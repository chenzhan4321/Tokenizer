ܥܲܠ ܟܵܘܟ݁ܒ̣ܵܐ ܗܵܘ̇ ܕܐܸܬܼܚܙܝܼ
                    ܠܲܡܓ̣ܘܼ̈ܫܹܐ ܥܲܠ ܟܵܘܟ݁ܒ̣ܵܐ ܗܵܘ̇ ܕܐܸܬܼܚܙܝܼ ܠܲܡܓ̣ܘܼ̈ܫܹܐ ܥܲܠ ܟܵܘܟ݁ܒ̣ܵܐ ܗܵܘ̇ ܕܐܸܬܼܚܙܝܼ ܠܲܡܓ̣ܘܼ̈ܫܹܐ ܕܝܼܠܹܗ ܕܩܲܕܝܼܫܵܐ ܡܵܪܝ ܝܲܥܩܘܿܒ̣ ܡܐܡܪܐ . ܘ . ܕܥܲܠ ܟܵܘܟ݁ܒ̣ܵܐ ܗܵܘ̇ ܕܐܸܬܼܚܙܝܼ ܠܲܡܓ̣ܘܼ̈ܫܹܐ : ܘܥܲܠ ܩܸܛܠܵܐ ܕܝܲܠܘܼ̈ܕܹܐ . ܕܝܼܠܹܗ ܕܩܲܕܝܼܫܵܐ ܡܵܪܝ ܝܲܥܩܘܿܒ̣ ܡܐܡܪܐ . ܘ . ܕܥܲܠ ܟܵܘܟ݁ܒ̣ܵܐ ܗܵܘ̇ ܕܐܸܬܼܚܙܝܼ ܠܲܡܓ̣ܘܼ̈ܫܹܐ : ܘܥܲܠ ܩܸܛܠܵܐ ܕܝܲܠܘܼ̈ܕܹܐ . ܕܼܢܚܵܐ ܪܲܒܵܐ ܕܲܡ̣ܠܵܐ ܥܵܠܡܵܐ ܡ̣ܢ ܙܲܠܝܼܩܵܘ̈ܗܝ : ܐܲܕܼܢܲܚ ܢܘܼܗܪܵܟ̣ ܥܲܠ ܚܘܼ̈ܫܵܒܲܝ ܐܹܡܲܪ ܫܲܪܒܵܟ̣ ܀ ܨܵܡܚܹܗ ܕܐܲܒ̣ܵܐ ܕܐܸܫܲܕܼ ܢܘܼܗܪܵܐ ܥܲܠ ܚܸܫܘܿܟܹ̈ܐ : ܐܲܢܗܲܪ ܬܲܪܥܝܼܬܼܝ ܕܐܲܟ̣ܪܸܙ ܡܹܐܡܪܵܐ ܕܲܫܒ̣ܝܼܚܘܼܬܼܵܟ̣ ܀ ܨܲܠܡܵܐ ܕܫܘܼܒ̣ܚܹܗ ܕܢܘܼܗܪܵܐ ܪܲܒܵܐ ܕܲܢܚܸܬܼ ܠܐܲܪܥܵܐ : ܨܘܼܪ ܒܝܼ ܡܸܠܬܼܵܐ ܕܡܲܠܝܵܐ ܢܘܼܗܪܵܐ ܬܚܵܘܸܐ ܫܘܼܦܪܲܝܟ ܀ pb. 85 ܫܸܡܫܵܐ ܦܲܐܝܵܐ ܕܙܲܕ݁ܝܼܩܘܼܬܼܵܐ ܕܲܕܼܢܲܚ̣ ܒܐܲܬܼܪܲܢ : ܙܠܘܿܚ ܒܝܼ ܢܘܼܗܪܵܟ̣ ܕܐܹܡܲܪ ܫܲܪܒܵܟ̣ ܢܲܗܝܼܪܵܐܝܼܬܼ ܀ ܒܵܟ̣ ܐܸܬܼܢܲܗܲܪܘ ܟܠܗܘܿܢ ܣܵܘ̈ܦܹܐ ܕܚܸܫܘܿܟ̣ܝܼܢ ܗ̄ܘ̣ܵܘ : ܘܛܵܦܲܬ݀ ܐܲܪܥܵܐ ܒܢܘܼܗܪܵܟ̣ ܓܲܐܝܵܐ ܕܐܸܫܬܲܕܲܪ ܠܵܗ̇ ܀ ܢܦܲܩ̣ܘ ܙܲܠܝܼܩܲܝ̈ܟ ܥܲܠ ܦܸܢ̈ܝܵܬܼܵܐ ܘܐܲܢܗܲܪܘ ܐܸܢܹܝܢ : ܘܗܵܐ ܡܸܬܼܒܲܣܡܝܼܢ ܥܲܡ̈ܡܹܐ ܒܢܘܼܗܪܵܟ̣ ܕܐܲܦܨܲܚ̣ ܐܸܢܘܿܢ ܀ ܠܟ̣ܠܹܗ ܚܸܫܟܵܐ ܕܲܦܬܲܟ̣ܪܘܼܬܼܵܐ ܨܪܵܘ ܙܲܠܝܼܩܲܝ̈ܟ : ܘܥܲܠ̣ܘ ܐܲܩܝܼܡ̣ܘ ܠܵܟ̣ ܨܲܠܡܵܐ ܕܢܘܼܗܪܵܐ ܒܹܝܬܼ ܚܸܫܘܿܟܹ̈ܐ ܀ ܠܲܡܓ̣ܘܼܫܘܼܬܼܵܐ ܒܟ̣ܵܘܟܲܒ̣ ܢܘܼܗܪܵܐ ܫܠܲܚ̣ܬ݁ ܐܸܓܲܪܬܵܐ : ܘܡ̣ܢ ܚܸܫܘܿܟ̣ܵܐ ܢܓܲܕܬ݁ ܐܲܦܸܩܬܵܗ̇ ܨܹܝܕܼ ܢܲܗܝܼܪܵܟ̣ ܀ ܠܒܹܝܬܼ ܥܲܡܘܼܛܹ̈ܐ ܪܸܛ̣ ܐܝܼܙܓܲܕܵܟ̣ ܠܲܡܣܲܒܵܪܘܼ : ܘܲܕܼܪܲܫ̣ ܬܲܡܵܢ ܐܘܼܪܚܵܐ ܠܕܸܢܚܵܟ̣ ܕܲܢܗܲܠܸܟ̣ ܒܵܗ̇ ܀ ܫܡܲܥܘ ܦܵܪ̈ܘܿܫܹܐ ܒܚܘܼܒܹܐ ܪܲܒܵܐ ܕܠܵܐ ܕܘܼܘܵܕܼܵܐ : ܥܲܠ ܗܵܘ̇ ܕܸܢܚܹܗ ܕܟ̣ܵܘܟܲܒ̣ ܢܘܼܗܪܵܐ ܕܐܸܫܬܲܕܲܪ ܗ̄ܘ̣ܵܐ ܀ ܗܵܐ ܡܲܕܼܢܲܚ ܐ̄ܢܵܐ ܥܸܠܬܹܗ ܕܡܹܐܡܪܵܐ ܕܐܲܝܕܵܐ ܐܝܼܬܹܝܗ̇ : ܠܵܐ ܐ̄ܢܵܫ ܢܸܡܐܲܢ ܡ̣ܢ ܬܲܫܥܝܼܬܼܵܐ ܕܡܲܠܝܵܐ ܬܲܗܪܵܐ ܀ ܥܲܠ ܗܵܘ̇ ܕܸܢܚܵܐ ܐܲܠܵܗܵܝܵܐ ܕܕܵܠ̣ ܡ̣ܢ ܪܵܘܡܵܐ : ܘܲܢܓܲܕܼ ܐܲܝܬ݁ܝܼ ܡܓ̣ܘܼ̈ܫܹܐ ܕܢܸܚܙܘܿܢ ܡܲܠܟܵܐ ܪܲܒܵܐ ܀ ܥܲܠ ܗܵܘ̇ ܝܲܠܕܹܗ ܕܡܵܪܹܐ ܪ̈ܵܘܡܹܐ ܕܲܢܚܸܬܼ ܠܐܲܪܥܵܐ : ܘܲܠܪ̈ܲܚܝܼܩܹܐ ܩ̣ܪܵܐ ܕܢܸܬܼܚܲܕ݁ܬܼܘܼܢ ܒܝܼܠܝܼܕܼܘܼܬܹܗ ܀ ܥܲܠ ܐܝܼܙܓܲܕܵܐ ܕܐܲܪܡܝܼ ܐܘܼܪܚܹܗ ܒܪܵܘܡܵܐ ܕܲܠܥܸܠ : ܘܫܲܓ̣ܫܵܗ̇ ܠܦܵܪܹܣ ܡ̣ܢ ܙܲܠܝܼ̈ܩܹܐ ܕܥܲܙܝܼܙܘܼܬܹܗ ܀ pb. 86 ܥܲܠ ܚܘܼ̈ܫܵܒܹܐ ܕܟܲܠܕܼܵܝܘܼܬܼܵܐ ܕܐܸܬܼܦܲܪܣܝܼܘ ܒܹܗ : ܕܨܵܕܵܗ̇ ܒܕܼܝܼܠܵܗ̇ ܘܲܗܘ݀ܵܬܼ ܕܝܼܠܹܗ ܘܫܸܒ̣ܩܲܬ݀ ܕܝܼܠܵܗ̇ ܀ ܥܲܠ ܛܘܼܝܵܒ̣ܵܐ ܕܪܹ̈ܫܲܝ ܦܵܪܹܣ ܕܲܣܠܸܩ̣ܘ ܠܲܝܗܘܼܕܼ : ܘܥܲܠ ܩܘܼܪ̈ܒܵܢܹܐ ܕܲܠܝܲܠܘܼܕܼܵܐ ܒܚܘܼܒܵܐ ܩܲܪܸܒ̣ܘ ܀ ܥܲܠ ܗܹܪܘܿܕܸܣ ܓܵܪܣܵܐ ܠܝܼܛܵܐ ܕܲܒ̣ܥ̣ܵܐ ܕܢܸܩܛܘܿܠ : ܠܐܲܝܠܵܐ ܥܠܲܝܡܵܐ ܕܲܗܦܲܟ̣ ܪܲܨܹܗ ܒܚܲܣܝܼܢܘܼܬܹܗ ܀ ܥܲܠ ܫܘܼܩܵܢܵܐ ܕܫܲܒ̣ܪܲܝ ܨܸܗܝܘܿܢ ܕܐܸܬܼܩܲܛܲܠܘ ܗ̄ܘ̣ܵܐ : ܘܥܲܠ ܡܲܚܲܬ݁ܬܹܗ ܕܡܵܪܝܵܐ ܠܡܸܨܪܹܝܢ ܐܲܝܟ̣ ܥܵܪܘܿܩܵܐ ܀ ܗܵܠܹܝܢ ܘܲܥ̈ܕܹܐ ܣܵܡܲܬ݀ ܡܸܠܬܼܵܐ ܕܲܒ̣ܗܘܿܢ ܬܫܲܪܸܐ : ܘܡܵܢܗܘܿܢ ܬܸܚܙܘܿܩ ܥܲܠ ܬܲܫܥܝܼܬܼܵܐ ܕܡܲܠܝܵܐ ܬܲܗܪܵܐ ܀ ܠܗܵܢܵܐ ܡܹܐܡܪܵܐ ܫܲܩ̣ܠܘܼܗܝ ܙܵܘ̈ܥܹܐ ܡ̣ܢ ܪܸܥܝܵܢܵܐ : ܘܲܒ̣ܡܲܪܟܲܒ̣ܬܼܵܐ ܟܕܲܢ ܚܘܼ̈ܫܵܒܹܐ ܕܢܸܦܘܿܩ ܠܐܲܪܥܵܐ ܀ ܗܵܢܵܐ ܫܲܪܒܵܐ ܓܵܚ̣ ܢܸܬܼܡܲܠܲܠ ܡ̣ܢ ܬܵܚܘܿܒ̣ܵܐ : ܠܵܐ ܕܹܝܢ ܬܵܚܘܿܒ̣ ܡܹܐܡܪܵܐ ܬܡܝܼܗܵܐ ܐܲܝܟ̣ ܐܵܡܘܿܪܹܗ ܀ ܠܵܘ ܒܐܵܡܘܿܪܵܗ̇ ܕܡܸܠܬܼܵܐ ܬܚܘܿܪ ܡܵܐ ܕܡܸܬܼܐܲܡܪܵܐ : ܒܫܘܼܦܪܵܐ ܕܓ̣ܵܘ̈ܢܹܐ ܕܲܥܙܝܼܠܝܼܢ ܒܵܗ̇ ܬܗܲܪܬܲܩܢܵܐܝܼܬܼ ܀ ܡܥܵܕܼ ܗ̄ܘ̣ ܕܢܸܫܪܸܐ ܠܐܲܬܼܪܵܐ ܙܥܘܿܪܵܐ ܡܸܕܸܡ ܪܲܒܵܐ : ܠܵܐ ܕܹܝܢ ܙܵܥܲܪ ܐܲܝܢܵܐ ܕܪܲܒܵܐ ܗ̄ܘ̣ ܡ̣ܢ ܡܵܐ ܕܲܙܥܘܿܪ ܀ ܐܵܦ ܗܘ݀ ܡܵܪܲܢ ܒܹܝܬܼ ܢܲܓܵܪܵܐ ܫ̣ܪܵܐ ܐܲܝܟ̣ ܫܝܼܛܵܐ : ܘܗܵܫܵܐ ܫܲܪ̈ܒܵܘܗܝ ܨܹܝܕܼ ܚܲܠܵܫܵܐ ܢܡܲܠܸܠ ܐܸܢܘܿܢ ܀ ܥܝܵܕܼܵܐ ܐܝܼܬܼ ܠܹܗ ܕܢܲܪܟܸܢ ܚܘܼܒܹܗ ܠܲܙܥܘܿܪܝܼܬܼܵܐ : ܕܲܠܪܲܒ݁ܘܼܬܼܵܐ ܕܥܵܠܡܵܐ ܢܸܒ̣ܣܘܿܪ ܐܲܝܟܵܐ ܕܐܝܼܬܹ̇ܝܗ̇ ܀ pb. 87 ܨܹܝܕܼ ܡܸܣܟܹ݁ܢܬܵܐ ܘܲܡܫܵܘܚܲܕܬܵܐ ܫ̣ܪܵܐ ܥܲܬ݁ܝܼܪܵܐ : ܘܗܵܪܟܵܐ ܐܲܫܪܝܼ ܫܟ̣ܝܼܢܬܵܐ ܕܡܹܐܡܪ̈ܵܘܗܝ ܨܹܝܕܼ ܬܵܚܘܿܒ̣ܵܐ ܀ ܡܲܠܟܵܐ ܕܡܲܠܟܹ̈ܐ ܒܹܝܬܼ ܡܸܣ̈ܟܹܢܹܐ ܡܸܬܼܗܲܦܲܟ̣ ܗ̄ܘ̣ܵܐ : ܕܒܲܣܢܝܼܩܘܼܬܹܗ ܠܥܵܠܡܵܐ ܢܲܥܬܲܪ ܡܸܬܼܦܲܪܲܣ ܗ̄ܘ̣ܵܐ ܀ ܐ̄ܬ݀ܵܐ ܗ̄ܘ̣ܵܐ ܠܝܲܠܕܵܐ ܗܵܘ̇ ܣܵܥܲܪ ܟܠ ܒܲܒ̣ܛܲܝܼܠܘܼܬܹܗ : ܘܨܹܝܕܼ ܪ̈ܲܚܝܼܩܹܐ ܫ̣ܕܼܵܐ ܐܝܼܙܓܲܕܵܐ ܢܟܲܢܸܫ ܐܸܢܘܿܢ ܀ ܒܲܚܕܼܵܐ ܟܬܼܝܼܒ̣ܬܵܐ ܕܫܲܕܲܪ ܠܐܵܬܼܘܿܪ ܐܸܫܬܲܓ̣ܫܲܬ݀ ܗ̄ܘ̣ܵܬܼ : ܘܲܒ̣ܩܘܼܪ̈ܒܵܢܹܐ ܕܬܸܚܙܸܐ ܐܲܦܵܘ̈ܗܝ ܡܸܬܼܪܲܗܒܵܐ ܗ̄ܘ̣ܵܬܼ ܀ ܦܵܩܘܿܕܼܘܼܬܹܗ ܚܵܘܝܼ ܒܐܵܬ݀ܵܐ ܕܡܲܠܝܵܐ ܬܲܗܪܵܐ : ܕܗ݀ܝܘܼ ܡܪܵܐ ܕܪܵܘܡܵܐ ܘܥܘܼܡܩܵܐ ܠܹܗ ܡܸܫܬܲܡܥܝܼܢ ܀ ܚܕܼܵܐ ܐܵܬܘܼܬܼܵܐ ܕܢܘܼܗܪܵܐ ܣܪܲܛ̣ ܗ̄ܘ̣ܵܐ ܠܪܹ̈ܫܲܝ ܦܵܪܹܣ : ܘܲܛ̣ܥܲܢܘ ܘܐܲܝܬ݁ܝܼܘ ܩܘܼܪ̈ܒܵܢܲܝܗܘܿܢ ܠܲܡܩܲܪܵܒ̣ܘܼ ܀ ܫܲܕܲܪ ܢܘܼܗܪܵܐ ܕܲܠܚܸܫܘܿܟ̣ܵܐ ܒܐܲܬܼܪܹܗ ܢܸܩܛܘܿܠ : ܘܲܒ̣ܗܵܘ̇ ܬܵܘܫܵܐ ܕܲܦܬܲܟ̣ܪܘܼܬܼܵܐ ܐܘܼܪܚܵܐ ܢܸܥܒܸ݁ܕܼ ܀ ܚܲܕܼ ܙܲܗܪܝܼܪܵܐ ܫ̣ܕܼܵܐ ܒܹܗ ܒܐܲܬܼܪܵܐ ܡ̣ܢ ܙܲܠܝܼܩܵܘ̈ܗܝ : ܘܲܨ̣ܪܵܐ ܒܕܸܢܚܹܗ ܠܠܸܠܝܵܐ ܕܛܘܼܥܝܲܝ ܕܐܸܬܼܥܲܫܲܢ ܗ̄ܘ̣ܵܐ ܀ ܠܟ̣ܠܹܗ ܥܵܠܡܵܐ ܐ̄ܬ݀ܵܐ ܗ̄ܘ̣ܵܐ ܕܢܲܢܗܲܪ ܒܝܼܠܝܼܕܼܘܼܬܹܗ : ܘܲܠܪܹܫ ܐܲܪܥܵܐ ܫܠܲܚ̣ ܩܲܕܼܡܵܐܝܼܬܼ ܕܬܹܐܬܸܐ ܨܐܕܼܵܘܗܝ ܀ ܠܐܲܬܼܪܵܐ ܕܡܲܒ̣ܥܲܕܼ ܡ̣ܢ ܝܘܼܠܦܵܢܵܐ ܘܡ̣ܢ ܟܪ̈ܘܿܙܹܐ : ܫܠܝܼܚܵܐ ܕܢܘܼܗܪܵܐ ܫܲܕܲܪ ܕܢܲܝܬܹ̇ܝܘܗܝ ܢܸܬܼܟܵܘܲܢ ܗ̄ܘ̣ܵܐ ܀ ܢܝܼܪܵܐ ܕܨܸܡ̈ܚܹܐ ܣܵܡ̣ ܥܲܠ ܟܲܬܼܦܵܐ ܕܒܲܥܪܝܼܪ̈ܵܝܹܐ : ܘܐܲܠܒܸܟ̣ ܐܸܢܘܿܢ ܐܘܼܪܚܵܐ ܕܢܹܐܬܼܘܿܢ ܨܹܝܕܼ ܦܘܼܠܚܵܢܹܗ ܀ pb. 88 ܡܲܠܟܵܐ ܝ̄ܠܝܼܕܼܵܐ ܩܪܵܒ̣ܵܐ ܣܕܲܪ ܗ̄ܘ̣ܵܐ ܥܲܡ ܚܸܫܘܿܟܹ̈ܐ : ܕܲܢܚܵܘܸܐ ܗ̄ܘ̣ܵܐ ܕܓܲܒܹܗ ܩܵܐܹ̇ܡ ܥܲܠ ܙܵܟ̣ܘܿܬܼܵܐ ܀ ܟܹܐܦܵܐ ܕܢܘܼܗܪܵܐ ܫ̣ܕܼܵܐ ܗ̄ܘ̣ܵܐ ܒܠܸܠܝܵܗ̇ ܕܲܡܓ̣ܘܼܫܘܼܬܼܵܐ : ܘܚܲܝ̈ܠܲܝ ܚܸܫܟܵܐ ܐܸܬܼܒܲܕܲܪܘ ܗ̄ܘ̣ܵܘ ܡ̣ܢ ܥܲܙܝܼܙܵܐ ܀ ܡ̣ܢ ܙܲܠܝܼܩܵܐ ܥ̣ܒܲܕܼ ܠܹܗ ܓܹܐܪܵܐ ܢܘܼܪܵܢܵܝܵܐ : ܘܲܫ̣ܕܼܵܐ ܒܲܙܥܹܗ ܠܗܵܘ̇ ܥܲܡܛܵܢܵܐ ܕܟܲܠܕܼܵܝܘܼܬܼܵܐ ܀ ܒܚܲܒ̣ܠܵܐ ܕܢܘܼܗܪܵܐ ܢܓܲܕܼ ܠܲܡܓ̣ܘܼ̈ܫܹܐ ܕܢܹܐܬܼܘܿܢ ܨܹܐܕܼܵܘܗܝ : ܘܲܙܟ̣ܵܐ ܒܕܸܢܚܹܗ ܠܣܸܕܼܪ̈ܲܝ ܦܵܪܹܣ ܘܐܲܦܸܩ̣ ܐܸܢܘܿܢ ܀ ܠܡܲܢܗܵܪܘܼ ܓܹܝܪ ܠܥܵܠܡܵܐ ܟ̱ܠܹܗ ܐܸܫܬܲܕܲܪ ܗ̄ܘ̣ܵܐ : ܘܲܫܘܹܝܢ ܗ̄ܘ̣ܵܘ ܠܹܗ ܥܲܡ̈ܡܹܐ ܘܥܲܡܵܐ ܕܕܼܝܼܠܹܗ ܐܸܢܘܿܢ ܀ ܫ̣ܪܵܐ ܗ̄ܘ̣ܵܐ ܒܥܲܡܵܐ ܘܫܲܕܲܪ ܢܹܐܬܼܘܿܢ ܥܲܡ̈ܡܹܐ ܨܹܐܕܼܵܘܗܝ : ܕܲܠܪ̈ܲܚܝܼܩܹܐ ܘܲܠܩܲܪ̈ܝܼܒܹܐ ܢܚܲܕܸܐ ܕܸܢܚܹܗ ܀ ܣܲܩܪܵܐ ܕܢܘܼܗܪܵܐ ܫܲܕܲܪ ܡܲܠܟܵܐ ܠܒܹܝܬܼ ܚܸܫܘܿܟܹ̈ܐ : ܕܢܲܦܸܩ ܐܸܢܘܿܢ ܡ̣ܢ ܗܵܘ̇ ܠܸܠܝܵܐ ܕܚܲܦܝܼ ܐܸܢܘܿܢ ܀ ܟܬܲܒ̣ ܐܸܓܲܪܬܵܐ ܘܫܲܕܲܪ ܠܐܲܬܼܪܵܐ ܒܝܲܕܼ ܐܝܼܙܓܲܕܵܐ : ܕܢܸܗܘܸܐ ܫܲܝܢܵܐ ܒܐܲܪܥܵܐ ܕܚܸܪܒܲܬ݀ ܒܲܡܓ̣ܘܼܫܘܼܬܼܵܐ ܀ ܠܟ̣ܵܘܟ݁ܒ̣ܵܐ ܫܲܕܲܪ ܕܲܠܪ̈ܲܚܝܼܩܹܐ ܒܕܸܢܚܹܗ ܢܸܩܪܸܐ : ܕܐ̄ܢܵܫ ܡ̣ܢ ܐܲܪܥܵܐ ܡܚܝܼܠ ܗ̄ܘ̣ܵܐ ܕܢܹܐܙܲܠ ܢܲܝܬܸܐ ܐܸܢܘܿܢ ܀ ܒܐܘܼܪܚܵܐ ܪܗܝܼܒ̣ܬܵܐ ܛܵܣ̣ ܐܝܼܙܓܲܕܹܗ ܩܲܠܝܼܠܵܐܝܼܬܼ : ܘܲܒ̣ܣܲܒ̣ܪ̈ܵܬܼܵܐ ܫܲܦܝܼܪ̈ܵܬܼܵܐ ܠܐܲܬܼܪܵܐ ܫܲܓ̣ܫܹܗ ܀ ܘܡܵܢܵܐ ܗ̄ܘ̣ܵܬܼ ܟܲܝ ܥܸܠܬܹܗ ܕܟ̣ܵܘܟ݁ܒ̣ܵܐ ܕܐܸܫܬܲܕܲܪ ܗ̄ܘ̣ܵܐ : ܘܡܸܛܠ ܡܵܢܵܐ ܩܪܵܐ ܠܲܡܓ̣ܘܼ̈ܫܹܐ ܒܕܸܢܚܹܗ ܪܲܒܵܐ ܀ pb. 89 ܠܡܘܿܢ ܠܵܐ ܢܒ̣ܝܼܵܐ ܐܲܝܟ̣ ܕܲܒ̣ܢܝܼܢܘܹܐ ܐܲܟ̣ܪܸܙ ܬܲܡܵܢ : ܐܵܘ ܟܵܪܘܿܙܵܐ ܐܲܝܟ̣ ܒܲܪ ܡܲܬܲܝ ܣܲܒܲܪ ܐܸܢܘܿܢ ܀ ܠܡܘܿܢ ܠܵܐ ܢܚܸܬܼ ܗ̄ܘ̣ܵܐ ܐܲܝܟ̣ ܐܹܫܲܥܝܵܐ ܘܐܲܠܸܦ̣ ܐܸܢܘܿܢ : ܕܒ̣ܵܛ̇ܢܵܐ ܒܬܼܘܼܠܬܵܐ ܘܝܵܠܕܵܐ ܡܲܠܟܵܐ ܕܠܵܐ ܙܘܼܘܵܓ̣ܵܐ ܀ ܠܡܘܿܢ ܠܵܐ ܒܸܚܫܲܬ݀ ܐܘܼܪܚܵܐ ܠܬܲܡܵܢ ܕܲܢܒ̣ܝܼܘܼܬܼܵܐ : ܘܲܒ̣ܓܸܠܝܵܢܹ̈ܝܗ̇ ܐܲܠܵܗܵܝܹ̈ܐ ܩܪܵܬ݀ ܠܲܡܓ̣ܘܼ̈ܫܹܐ ܀ ܠܐܲܝܢܵܐ ܦܘܼܪܣܵܐ ܟܵܘܟܲܒ̣ ܢܘܼܗܪܵܐ ܢܚܸܬܼ ܒܵܬܲܪܗܘܿܢ : ܘܒܲܐܝܢܵܐ ܩܵܠܵܐ ܣܒܲܪܬܼܵܐ ܕܝܲܠܕܵܐ ܙܪܲܥ̣ ܒܐܸܕܼܢܲܝ̈ܗܘܿܢ ܀ ܫܠܝܼܚܵܐ ܕܐܸܠܵܐ ܒܕܸܢܚܹܗ ܠܵܐ ܡܡܲܠܸܠ ܗ̄ܘ̣ܵܐ : ܐܲܝܟܲܢ ܐܲܟ̣ܪܸܙ ܡܲܠܦܵܢܘܼܬܼܵܐ ܘܐܸܬܼܩܲܒܲܠ ܗ̄ܘ̣ܵܐ ܀ ܠܡܘܿܢ ܠܵܐ ܢܒ̣ܝܼܵܐ ܐܸܫܬܲܕܲܪ ܗ̄ܘ̣ܵܐ ܐܲܝܟܲܢ ܕܐܸܡ̇ܪܹܬܼ : ܐܸܠܵܐ ܟܵܘܟ݁ܒ̣ܵܐ ܡܲܠܝܼ ܐܘܼܪܚܵܐ ܕܟ̣ܵܪܘܿܙܘܼܬܼܵܐ ܀ ܗܵܪܟܵܐ ܥܸܠܬܼܵܐ ܐܸܫܬܲܟ̣ܚܲܬ݀ ܠܵܗ̇ ܠܟܲܠܕܼܵܝܘܼܬܼܵܐ : ܕܲܒ̣ܚܘܼܫܒܵܢܵܐ ܚܙܵܬ݀ ܒܹܝܬܼ ܝܲܠܕܹ̈ܐ ܘܠܵܐ ܒܲܢܒ̣ܝܼܵܐ ܀ ܡ̣ܢ ܡܲܚܪܘܼܬܼܵܐ 1 : ܝܲܠܕܹܗ ܕܡܲܠܟܵܐ ܐܸܬܼܒܲܕܲܩ ܠܵܗ̇ : ܘܲܠܒܹܝܬܼ ܝܲܠܕܹ̈ܐ ܙܸܕܼܩܹ̈ܐ ܝܸܗܒܲܬ݀ ܕܫܲܪܝܼܪܝܼܢ ܠܲܡ ܀ ܚܲܟ݁ܝܼܡ ܠܸܒܵܐ ܒܕܼܝܼܠܵܗ̇ ܨܵܕܵܗ̇ ܠܲܡܨܲܢܲܥܬܵܐ : ܠܵܐ ܕܹܝܢ ܝܸܕܼܥܲܬ݀ ܐܲܝܟܲܢ ܚܲܒ̣ܫܵܗ̇ ܒܐܘܼܡܵܢܘܼܬܼܵܗ̇ ܀ ܒܙܲܝܢܵܐ ܨܢܝܼܥܵܐ ܕܲܡܪܝܼܩ ܗ̄ܘ̣ܵܐ ܠܵܗ̇ ܙܟ̣ܵܗ̇ ܘܐܸܬܼܟܲܒ̣ܫܲܬ : ܒܕܼܝܼܠܵܗ̇ ܩܲܛ̣ܠܵܗ̇ ܐܲܝܟ̣ ܕܲܠܓ̣ܘܼܠܝܵܕܼ ܓܲܢ̄ܒܵܪܵܐܝܼܬܼ ܀ ܒܓ̣ܵܘ ܣܘܼܪ̈ܓܵܕܹܐ ܕܟܲܠܕܼܵܝܘܼܬܼܵܐ ܟܡܸܢ ܝܘܼܠܦܵܢܵܐ : pb. 90 ܘܲܠܡܲܚܪܘܼܬܼܵܐ 2 : ܐܲܛ̣ܥܝܼ ܘܢܲܓ̣ܕܵܗ̇ ܒܵܬܲܪ ܩܘܼܫܬܵܐ ܀ ܟܡܹܐܢܵܐ ܥ̣ܒܲܕܼ ܗ̄ܘ̣ܵܐ ܫܪܵܪܵܐ ܘܲܛ̣ܫܵܐ ܒܹܝܬܼ ܡܲܠܘܵܫܹ̈ܐ : ܘܨܵܕܼ ܡ̣ܢ ܬܲܡܵܢ ܠܲܡܓ̣ܘܼܫܘܼܬܼܵܐ ܘܕܲܒ̣ܪܵܗ̇ ܥܲܡܹܗ ܀ ܡܸܟܲܠ ܢܲܟ̣ܠܵܗ̇ ܐܲܝܟ̣ ܫܵܠܹ̇ܡ ܠܵܗ̇ ܥܲܕܼ ܨܵܐܹ̇ܕܼ ܠܵܗ̇ : ܘܡ̣ܢ ܕܐܸܬܼܚܲܒ̣ܫܲܬ݀ ܢܲܓ̣ܕܵܗ̇ ܨܹܐܕܼܵܘܗܝ ܕܬܸܘܗܸܐ ܕܝܼܠܹܗ ܀ ܐܵܦ ܨܲܝܵܕܵܐ ܠܸܩܛܵܐ ܪܵܡܹܐ ܕܲܡܫܲܓܸܫ ܒܹܗ : ܘܲܠܟ̣ܠ ܓܸܢܣܵܐ ܒܐܘܼܟ̣ܠܵܐ ܕܪܵܚܹ̇ܡ ܡܲܛܥܸܐ ܚܵܒܹ̇ܫ ܀ ܝܵܕܲܥ̇ ܗ̄ܘ̣ ܓܹܝܪ ܕܐܸܠܵܐ ܡܫܲܓܸܫ ܐܵܦܠܵܐ ܨܵܐܹ̇ܕܼ : ܘܡܸܛܠ ܗܵܢܵܐ ܠܓܸܢܣܵܐ ܒܓܸܢܣܹܗ ܒܕܼܝܼܠܹܗ ܫܲܕܸܠ̣ ܀ ܐܲܝܢܵܐ ܠܸܩܛܵܐ ܐܝܼܬܼ ܗ̄ܘ̣ܵܐ ܕܲܢܨܘܼܕܼ ܠܲܡܓ̣ܘܼܫܘܼܬܼܵܐ : ܐܸܠܵܐ ܡܸܕܸܡ ܡ̣ܢ ܡܲܠܘܸܫܹܐ ܕܪܸܚܡܲܬ݀ ܐܸܢܘܿܢ ܀ ܪܸܓ݁ܬܼܵܗ̇ ܝܲܗ̄ܒ̣ ܠܵܗ̇ ܥܲܕܼ ܐܵܚܹ̇ܕܼ ܠܵܗ̇ ܬܹܐܬܸܐ ܨܐܕܼܵܘܗܝ : ܕܥܵܪܩܵܐ ܗ̄ܘ̣ܵܬܼ ܠܵܗ̇ ܡ̣ܢ ܨܲܝܵܕܼܵܗ̇ ܐܸܠܘܼ ܝܸܕܼܥܲܬ݀ ܀ ܐܸܠܘܼ ܕܝܼܠܵܗ̇ ܠܵܐ ܚ̣ܵܘܝܼ ܠܵܗ̇ ܠܵܐ ܩܲܒܸ݁ܠܬܹܗ : ܘܡܸܛܠܗܵܢܵܐ ܥܝܵܕܼܵܗ̇ ܝܲܗ̄ܒ̣ ܠܵܗ̇ ܥܲܕܼ ܡܸܬ݁ܬܲܚܕܵܐ ܀ ܠܵܐ ܡܩܲܒ݁ܠܵܐ ܗ̄ܘ̣ܵܬܼ ܡܲܠܦܵܢܘܼܬܼܵܐ ܡ̣ܢ ܐܹܫܲܥܝܵܐ : ܐܵܦܠܵܐ ܝܵܘܢܵܢ ܐܸܠܘܼ ܐܲܟ̣ܪܸܙ ܫܸܡܥܲܬ݀ ܡܸܠܵܘ̈ܗܝ ܀ ܡܓ̣ܘܼܫܘܼܬܼܵܐ ܓܹܝܪ ܠܘܼܩܒܲܠ ܡܘܼܫܹܐ ܐܝܼܬܼ ܠܵܗ̇ ܣܸܦܪܹ̈ܐ : ܘܠܵܐ ܡܸܬܼܪܲܡܝܵܐ ܨܹܝܕܼ ܝܘܼܠܦܵܢܵܐ ܕܒܹܝܬܼ ܐܲܕܼܘܿܢܲܝ ܀ ܟܲܠܕܵܝܘܼܬܼܵܐ ܕܲܠܩܘܼܒ̣ܠܵܗ̇ ܗ̄ܝܼ ܕܲܢܒ̣ܝܼܘܼܬܼܵܐ : ܘܐܸܠܘܼ ܢܒ̣ܝܹ̈ܐ ܣܲܒ݁ܪܘܼܗ̇ ܡܸܕܸܡ ܪܸܓ̣ܡܲܬ݀ ܐܸܢܘܿܢ ܀ pb. 91 ܠܵܐ ܨܵܠ̇ܝܵܐ ܗ̄ܘ̣ܵܬܼ ܐܸܕܼܢܵܗ̇ ܠܡܘܼܫܹܐ ܕܬܸܫܡܲܥ ܡܸܢܹܗ : ܕܬܸܫܪܸܐ ܡܸܠܵܘ̈ܗܝ ܝܲܨܝܼܦܵܐ ܗ̄ܘ̣ܵܬܼ ܒܐܘܼܡܵܢܘܼܬܼܵܗ̇ ܀ ܥܲܠ ܒܹܝܬܼ ܒܲܠܕܹ̈ܐ ܘܥܲܠ ܡܲܠܘܵܫܹ̈ܐ ܐܝܼܬܼ ܠܵܗ̇ ܥܲܡܠܵܐ : ܘܡܸܛܠ ܗܵܢܵܐ ܒܗܵܘ̇ ܡܵܐ ܕܗܵܪܓܵܐ ܨܵܕܵܗ̇ ܩܘܼܫܬܵܐ ܀ ܨܹܝܕܼ ܢܲܗܝܼܪܹ̈ܐ ܨܠܸܐ ܪܸܥܝܵܢܵܗ̇ ܬܚܘܼܪ ܐܸܢܘܿܢ : ܘܡܸܢܗܘܿܢ ܘܲܒ̣ܗܘܿܢ ܨܲܦ̣ܚܵܗ̇ ܩܘܼܫܬܵܐ ܒܲܡܗܝܼܪܘܼܬܹܗ ܀ ܒܟ̣ܵܘ̈ܟ݁ܒܹܐ ܚܵܝ̇ܪܵܐ ܘܲܒ̣ܡܸܢܝܵܢܵܐ ܕܚܘܼܫܒܵܢܲܝ̈ܗܘܿܢ : ܘܢܲܟ̣ܠܵܗ̇ 3 : ܩܘܼܫܬܵܐ ܕܬܸܚܙܹܝܘܗܝ ܬܲܡܵܢ ܥܲܕܼ ܚܵܒܹ̇ܫ ܠܵܗ̇ ܀ ܡ̣ܢ ܡܵܘܙܲܠܬܵܐ ܐܝܼܬܼ ܠܵܗ̇ ܚܲܝܠܵܐ ܥܲܠ ܕܘܼܒܵܪܹ̈ܐ : ܘܒ̣ܵܗ̇ ܕܸܢܚܲܬ݀ ܠܵܗ̇ ܣܒܲܪܬܹܗ ܕܲܒ̣ܪܵܐ ܕܬܸܚܙܸܐ ܐܲܦܵܘ̈ܗܝ ܀ ܪܩܝܼܥܵܐ ܗ̄ܘ̣ܵܐ ܣܸܦ̣ܪܵܗ̇ ܘܲܒ̣ܢܲܗܝܼܪ̈ܵܘܗܝ ܩܵܪܝܵܐ ܟܠܝܘܿܡ : ܘܒܹܗ ܚ̣ܘܵܝܼ ܠܵܗ̇ ܚܲܟ݁ܝܼܡ ܠܸܒܵܐ ܡܲܠܟ݁ܘܼܬܹܗ ܀ ܥܲܠ ܡܲܪܕܝܼܬܼܵܐ ܕܚܲܝ̈ܠܵܘܵܬܼܵܐ ܣܝܼܡ ܒܘܼܝܵܢܵܗ̇ : ܘܒܲܐܝܠܹܝܢ ܘܲܥ̈ܕܹܐ ܘܐܲܝܟܵܐ ܪܵܕܹܝܢ ܒܲܫܒ̣ܝܼܠܲܝ̈ܗܘܿܢ ܀ ܬܪܸܥܣܲܪ ܒܵܬܹ̈ܐ ܘܲܡܕܲܒ݁ܪ̈ܵܢܹܐ ܫܲܒ̣ܥܵܐ ܣܵܡܲܬ݀ : ܘܡܸܢܗܘܿܢ ܫܵܩ̇ܠܵܐ ܥܸܠܬܼܵܐ ܬܡܲܠܸܠ ܥܲܠ ܒܹܝܬܼ ܝܲܠܕܹ̈ܐ ܀ ܒܓ̣ܵܘ ܩܸܪܝܵܢܵܐ ܝܑܼܬܸܒ̣ ܩܘܼܫܬܵܐ ܘܝܲܗ̄ܒ̣ ܠܵܗ̇ ܢܲܦ̮ܫܹܗ : ܕܲܒ̣ܡܵܐ ܕܝܸܠܦܲܬ݀ ܬܸܬ݁ܨܝܼܕܼ ܬܸܥܘܿܠ ܬܸܚܙܸܐ ܠܲܒ̣ܪܵܐ ܀ ܐܸܠܘܼ ܐ̄ܡܲܪ ܠܵܗ̇ ܢܒ̣ܝܼܵܐ ܕܒ̣ܵܛ̇ܢܵܐ ܒܬܼܘܼܠܬܵܐ ܒܲܝܗܘܼܕܼ : ܠܵܐ ܩܲܒܸ݁ܠܬܹܗ ܐܸܢ ܡܲܠܘܵܫܵܐ ܠܵܐ ܡܲܦܸܣ ܗ̄ܘ̣ܵܐ ܀ ܡܲܪܝܼܕܼܵܐ ܗ̄ܘ̣ܵܬܼ ܡ̣ܢ ܩܸܪܝܵܢܵܐ ܕܲܢܒ̣ܝܼܘܼܬܼܵܐ : pb. 92 ܘܲܒ̣ܗܸܓ̣ܝܵܢܵܐ ܕܚܲܝ̈ܠܵܘܵܬܼܵܐ ܣܪܝܼܚ ܗ̄ܘ̣ܵܐ ܠܸܒܵܗ̇ ܀ ܘܟܲܕܼ ܦܲܩܝܼܪܵܐ ܘܚܵܝ̇ܪܵܐ ܒܚܸܠܩܹ̈ܐ ܐܲܝܟ̣ ܪܸܥܝܵܢܵܗ̇ : ܟܵܘܟܲܒ̣ ܢܘܼܗܪܵܐ ܪܡܲܙ ܠܵܗ̇ ܒܢܸܟ̣ܠܵܐ ܕܡܲܠܟܵܐ ܒܲܝܗܘܼܕܼ ܀ ܫܒܸܐ ܗ̄ܘ̣ܵܐ ܠܸܒܵܗ̇ ܥܲܠ ܚܘܼܫ̈ܒܵܢܹܐ ܕܐܘܼܡܵܢܘܼܬܼܵܗ̇ : ܘܲܒ̣ܗܘܿܢ ܝܼܠܦܲܬ݀ ܕܲܕܼܢܲܚ̣ ܡܲܠܟܵܐ ܐܲܝܟ̣ ܕܐܸܡܲܪܝܼܢܲܢ ܀ ܘܲܟ̣ܒܲܪ ܐܲܚܲܝ̈ ܒܠܸܠܝܵܐ ܕܝܲܠܕܹܗ ܕܗܵܘ̇ ܦܵܪܹܩ ܟܠ : ܟ̱ܠܵܗ̇ ܓܘܼܕܵܐ ܕܲܡܓ̣ܘܼܫܘܼܬܼܵܐ ܚܙܵܬ݀ ܡܲܠܘܵܫܹ̈ܐ ܀ ܩܘܼܫܬܵܐ ܪܲܟܸܒ̣ ܥܸܠܬܼܵܐ ܕܡܸܕܸܡ ܘܐܲܦܸܩ̣ ܐܸܢܘܿܢ : ܕܲܟ̣ܢܝܼܫܵܐܝܼܬܼ ܢܸܬܼܚܵܘܸܐ ܠܗܘܿܢ ܬܲܗܪܵܐ ܪܲܒܵܐ ܀ ܘܟܲܕܼ ܡܵܢܹ̇ܝܢ ܗ̄ܘ̣ܵܘ ܫܵܥܲܝ̈ ܠܸܠܝܵܐ ܘܚܘܼܫܒܵܢܲܝ̈ܗܘܿܢ : ܘܢܵܛ̇ܪܝܼܢ ܙܲܒ̣̈ܢܹܐ ܕܐܲܝܟܵܐ ܕܐܸܡܲܬܼܝ ܘܡܵܢܵܐ ܪܵܕܹܝܢ ܀ ܗܵܝܕܹܝܢ ܕܸܢܚܵܐ ܐܲܠܵܗܵܝܵܐ ܫܓܲܪ ܠܲܡܦܹܐܕܼܵܐ : ܘܟ̣ܵܘܟ݁ܒ̣ܵܐ ܚܲܕܼܬܼܵܐ ܛܒܲܥ̣ ܚܵܘܝܼ ܠܗܘܿܢ ܒܹܝܬܼ ܡܸܢ̈ܝܵܢܹܐ ܀ ܒܕܼܘܼܟ݁ܬܼܵܐ ܝ̄ܕܼܝܼܥܬܵܐ 4 : ܕܥܵܒ̣ܕܝܼܢ ܓܲܕܹ̈ܐ ܐܲܝܟ̣ ܡܸܠܲܬܼܗܘܿܢ : ܩ̣ܵܡ ܗ̄ܘ̣ܵܐ ܢܘܼܗܪܵܐ ܕܝܲܠܕܹܗ ܕܡܲܠܟܵܐ ܢܚܵܘܸܐ ܐܸܢܘܿܢ ܀ ܒܡܵܐ ܕܠܵܐ ܫܲܪܝܼܪ ܥܲܠ̣ ܗ̄ܘ̣ܵܐ ܫܪܵܪܵܐ ܕܢܲܝܬܸܐ ܐܸܢܘܿܢ ܠܵܐ : ܓܹܝܪ ܐܝܼܬܼ ܗ̄ܘ̣ܵܐ ܡܨܝܼܕܬܵܐ ܐ̄ܚܪܹܬܼܵܐ ܕܬܸܚܒ݁ܘܿܫ ܐܸܢܘܿܢ ܀ ܩ̣ܵܡ ܗ̄ܘ̣ܵܐ ܟܵܘܟ݁ܒ̣ܵܐ ܕܲܦܐܸܐ ܒܢܘܼܗܪܹܗ ܘܪܲܒ݁ ܒܲܚܙܵܬܹܗ : ܘܥܲܙܝܼܙ ܕܸܢܚܹܗ ܘܕܼܵܠܹ̇ܩ ܙܝܼܘܹܗ ܘܨܵܡܲܚ̇ ܫܘܼܦܪܹܗ ܀ ܘܲܫܓ̣ܝܼܪ ܕܸܠܩܹܗ ܘܝܵܩ̇ܕܝܼܢ ܨܸܡܚܵܘ̈ܗܝ ܘܲܬܼܡܝܼܗ ܚܵܙܘܹܗ : ܘܝܼܚܝܼܕܼܵܝܵܐ ܗ̄ܘ̣ ܘܲܕ݁ܕܵܡܹ̇ܐ ܠܹܗ ܐ̄ܚܪܹܢܵܐ ܠܵܐ ܐܝܼܬܼ ܀ pb. 93 ܚܙܵܬܼܵܐ ܚܕܲܬܵܐ ܫܸܓ̣ܫܲܬ݀ ܐܸܢܘܿܢ ܠܲܡܥܲܩܵܒ̣ܘܼ : ܘܲܒ̣ܣܸܦܪ̈ܲܝܗܘܿܢ ܠܵܐ ܐܸܫܟܲܚ̣ܘ ܗ̄ܘ̣ܵܐ ܫܲܪܒܹܗ ܡܵܢܵܘ ܀ ܐܲܣ̣ܓܝܼܘ ܫܲܐܸܠܘ ܥܲܠ ܓܸܠܝܵܢܵܐ ܬܡܝܼܗܵܐ ܕܲܚ̣ܙܵܘ : ܘܠܵܐ ܣܦܲܩ̣ܘ ܣܸܦ̣ܪܹ̈ܝܗ̇ ܕܟܲܠܕܵܝܘܼܬܼܵܐ ܕܢܸܫܬܲܥܘܿܢܵܝܗܝ ܀ ܨܲܠܡܵܐ ܕܢܘܼܗܪܵܐ ܐܲܪܗܸܒ̣ ܐܸܢܘܿܢ ܕܲܢܨܘܼܪܘܼܢܵܝܗܝ : ܘܟ̣ܠܗܘܿܢ ܓܵܘ̈ܢܹܐ ܕܟܲܠܕܼܵܝܘܼܬܼܵܐ ܠܵܐ ܚܲܒ̣ܫܘܼܗܝ ܗ̄ܘ̣ܵܘ ܀ ܘܐܲܟ̣ܡܵܐ ܕܗܵܠܹܝܢ ܡܸܬܼܐܲܡܪ̈ܵܢ ܗ̄ܘܲܝ̈ ܡ̣ܢ ܟܲܠܕܼܵܝܹ̈ܐ : ܕܡܵܢ ܟܲܝ ܘܐܲܝܟܲܢ ܘܡܲܢ̣ܘܼ ܘܐܲܝܟܵܐ ܕܢܲܚ̣ ܦܵܪܘܿܩܵܐ ܀ ܡܸܕܸܡ ܪܲܒܵܐ ܐ̄ܬ݀ܵܐ ܠܹܗ ܠܥܵܠܡܵܐ ܒܝܲܠܕܹܗ ܚܲܕܼܬܼܵܐ : ܘܪܹܫܵܢܘܼܬܼܵܐ ܐܝܼܬܼ ܠܹܗ ܕܢܹܐܚܘܿܕܼ ܕܐܲܪܥܵܐ ܟ̱ܠܵܗ̇ ܀ ܐ̄ܢܵܫ ܓܲܢ̄ܒܵܪܵܐ ܐܸܬ݀ܵܐ ܠܝܲܠܕܵܐ ܐܲܝܟ̣ ܕܐܲܕܼܪܸܟ̣ܢܲܢ : ܘܟ̣ܠܗܘܿܢ ܣܵܘ̈ܦܹܐ ܡܸܫܬܲܡܥܝܼܢ ܠܹܗ ܡܵܐ ܕܐܸܫܬܲܡܲܗ ܀ ܫܵܩܵܐ ܪܵܡܬܼܵܐ ܕܸܢܚܲܬ݀ ܝܵܘܡܵܢ ܡ̣ܢ ܝܑܼܠܝܼ̈ܕܹܐ : ܘܬܼܵܓܹܗ ܕܢܸܡܪܘܿܕܼ ܡܸܫܬܲܥܒܲܕܼ ܠܵܗ̇ ܡܵܐ ܕܐܸܬܼܓܲܠܝܲܬ݀ ܀ ܐ̄ܢܵܫ ܥܲܙܝܼܙܵܐ ܕܐܵܚܹ̇ܕܼ ܥܵܠܡܵܐ ܒܓܲܢ̄ܒܵܪܘܼܬܹܗ : ܝܑܼܠܝܼܕܼܸ ܗܵܫܵܐ ܢܥܲܩܸܒ̣ ܢܸܚܙܸܐ ܡܲܢ̣ܘܼ ܘܐܲܝܟܵܘ ܀ ܬܵܓܹܗ ܕܗܵܢܵܐ ܟܠܗܘܿܢ ܬܵܓܹ̈ܐ ܢܵܦ̇ܠܝܼܢ ܩܘܼܕܼܡܵܘܗܝ : ܢܩܲܕܸܡ ܢܿܐܙܲܠ ܢܸܣܲܒ̣ ܡܸܕܸܡ ܘܲܢܩܲܪܸܒ̣ ܠܹܗ ܀ ܠܟ̣ܠܗܘܿܢ ܥܲܡܡܹ̈ܐ ܕܐܲܪܥܵܐ ܟܵܒܹ̇ܫ ܡܵܐ ܕܐܸܬܼܥܲܠܲܡ : ܢܹܐܙܲܠ ܢܸܥܒܸ݁ܕܼ ܚܘܼܒܵܐ ܨܹܐܕܼܵܘܗܝ ܥܲܕܼ ܝܲܠܘܼܕܼܵܐ ܗ̄ܘ̣ܵܐ ܀ ܒܪܝܼܬܼܵܐ ܟ̱ܠܵܗ̇ ܪܵܝܒܵܐ ܒܕܸܢܚܹܗ ܡܵܐ ܕܪܸܓ̣ܫܲܬ݀ ܒܹܗ : ܢܗܸܐ ܩܲܕܼܡܵܝܹ̈ܐ ܘܗܵܐ ܚ̣ܵܘܝܼܢܲܢ ܚܘܼܒܵܐ ܬܲܡܵܢ ܀ pb. 94 ܠܡܲܠܟܹ̈ܐ ܡܫܲܥܒܸܕܼ ܘܲܠܪܹ̈ܫܵܢܹܐ ܒܢܝܼܪܹ̈ܗ ܟܵܕܹܢ : ܬܵܘ ܢܸܣܓ݁ܘܿܕܼ ܠܹܗ ܡ̣ܢ ܚܹܐܪܘܼܬܼܵܐ ܘܠܵܐ ܒܲܩܛܝܼܪܵܐ ܀ ܪܹ̈ܫܹܐ ܕܐܲܪܥܵܐ ܗܵܘܹ̇ܝܢ ܥܲܒ̣̈ܕܹܐ ܠܪܹܫܵܢܘܼܬܹܗ : ܢܸܗܘܸܐ ܒܘܼܟ̣ܪܹ̈ܐ ܘܲܒ̣ܩܘܼܪ̈ܒܵܢܹܐ ܢܸܚܙܸܐ ܐܲܦܵܘ̈ܗܝ ܀ ܒܪܝܼܬܼܵܐ ܡܕܲܒܲܪ ܘܲܠܣܸ̈ܓ̣ܕܵܬܼܵܐ ܕܥܲܡ̈ܡܹܐ ܫܵܩܹ̇ܠ : ܢܸܩܕܲܘܿܡ ܘܢܸܣܓ݁ܘܿܕܼ ܘܗܵܐ ܐܸܬܼܚܲܙܝܲܬ݀ ܫܲܦܝܼܪܘܼܬܲܢ ܀ ܢܹܐܙܲܠ ܢܲܟ̣ܬܸܒ̣ ܐܲܪܥܲܢ ܒܲܫܡܹܗ ܗܵܐ ܡ̣ܢ ܗܵܫܵܐ : ܥܲܕܼ ܠܵܐ ܪܵܝ̇ܒ݁ܝܼܢ ܥܲܡ̈ܡܹܐ ܒܫܸܡܥܵܐ ܕܓܲܢ̄ܒܵܪܘܼܬܹܗ ܀ ܢܵܘܒܸ݁ܠ ܕܲܗܒ̣ܵܐ ܘܢܸܫܕܸܐ ܩܕܼܵܡܵܘܗܝ ܐܲܝܟ̣ ܠܐܝܼܩܵܪܹܗ : ܕܡܵܐ ܕܐܸܬܼܓܲܢ̄ܒܲܪ ܥܲܠ ܡܲܠܟ݁ܘܼܬܹܗ ܢܚܘܼܢ ܠܐܲܪܥܲܢ ܀ ܐܘܼܡܵܢܘܼܬܲܢ ܝܵܪܒܵܐ ܒܗܵܕܹܐ ܕܐܲܪܓܸܫܢܲܢ ܒܹܗ : ܘܡ̣ܢ ܕܐܲܪܓܸܫܢܲܢ ܗܵܕܹܐ ܦܲܐܝܵܐ ܕܠܵܐ ܢܫܘܼܛܝܼܘܗܝ ܀ ܒܝܼܠܝܼܕܘܼܬܹܗ ܢܝܲܩܪܝܼܘܗܝ ܗܵܫܵܐ ܐܲܝܟܵܐ ܕܐܝܼܬܼܵܘܗܝ : ܘܲܒ̣ܡܲܠܟ݁ܘܼܬܹܗ ܡܵܐ ܕܐܸܬܼܓܲܠܝܲܬ݀ ܦܵܪܲܥ̇ ܗ̄ܘ̣ ܠܲܢ ܀ ܥܲܕܼܠܵܐ ܐܵܬܹ̇ܝܢ ܡܲܠܟܹ̈ܝܗ̇ ܕܐܲܪܥܵܐ ܒܩܘܼܪ̈ܒܵܢܲܝܗܘܿܢ : ܗܵܢܵܐ ܕܝܼܠܲܢ ܢܸܗܘܸܐ ܒܘܼܟ̣ܪܵܐ ܘܢܸܬܼܩܲܪܲܒ̣ ܠܹܗ ܀ ܥܲܕܼ ܠܵܐ ܨܵܝ̇ܒ݁ܝܼܢ ܥܲܡ̈ܡܹܐ ܨܹܐܕܼܵܘܗܝ ܒܐܝܼܩܵܪܲܝܗܘܿܢ : ܢܒܲܟܲܪ ܢܵܘܒܸ݁ܠ ܕܲܫܢܵܐ ܪܲܒܵܐ ܘܢܸܚܙܸܐ ܐܲܦܵܘ̈ܗܝ ܀ ܥܲܕܼܠܵܐ ܡܸܬ݁ܬ݁ܫܝܼܛ ܕܲܗܒ̣ܵܐ ܒܓܲܙܵܘ̈ܗܝ ܥܲܡ ܣܝܗܼܡܵܬܼܵܐ : ܗܵܢܵܐ ܕܝܼܠܲܢ ܢܸܥܘܿܠ ܨܐܕܼܵܘܗܝ ܐܲܝܟ̣ ܒܲܟܵܪܵܐ ܀ ܥܲܕܼܠܵܐ ܐܵܬܼ̈ܝܵܢ ܟܠ ܓܵܙܪ̈ܵܬܼܵܐ ܪ̈ܲܚܝܼܩܵܬܼܵܐ : ܐܲܪܥܲܢ ܬܹܐܙܲܠ ܬܸܣܲܒ̣ ܡܸܕܸܡ ܘܲܬܼܩܲܪܸܒ̣ ܠܹܗ ܀ pb. 95 ܥܲܕܼܠܵܐ ܙܵܝܚ̇ܝܼܢ ܥܲܡܡܹ̈ܐ ܕܢܹܐܬܼܘܿܢ ܡ̣ܢ ܟܠ ܣܵܘ̈ܦܝܼܢ : ܒܝܲܕܼ ܡܲܕܲܐܬܼܵܐ ܢܝܲܩܪܝܼܘܗܝ ܐܲܬܼܪܲܢ ܗܵܐ ܡ̣ܢ ܗܵܫܵܐ ܀ ܥܲܕܼܠܵܐ ܚܲܒ̣ܨ̇ܝܼܢ ܟܵܢܫܹ̈ܐ ܚܕܼܵܕܹ̈ܐ ܥܲܠ ܐܸܣܟ݁ܘܼܦܬܹܗ : ܡ̣ܢ ܥܵܠܘܿܠܹ̈ܐ ܕܒܲܝܬܹܗ ܢܸܗܘܸܐ ܚܢܲܢ ܩܲܕܼ̈ܡܵܝܹܐ ܀ ܥܲܕܼܠܵܐ ܡܟܲܒܸܫ ܒܘܼܟ̣̈ܢܹܐ ܕܐܲܪܥܵܐ ܒܚܲܣܝܼܢܘܼܬܹܗ : ܣܝܼܥܬܲܢ ܬܹܐܙܲܠ ܬܸܦܸܠ ܩܘܼܕܼܡܵܘܗܝ ܡ̣ܢ ܨܸܒ̣ܝܵܢܵܗ̇ ܀ ܟܵܘܟ݁ܒ̣ܵܐ ܕܨܸܡܚܹܗ ܣܲܓܝܼ ܥܲܙܝܼܙ ܡ̣ܢ ܕܝܼܠܝܼ̈ܕܹܐ : ܢܥܲܩܸܒ̣ ܡܸܟܹܝܠ ܕܐܲܝܟܵܘ ܡܲܠܟܵܐ ܘܢܸܡܛܸܐ ܨܹܐܕܼܵܘܗܝ ܀ ܪܲܒ݁ ܗ̄ܘ̣ ܫܲܪܒܹ݁ܗ ܕܟ̣ܵܘܟܲܒ̣ ܢܘܼܗܪܵܐ ܡ̣ܢ ܣܘܼܟܵܠܵܐ : ܘܲܕܼܠܵܐ ܐܸܪܕܸܐ ܒܝܲܡܵܐ ܕܡܹܐܡܪܹܗ ܠܵܐ ܡܸܫܟܲܚ ܐ̄ܢܵܐ ܀ ܚܲܠܛܹܗ ܠܗܵܘܢܵܐ ܥܲܡ ܐܸܣܦܹܝܪܵܐ ܗܵܝ̇ ܕܲܡܓ̣ܘܼ̈ܫܹܐ : ܘܗܵܐ ܡܢܲܬܸܦ ܠܹܗ ܕܥܲܡܗܘܿܢ ܢܹܐܙܲܠ ܒܐܘܼܪܚܵܐ ܕܐܲܪܡ̱ܝܼܘ ܀ ܒܚܲܒ̣ܠܵܐ ܕܚܘܼܒܵܐ ܦܲܟ̣ܪܹܗ ܠܗܵܘܢܵܐ ܘܢܲܓ̣ܕܹܗ ܨܹܐܕܼܵܘܗܝ : ܐܲܝܟ̣ ܕܲܒ̣ܢܘܼܗܪܹܗ ܢܓܲܕܼ ܠܲܡܓ̣ܘܼ̈ܫܹܐ ܘܲܕܼܒܲܪ ܐܸܢܘܿܢ ܀ ܒܚܘܼܒܵܐ ܡܵܕܹܝܢ ܫܘܼܡܥܘܼܢܝ ܐܲܢ̄ܬ݁ܘܿܢ ܐܲܝܟ̣ ܕܐܵܡܲܪ ܐ̄ܢܵܐ : ܕܐܸܠܵܐ ܒܚܘܼܒܵܐ ܡܸܠܬܼܵܐ ܕܬܲܗܪܵܐ ܠܵܐ ܡܸܫܬܲܡܥܵܐ ܀ ܐܲܝܢܵܐ ܕܡܲܚܸܒ̣ ܡܸܫܟܲܚ ܝܲܬ݁ܝܼܪ ܡ̣ܢ ܝܘܼܠܦܵܢܵܐ : ܕܚܘܼܒܵܐ ܗ̄ܘ̣ ܦܵܬܲܚ̇ ܬܲܪܥܵܐ ܠܡܸܠܬܼܵܐ ܠܡܸܬܼܩܲܒܵܠܘܼ ܀ ܠܐܲܝܢܵܐ ܕܠܵܐ ܨܗܸܐ ܐܵܦܠܵܐ ܡܲܝ̈ܵܐ ܒܲܣܝܼܡܝܼܢ ܠܹܗ : ܠܲܨ̈ܗܲܝܵܐ ܓܹܝܪ ܡܲܦܨܲܚ ܫܸܩܝܵܐ ܕܦܵܓܲܥ̇ ܒܗܘܿܢ ܀ ܟܠ ܡܲܢ ܕܲܨܗܸܐ ܢܹܐܬܸܐ ܘܢܸܫܬܸܐ ܡ̣ܢ ܝܘܼܠܦܵܢܵܐ : ܢܸܒ̣ܥܵܐ ܗ̄ܘ̣ ܚܲܠܝܵܐ ܕܨܲܗܝܵܗ̇ ܕܢܲܦ̮ܫܵܐ ܡܸܬܼܦܲܝܲܓ̣ ܒܹܗ ܀ pb. 96 ܢܘܼܗܪܵܐ ܗ̄ܘ̣ ܕܲܡܕܼܝܼܩ ܥܲܠ ܝܲܕܼ̈ܥܵܬܼܵܐ ܘܡܵܪܹܩ ܠܗܹܝܢ : ܘܲܒ̣ܫܡܲܥܬܵܐ ܕܠܵܗ̇ܩܵܐ ܡܸܢܹܗ ܫܘܼܦܪܹ̈ܐ ܦܵܪܹܣ ܀ ܦܵܥܠܵܐ ܗ̄ܘ̣ ܕܲܚܦܝܼܛ ܥܲܠ ܝܘܼܬܼܪ̈ܵܢܹܐ ܕܟ̣ܠ ܫܵܡܘܿܥܵܘ̈ܗܝ : ܟܲܕܼ ܠܵܐ ܒܵܥܹ̇ܐ ܐܲܓ̣ܪܵܐ ܡ̣ܢ ܐ̄ܢܵܫ ܢܸܬܼܦܲܢܸܐ ܠܹܗ ܀ ܡܸܛܠܵܬܼܢܘܿܢ ܩܵܡ̣ ܝܘܼܠܦܵܢܵܐ ܬܪܲܥ̣ ܡܲܒ݁ܘܼܥܹܗ : ܕܠܵܐ ܕܡ̈ܝܼܢ ܐܸܫܬܵܘ ܡ̣ܢ ܚܲܠܝܘܿܬܹܗ ܕܢܸܒ̣ܥܵܐ ܪܲܒܵܐ ܀ ܡܵܛܠܵܬܼܟ̣ܘܿܢ ܐܵܦ ܐܲܠܵܗܵܐ ܫܲܕܲܪ ܠܲܒ̣ܪܹܗ : ܘܐܸܬ݀ܵܐ ܠܝܲܠܕܵܐ ܕܐܲܢ̄ܬ݁ܘܿܢ ܬܸܚܘܿܢ ܒܝܼܠܝܼܕܼܘܼܬܹܗ ܀ ܡܸܛܠܵܬܼܟ̣ܘܿܢ ܐܲܙܠܸܓ̣ ܢܘܼܗܪܵܐ ܒܹܝܬܼ ܚܸܫܘܿܟ̣ܵܐ : ܕܬܸܚܙܘܿܢ ܐܘܼܪܚܵܐ ܐܲܝܟܲܢ ܪܵܕܼܝܵܐ ܠܒܹܝܬܼ ܡܲܠܟ݁ܘܼܬܼܵܐ ܀ ܡܸܛܠܵܬܼܟ̣ܘܿܢ ܟܵܘܟܲܒ̣ ܢܘܼܗܪܵܐ ܕܢܲܚ̣ ܡ̣ܢ ܪܵܘܡܵܐ : ܕܲܢܣܲܒܲܪ ܗ̄ܘ̣ܵܐ ܝܲܠܕܹܗ ܪܲܒܵܐ ܕܗܵܘ̇ ܦܵܪܹܩ ܟܠ ܀ ܡܸܛܠܵܬܼܟ̣ܘܿܢ ܫܲܕܲܪ ܡܲܠܟܵܐ ܢܘܼܗܪܵܐ ܚܲܕܼܬܼܵܐ : ܕܢܸܩܪܸܐ ܒܕܸܢܚܹܗ ܠܟ̣ܠܗܘܿܢ ܥܲܡ̈ܡܹܐ ܘܲܢܟܲܢܸܫܟ̣ܘܿܢ ܀ ܒܟ̣ܠܗܘܿܢ ܦܘܼܪ̈ܣܹܐ ܒܥ̇ܵܐ ܕܢܵܘܬܲܪܟ̣ܘܿܢ ܗܵܘ̇ ܚܵܐܹ̇ܢ ܟܠ : ܕܲܒ̣ܟ̣ܠ ܥܸܠ̈ܠܵܢ ܐܲܢ̄ܬ݁ܘܿܢ ܬܸܚܘܿܢ ܡܵܛܠܵܬܹܗ ܀ ܚ̣ܙܵܘ ܒܹܝܬܼ ܕܸܢܚܹܗ ܕܟ̣ܵܘܟܲܒ̣ ܢܘܼܗܪܵܐ ܡܓ̣ܘܼ̈ܫܹܐ ܘܲܬܼܗܲܪܘ : ܕܲܒ̣ܙܲܠܝܼܩܵܘ̈ܗܝ ܡܲܪܗܸܒ̣ ܗ̄ܘ̣ܵܐ ܠܗܘܿܢ ܥܲܙܝܼܙܵܐܝܼܬܼ ܀ ܝܑܼܠܸܦ̣ܘ ܡܸܢܹܗ ܕܐܸܬ݀ܵܐ ܡܲܠܟܵܐ ܐܲܝܟ̣ ܕܲܫܡܲܥܬ݁ܘܿܢ : ܘܣܵܡ̣ܘ ܐܲܦܲܝ̈ܘܿܢ ܢܹܐܙܠ̄ܘܼܢ ܨܹܐܕܼܵܘܗܝ ܐܲܝܟ̣ ܕܐܸܬܼܐܲܡܪܲܬ݀ ܀ ܐܲܣܓܝܼܘ ܥܲܩܸܒ̣ܘ ܕܐܲܝܢܵܘ ܐܲܬܼܪܹܗ ܘܒܲܐܝܢܵܐ ܗ̄ܘ̣ ܥܲܡܵܐ : ܘܲܒ̣ܣܸܦ̣ܪ̈ܲܝܗܘܿܢ ܗܵܕܹܐ ܒܥܵܬܼܵܐ ܠܵܐ ܐܸܫܬܲܟ̣ܚܲܬ݀ ܀ pb. 97 ܐܲܣܓ݁ܝܼܘ ܫܲܐܸܠ̣ܘ ܗܵܢܵܐ ܠܗܵܢܵܐ ܚܲܨܝܼܦܵܐܝܼܬܼ : ܘܲܗܦܲܟ̣ ܢܹܐܦܲܠ ܗܵܢܵܐ ܡ̣ܢ ܗܵܘ̇ ܢܲܗܝܼܪܵܐܝܼܬܼ ܀ ܫܲܓ̣ܫܵܗ̇ ܠܟ̣ܠܵܗ̇ ܟܲܠܕܵܝܘܼܬܼܵܐ ܘܲܠܝܘܼܠܦܵܢܵܗ̇ : ܕܢܸܚܙܘܿܢ ܐܲܝܟܵܘ ܐܲܬܼܪܹܗ ܕܡܲܠܟܵܐ ܕܲܚ̣ܙܵܘ ܕܸܢܚܹܗ ܀ ܘܲܟ̣ܒܲܪ ܐܸܫܟܲܚ̣ܘ ܟܲܕܼ ܒܵܥܹ̇ܝܢ ܗ̄ܘ̣ܵܘ ܒܲܟ̣ܬܼܵܒܲܝ̈ܗܘܿܢ : ܗܵܝ̇ ܕܐܸܡܲܪ ܗ̄ܘ̣ܵܐ ܠܒ̣ܵܠܵܩ ܒܸܠܥܲܡ ܟܲܕܼ ܐܸܬܼܢܲܒ݁ܝܼ ܀ ܢܸܕܼܢܲܚ ܟܵܘܟ݁ܒ̣ܵܐ ܠܲܡ ܡ̣ܢ ܝܲܥܩܘܿܒ̣ ܐܲܟ̣ܪܸܙ ܬܲܡܵܢ : ܘܲܢܩܘܼܡ ܪܹܫܵܐ ܡ̣ܢ ܝܑܼܣܪܵܝܹܠ 5 : ܓܲܢ̄ܒܵܪܵܐܝܼܬܼ ܀ ܐ̄ܚܝܼܕܼܝܼܢ ܗ̄ܘ̣ܵܘ ܠܹܗ ܥܲܡ̈ܡܹܐ ܠܒܸܠܥܲܡ ܐܲܝܟ̣ ܕܲܠܪܲܒܵܐ : ܩܵܨܘܿܡܵܐ ܗ̄ܘ̣ܵܐ ܘܲܠܗܘܿܢ ܡܸܠܵܘ̈ܗܝ ܝܲܩܝܼܪ̈ܵܢ ܗ̄ܘܲܝ̈ ܀ ܘܟܲܕܼ ܕܵܠ̣ ܨܹܐܕܼܵܘܗܝ ܗܵܘܦܵܐ ܩܲܠܝܼܠ ܕܲܢܒ̣ܝܼܘܼܬܼܵܐ : ܐܲܝܟ̣ ܕܲܠܩܸܨ̈ܡܹܐ ܚܲܫ̣ܒ݁ܘܼܗ̇ ܠܡܸܠܬܹܗ ܕܫܲܪܝܼܪܵܐ ܗ̄ܘ̣ܵܬܼ ܀ ܡܸܛܠ ܟܵܘܟ݁ܒ̣ܵܐ ܡܸܢܹܗ ܝܑܼܠܸܦ̣ܘ ܡ̣ܢ ܡܲܢ ܕܵܢܲܚ̇ : ܘܲܕܼܠܵܐ ܥܲܡܠܵܐ ܠܡܸܠܬܹܗ ܐܲܫܲܪܘ ܥܲܡ̈ܡܹܐ ܕܐܲܪܥܵܐ ܀ ܕܡ̣ܢ ܝܑܼܣܪܵܝܹܠ ܩܵܐܹ̇ܡ ܪܹܫܵܐ ܐܸܫܬܲܡܥܲܬ݀ ܗ̄ܘ̣ܵܬܼ : ܘܪܹ̈ܫܲܝ ܦܵܪܹܣ ܣܵܡ̣ܘ ܐܲܦܲܝ̈ܗܘܿܢ ܕܢܹܐܙܠ̄ܘܿܢ ܨܹܐܕܼܵܘܗܝ ܀ ܛܲܝܸܒ̣ܘ ܗ̄ܘ̣ܵܘ ܠܹܗ ܕܲܫ̈ܢܹܐ ܠܡܲܠܟܵܐ ܕܢܸܬܼܝܲܩܲܪ ܗ̄ܘ̣ܵܐ : ܕܲܒ̣ܩܘܼܪ̈ܒܵܢܹܐ ܢܸܥܠܘܼܢ ܨܹܐܕܼܵܘܗܝ ܡܵܐ ܕܲܚܙܵܐܘܼܗܝ ܀ ܘܟܲܕܼ ܝܲܨܝܼܦܝܼܢ ܥܲܠ ܩܘܼܪ̈ܒܵܢܹܐ ܠܲܡܛܲܝܵܒ̣ܘܼ : ܩܘܼܫܬܵܐ ܩܵܡ̣ ܗ̄ܘ̣ܵܐ ܢܲܠܸܦ ܐܸܢܘܿܢ ܡܘܿܢ ܙܵܕܹܩ ܠܗܘܿܢ ܀ ܦܬܲܚܘ ܣܝܼ̈ܡܵܬܼܟ̣ܘܿܢ ܘܐܵܘܒܸ݁ܠܘ ܕܲܗܒ̣ܵܐ ܕܡܲܠܟܵܐ ܗ̄ܘ̣ ܪܲܒܵܐ : pb. 98 ܘܣܲܒ̣ܘ ܠܹܗ ܡܘܼܪܵܐ ܕܲܩܛܝܼܠܵܐ ܬܘܼܒ̣ ܐܝܼܬܼ ܠܹܗ ܕܢܸܗܘܸܐ ܀ ܠܒ̣ܘܿܢ̄ܬܵܐ ܚܵܫ̇ܚܵܐ ܠܐܝܼܩܵܪܹܗ ܬܘܼܒ̣ ܕܐܵܦ ܐܲܠܵܗܵܐ ܗ̄ܘ̣ : ܥܸܛܪܵܐ ܘܡܘܼܪܵܐ ܘܕܲܗܒ̣ܵܐ ܐܵܘܒܸ݁ܠܘ ܢܸܬܼܩܲܪܲܒ̣ ܠܹܗ ܀ ܫܩܲܠ̣ܘ ܗ̄ܘ̣ܵܘ ܓܲܙܵܐ ܕܐܲܒ̣ܵܗܲܝ̈ܗܘܿܢ ܟܲܕܼ ܚܵܝ̇ܪܝܼܢ ܗ̄ܘ̣ܵܘ : ܠܲܡܩܲܪܵܒ̣ܘܼ ܠܡܲܠܟܵܐ ܪܲܒܵܐ ܩܘܼܪ̈ܒܵܢܲܝܗܘܿܢ ܀ ܛܥܲܢ̣ܘ ܐܝܼܩܵܪܹ̈ܐ ܘܲܠܒܲܟ̣ܘ ܐܘܼܪܚܵܐ ܠܡܸܣܲܩ ܠܲܝܗܘܼܕܼ : ܕܲܠܝܼܠܘܼܕܼܵܐ ܒܐܲܬܼܪܹܗ ܢܸܚܙܘܿܢ ܥܲܡ ܩܘܼܪ̈ܒܵܢܹܐ ܀ ܩܵܡ̣ ܐܝܼܙܓܲܕܵܐ ܘܲܒ̣ܙܲܠܝܼܩܵܘ̈ܗܝ ܐܲܪܗܸܒ̣ ܐܸܢܘܿܢ : ܕܠܵܐ ܢܸܬ݁ܬܵܘܗܘܼܢ 6 : ܡ̣ܢ ܡܹܐܙܲܠܬܵܐ ܕܐܸܬ݁ܛܲܝܲܒ̣ܘ ܗ̄ܘ̣ܵܘ ܀ ܪܵܒܲܬ݀ ܦܵܪܹܣ ܡ̣ܢ ܩܘܼܪ̈ܒܵܢܹܝܗ̇ ܕܲܡܓ̣ܘܼܫܘܼܬܼܵܐ : ܕܲܒ̣ܛܘܼ̈ܝܵܒܹܐ ܕܪܹ̈ܫܲܝ ܐܲܪܥܵܐ ܐܸܬ݁ܛܲܝܲܒ̣ܘ ܗ̄ܘ̣ܵܘ ܀ ܟ̱ܠܹܗ ܐܲܬܼܪܵܐ ܝܲܗ̄ܒ̣ ܡܲܕܲܐܬܼܵܐ ܕܲܢܫܲܕܲܪ ܠܹܗ : ܠܡܲܠܟܵܐ ܝ̄ܠܝܼܕܼܵܐ ܕܲܚ̣ܙܵܘ ܕܸܢܚܹܗ ܒܡܲܠܘܵܫܲܝ̈ܗܘܿܢ ܀ ܐܸܙܕܵܘܲܕܼܘ ܗ̄ܘ̣ܵܘ ܒܲܫܝܪ̈ܵܬܼܵܐ ܣܲܓܝܼ݁̈ܐܵܬܼܵܐ : ܕܢܸܣܩܘܿܢ ܢܸܚܙܘܿܢ ܡܲܠܟܵܐ ܣܓ̣ܝܼܕܼܵܐ ܕܲܕܼܢܲܚ̣ ܒܲܝܗܘܼܕܼ ܀ ܗܘ݀ܵܘ ܟܵܪ̈ܘܿܙܹܐ ܟܲܕܼ ܪܵܕܹܝܢ ܗ̄ܘ̣ܵܐ ܒܹܝܬܼ ܐܘܼܪ̈ܚܵܬܼܵܐ : ܠܲܡܣܲܒܵܪܘܼ ܕܸܢܚܹܗ ܕܡܲܠܟܵܐ ܠܥܵܠܡܵܐ ܟ̱ܠܹܗ ܀ ܪܵܚܡܲܬܼ 7 : ܫܘܼܒ̣ܚܵܐ ܐܘܼܡܵܢܘܼܬܼܗܘܿܢ ܚܲܦܛܲܬ݀ 8 : ܐܸܢܘܿܢ : ܕܠܵܐ ܢܟܲܣܘܿܢ ܗ̄ܘ̣ܵܘ ܥܸܠܬܼܵܐ ܕܣܵܠܩ̇ܝܼܢ ܡܸܛܠܵܬܼܵܗ̇ ܀ ܢܸܫܬܲܡܗܘܼܢ ܗ̄ܘ̣ܵܘ ܝܲܕܘܼ̈ܥܬܼܵܢܹܐ ܒܟ̣ܠ ܐܲܬܼܪ̈ܵܘܿܢ : ܐܲܣܓ݁ܝܼܘ ܡܲܠܸܠ̣ܘ ܥܲܠ ܗܵܘ̇ ܕܸܢܚܵܐ ܕܲܢܓܲܕܼ ܐܸܢܘܿܢ ܀ pb. 99 ܐܲܩܝܼܡ ܐܸܢܘܿܢ ܩܘܼܫܬܵܐ ܒܕܼܝܼܠܗܘܿܢ ܥܲܠ ܪܵܡܘܼܬܼܵܐ : ܕܲܒ̣ܗܵܝ̇ ܥܸܠܬܼܵܐ ܣܒܲܪܬܹܗ ܕܲܒ̣ܪܵܐ ܬܸܬܼܡܲܠܲܠ ܗ̄ܘ̣ܵܬܼ ܀ ܟܲܕܼ ܚܵܙ̇ܩܝܼܢ ܐܵܦ ܟܲܕܼ ܫܵܪܹܝܢ ܫܲܪܒܹ݁ܗ ܐܲܪܡ̣ܝܼܘ : ܕܨܹܝܕܼ ܓܲܢ̄ܒܵܪ ܕܝܼܠܝܼܕܼ ܒܲܗܘܼܕܼ ܐܝܼܬܹܝܗ̇ ܐܘܼܪܚܲܢ ܀ ܥܲܠ ܐܘܼܪ̈ܚܵܬܼܗܘܿܢ ܡܲܠܦܵܢܘܼܬܹܗ ܡܸܬ݁ܕܲܢܚܵܐ ܗ̄ܘ̣ܵܬܼ : ܘܲܒ̣ܘܲܥܕܲܝ̈ܗܘܿܢ ܦܸܬܼܓ̣ܵܡܲܝ̈ܗܘܿܢ ܡܸܫܬܲܡܥܝܼܢ ܗ̄ܘ̣ܵܘ ܀ ܒܟ̣ܠ ܐܵܘܵܢܵܐ ܣܒܲܪܬܼܵܐ ܙܪܲܥ̣ܘ ܒܹܗ ܟܲܕܼ ܫܵܪܹܝܢ ܗ̄ܘ̣ܵܘ : ܐܵܦ ܟܲܕܸ ܚܵܙ̇ܩܝܼܢ ܐܲܪܡ̣ܘ ܫܲܪܒܵܐ ܕܝܼܠܝܼܕܼܘܼܬܹܗ ܀ ܒܡܝܼ̈ܠܹܝܗ̇ ܕܐܘܼܪܚܵܐ ܟܵܪܘܿܙܘܼܬܼܗܘܿܢ ܡܸܬܼܦܲܫܛܵܐ ܗ̄ܘ̣ܵܬܼ : ܘܲܒ̣ܡܲܣ̈ܝܘܿܢܹܐ ܗܵܢܘܿܢ ܫܲܪ̈ܒܹܐ ܡܸܬܼܠܲܥܙܝܼܢ ܗ̄ܘ̣ܵܘ ܀ ܪܵܒ̣ܘ ܡܸܢܗܘܿܢ ܐܲܬܼܪ̈ܵܘܵܬܼܵܐ ܘܥܵܡܘܿܪ̈ܲܝܗܘܿܢ : ܘܝܼܠܸܦ̣ܘ ܫܲܪ̈ܒܹ݁ܐ ܥܲܡ̈ܡܹܐ ܕܐܲܪܥܵܐ ܒܫܘܼܐܵܠܲܝܗܘܿܢ ܀ ܐܲܪܡ̣ܝܼܘ ܕܸܚܠܵܐ ܥܲܠ ܥܵܡܘܿܪܹ̈ܐ ܕܲܡܕܼܝܼ̈ܢܵܬܼܵܐ : ܟܲܕܼ ܡܸܫܬܲܥܹܝܢ ܥܲܠ ܡܵܘܠܵܕܹܗ ܕܡܲܠܟܵܐ ܪܲܒܵܐ ܀ ܬܲܒ̣ܪܘܼܗܝ ܠܸܒܵܐ ܕܡܲܠܟܹ̈ܐ ܕܲܥ̣ܒܲܪܘ ܒܲܬܼܚܘܼܡܲܝ̈ܗܘܿܢ : ܒܛܸܒܹ݁ܗ ܕܡܲܠܟܵܐ ܕܡܸܫܬܲܥܹܝܢ ܗ̄ܘ̣ܵܘ ܥܲܠ ܡܵܘܠܵܕܹܗ ܀ ܐܲܪܡ̣ܝܼܘ ܪܘܼܚܵܐ ܕܫܲܠܝܼܛܵܢܹ̈ܐ ܕܣܲܒܲܪܘ ܐܸܢܘܿܢ : ܕܐ̄ܢܵܫ ܡ̣ܢ ܝܑܼܗܘܼܕܼ ܐܝܼܬܼ ܠܹܗ ܕܢܿܐܚܘܿܕܼ ܟܠ ܐܲܬܼܪ̈ܵܘܵܢ ܀ ܪܥܸܠ̣ܘ ܗ̄ܘ̣ܵܘ ܬܵܓܹ̈ܐ ܕܡܵܪ̈ܵܘܵܬܼܵܐ ܡ̣ܢ ܡܸܠܲܝ̈ܗܘܿܢ : ܕܟܲܕܼ ܕܲܚܝܼܠܝܼܢ ܡܸܫܬܲܥܹܝܢ ܗ̄ܘ̣ܵܘ ܥܲܠ ܡܵܘܠܵܕܹܗ ܀ ܣܒܲܪܬܼܵܐ ܚܕܲܬܵܐ ܒܲܡܓ̣ܘܼܫܘܼܬܼܵܐ ܡܸܬܼܟܲܪܙܵܐ ܗ̄ܘ̣ܵܬܼ : ܘܝܲܠܕܹܗ ܕܡܲܠܟܵܐ ܒܐܲܬܼܪ̈ܵܘܵܬܼܵܐ ܡܸܬܼܡܲܠܲܠ ܗ̄ܘ̣ܵܐ ܀ pb. 100 ܚܛܲܦ̣ ܗ̄ܘ̣ܵܐ ܐܸܢܘܿܢ ܩܘܼܫܬܵܐ ܕܢܸܗܘܘܿܢ ܠܹܗ 9 : ܟܵܪ̈ܘܿܙܹܐ : ܘܟܲܕܼ ܠܵܐ ܡܦܵܣܝܼܢ ܢܹܐܡܪܘܿܢ ܫܲܪ̈ܒܵܘܗܝ ܥܲܬ݁ܝܼܪܵܐܝܼܬܼ ܀ ܢܟܲܠ̣ ܗ̄ܘ̣ܵܐ ܫܪܵܪܵܐ ܠܟܲܠܕܼܵܝܘܼܬܼܵܐ ܬܫܲܒܲܚ ܢܲܦ̮ܫܵܗ̇ : ܘܲܒ̣ܗܵܝ̇ ܥܸܠܬܼܵܐ ܙܡܲܪܬܹܗ ܠܲܒ̣ܪܵܐ ܒܐܲܬܼܪ̈ܵܘܵܬܼܵܐ ܀ ܝܑܼܕܲܥܢܲܢ ܠܲܡ ܕܲܕܼܢܲܚ̣ ܡܲܠܟܵܐ ܒܐܲܪܥܵܐ ܕܲܝܼܗܘܼܕܼ : ܕܲܒ̣ܡܲܠܘܵܫܹ̈ܐ ܚܙܲܝܢܲܢ ܕܸܢܚܹܗ ܒܲܡܗܝܼܘܼܬܲܢ ܀ ܥܲܠ ܕܲܢܫܲܒ݁ܚܘܼܢ ܠܐܘܼܡܵܢܘܼܬܼܗܘܿܢ ܕܲܟ̣ܡܵܐ ܝܼܕܸܥܲܬ݀ : ܐܲܣܓܝܼܘ ܡܲܠܸܠ̣ܘ ܫܲܪ̈ܒܵܘܗܝ ܕܲܒ̣ܪܵܐ ܒܟ̣ܠܵܗ̇ ܐܘܼܪܚܵܐ ܀ ܕܢܲܚ̣ ܓܲܢ̄ܒܵܪܵܐ ܕܫܪܹܐ ܒܝܲܠܕܹܗ ܡܲܠܘܵܫܲܝ̈ܗܘܿܢ : ܘܲܡܣܲܒ݁ܪܝܼܢ ܠܹܗ ܒܐܲܬܼܪ̈ܵܘܵܬܼܵܐ ܒܦܸܬܼܓ̣ܵܡܲܝ̈ܗܘܿܢ ܀ ܐ̄ܬ݀ܵܐ ܚܲܟ݁ܝܼܡܵܐ ܕܢܸܠܚܸܐ ܕܲܦܹ̈ܐ ܕܟܲܠܕܼܵܝܘܼܬܼܵܐ : ܘܲܥܒ̣ܝܼܕܼܝܼܢ ܠܹܗ ܣܵܗ̈ܕܹܐ ܡܓ̣ܘܼ̈ܫܹܐ ܕܢܸܫܬܲܥܘܿܢܵܝܗܝ ܀ ܩܵܡ̣ ܐܲܪܕܸܟ̣ܠܵܐ ܥܲܠ ܒܸܢܝܢܵܗ̇ ܕܲܡܓ̣ܘܼܫܘܼܬܼܵܐ : ܕܢܸܣܬ݁ܘܿܪ ܢܲܚܸܬܼ ܘܲܥܒ̣ܝܼܕܼܝܼܢ ܠܹܗ ܦܵܥ̈ܠܹܐ ܢܸܥܩܘܿܪ ܀ ܘܲܡܩܲܠܣܝܼܢ ܠܹܗ ܕܢܸܗܘܘܿܢ ܣܵܗܕܵܘ̈ܗܝ ܐܵܦ ܒܲܪ̈ܵܝܹܐ : ܕܐܸܬ݀ܵܐ ܢܒܲܛܸܠ ܡܸܢܝܵܢܲܝܗܘܿܢ ܒܝܼܠܝܼܕܼܘܼܬܹܗ ܀ ܛ̣ܥܵܘ ܒܹܗ ܡܓ̣ܘܼ̈ܫܹܐ ܡ̣ܢ ܛܵܥܝܘܼܬܼܵܐ ܕܐܲܚܝܼܕܼܝܼܢ ܗ̄ܘ̣ܵܘ : ܘܐܲܥܸܠ̣ ܐܸܢܘܿܢ ܠܐܘܼܪܚܵܐ ܕܩܘܼܫܬܵܐ ܘܟܸܢ ܐܲܪܓܸܫ̣ܘ ܒܹܗ ܀ ܒܲܥܪܝܼܪ̈ܵܝܹܐ ܫܩܲܠ̣ܘ ܗ̄ܘ̣ܵܘ ܢܝܼܪܵܐ ܥܲܠ ܨܵܘܪ̈ܲܝܗܘܿܢ : ܘܲܒ̣ܦܘܼܠܚܵܢܹܗ ܫܲܪܝܼܘ ܢܸܠܐܘܿܢ 10 : ܒܐܘܼܪܚܵܐ ܕܐܲܪܡܝܼܘ ܀ ܙܲܡ̣ܪܙܼܗܝ ܠܲܒ̣ܪܵܐ ܥܲܠ ܐܘܼܪ̈ܚܵܬܼܵܐ ܒܲܝܢܵܬܼ ܥܲܡ̈ܡܹܐ : pb. 101 ܘܲܡܛܵܘ ܠܲܝܗܘܼܕܼ ܐܲܪܥܵܐ ܕܛܸܠܡܲܬ݀ ܟܠ ܥܲܠ̈ܠܵܬܼܵܐ ܀ ܚ̣ܙܵܘ ܕܲܒ̣ܗܝܼܠܵܐ ܘܲܪܡܸܐ ܫܸܬܼܩܵܐ ܥܲܠ ܚܲܟ݁ܝܼܡܹ̈ܝܗ̇ : ܘܠܵܐ ܪܓ̣ܝܼܫܝܼܢ ܒܹܗ ܒܡܲܠܟܵܐ ܕܐܸܬ݀ܵܐ ܕܢܸܦܪܘܿܩ ܐܸܢܘܿܢ ܀ ܕܲܡܝܼܟ̣ܵܐ ܗ̄ܘ̣ܵܬܼ ܐܸܡܵܐ ܕܡܲܠܟܵܐ ܘܛܲܒ݁ܝܼܥ ܠܸܒܵܗ̇ : ܘܐܸܬ݀ܵܘ ܡܓ̣ܘܼ̈ܫܹܐ ܩ̣ܪܵܘ ܠܵܗ̇ ܒܐܸܕܼܢܵܗ̇ ܘܟܸܢ ܐܲܥܝܼܪܘܼܗ̇ ܀ ܫܓ̣ܝܼܫܵܐ ܦܵܪܹܣ ܒܛܸܒܹ݁ܗ ܕܡܲܠܟܵܐ ܕܲܕܼܢܲܚ̣ ܒܐܲܬܼܪܵܐ : ܘܲܒ̣ܢܲܝ̈ ܐܲܬܼܪܵܐ ܒܠܲܥ̣ܘ ܒܲܬܼܘܵܪܵܐ ܘܠܵܐ ܐܲܪܓܸܫ̣ܘ ܒܹܗ ܀ ܐܸܡܵܐ ܕܚܲܢ̈ܦܹܐ ܫܲܕܪܲܬ݀ ܙܸܒ̣ܕܵܐ ܠܚܲܬܼܢܵܐ ܡܲܠܟܵܐ : ܘܟܲܠܬܼܵܐ ܕܝܵܬܼܒܵܐ ܒܓ̣ܵܘ ܩܲܝܛܘܿܢܵܗ̇ ܠܵܐ ܪܓ̣ܝܼܫܵܐ ܒܹܗ ܀ ܒܲܪ̄ܬܼ ܟܲܠܕܼܵܝܹ̈ܐ ܫܲܕܪܲܬ݀ ܕܲܫܢܹ̈ܐ ܨܹܝܕܼ ܦܵܪܘܿܩܵܐ : ܘܒܲܪ̄ܬܼ ܐܲܒ̣ܪܵܗܵܡ ܕܲܒ̣ܒܲܝܬܹܗ ܗ̄ܘ̣ܵܬܼ ܠܵܐ ܝܲܩܪܬܹܗ ܀ ܥܘܼܪ̈ܠܹܐ ܛܥܝܼܢܝܼܢ ܩܘܼܪ̈ܒܵܢܲܝܗܘܿܢ ܠܲܡܩܲܪܵܒ̣ܘ : ܘܫܝܼܛ ܠܲܓ̣ܙܝܼܪܹ̈ܐ ܛܸܒܹ݁ܗ ܕܡܲܠܟܵܐ ܘܠܵܐ ܡܸܬܼܡܲܠܲܠ ܀ ܒܢܲܝ̈ ܢܘܼܟ̣ܪ̈ܵܝܹܐ ܛܪܝܼܕܼܝܼܢ ܒܐܘܼܪܚܵܐ ܨܹܝܕܼ ܥܲܙܝܼܙܵܐ : ܘܲܪܡܸܐ ܫܸܠܝܵܐ ܥܲܠ ܒܲܝ̈ܬܵܝܹܐ ܘܠܵܐ ܡܓ̣ܝܼܒ̣ܝܼܢ ܠܹܗ ܀ ܐ̄ܬ݀ܵܘ ܠܐܘܿܪܸܫܠܸܡ ܘܲܛ̣ܪܲܦܘ ܬܲܪ̈ܥܹܐ ܒܫܘܼܐܵܠܲܝ̈ܗܘܿܢ : ܕܩܘܼܡܘ ܚܵܘܵܘ ܠܲܢ ܐܲܝܟܵܘ ܡܲܠܟܵܐ ܕܲܕܼܢܲܚ ܠܐܲܪܥܵܐ ܀ ܐܸܬ݁ܬ݁ܙܝܼܥܲܬ݀ ܗ̄ܘ̣ܵܬܼ ܪܵܚܡܲܬܼ ܫܸܢܬܼܵܐ ܡ̣ܢ ܩܵܠܲܝ̈ܗܘܿܢ : ܘܲܕܼܠܵܐ ܪܸܓ̣ܫܲܬ݀ ܒܲܣ̣ܪܵܗ̇ ܩܘܼܫܬܵܐ ܩܕܼܵܡ ܪ̈ܲܚܝܼܩܹܐ ܀ ܢܵܕܲܬ݀ ܩܵܡܲܬ݀ ܡ̣ܢ ܕܲܡܟ݁ܘܼܬܼܵܐ ܘܲܥܢܵܬ݀ ܐܸܢܘܿܢ : ܠܵܐ ܕܹܝܢ ܪܸܓ̣ܫܲܬ݀ ܐܸܠܘܼ ܗܸܢܘܿܢ ܠܵܐ ܐܲܥܝܼܪܘܼܗ̇ ܀ ܐ̄ܬ݀ܵܘ ܪ̈ܲܚܝܼܩܹܐ ܠܲܡܣܲܒܵܪܘܼ ܠܟ̣ܠ ܩܲܪ̈ܝܼܒܹܐ : pb. 102 ܥܲܠ ܡܵܘܠܵܕܹܐ ܕܲܕܼܢܲܚ ܒܹܝܬܼ ܫܘܼܩܲܝ̈ܗܘܿܢ ܀ ܕܲܡܝܼܟ̣ ܐܲܬܼܪܵܗ̇ ܕܲܢܒ̣ܝܼܘܼܬܼܵܐ ܡ̣ܢ ܬܸܫܒ݁ܘܿܚܬܵܐ : ܘܒܲܡܓ̣ܘܼܫܘܼܬܼܵܐ ܣܒܲܪܬܹܗ ܕܲܒ̣ܪܵܐ ܡܸܙܕܲܡܪܵܐ ܗ̄ܘ̣ܵܬܼ ܀ ܒܵܗ̇ܠܝܼܢ ܣܵܦܪܹ̈ܐ ܕܪܹ̈ܫܲܝ 11 : ܥܲܡܵܐ ܘܣܵܒܲܝ̈ ܨܸܗܝܘܿܢ : ܘܲܒ̣̈ܢܲܝ ܦܵܪܹܣ ܫܲܓ̣ܫܘܼܗ̇ ܠܐܲܪܥܵܐ ܕܡܲܠܟܵܐ ܒܲܝܗܘܼܕܼ ܀ ܡ̣ܢ ܒܲܪ̈ܵܝܹܐ ܣܒܲܪܬܼܵܐ ܥܸܠܲܬ݀ ܨܹܝܕܼ ܓܵܘܵܝܹ̈ܐ : ܕܢܸܗܘܘܿܢ ܥܲܡ̈ܡܹܐ ܣܵܗ̈ܕܹܐ ܠܝܲܠܕܹܗ ܒܩܘܼܪ̈ܒܵܢܲܝܗܘܿܢ ܀ ܡ̣ܠܵܘ ܣܲܒ̣ܪ̈ܵܬܼܵܐ ܫ ، ܼ̈ܩܲܝ ܨܸܗܝܘܿܢ ܡ̣ܢ ܪ̈ܲܚܝܼܩܹܐ : ܘܪܵܒܲܬ݀ ܟ̱ܠܵܗ̇ ܛܵܠܡܲܬܼ ܩܘܼܫܬܵܐ ܡ̣ܢ ܡܸܠܲܝ̈ܗܘܿܢ ܀ ܫܠܝܼܚܹ̈ܐ ܚܲܕܼ̈ܬܹܐ ܡ̣ܢ ܒܹܝܬܼ ܥܲܡ̈ܡܹܐ ܠܥܲܡܵܐ ܥܲܠ̣ܘ ܗ̄ܘ̣ܵܘ : ܘܟ̣ܵܪܘܿܙܘܼܬܼܵܐ ܕܝܲܠܕܹܗ ܕܲܒ̣ܪܵܐ ܒܗܘܿܢ ܐܸܬ݁ܕܲܢܚܲܬ݀ ܀ ܐܲܝܟܵܘ ܡܲܠܟܵܐ ܕܲܕܼܢܲܚ ܒܲܗܘܼܕܼ ܢܹܐܙܲܠ ܨܹܐܕܼܵܘܗܝ : ܟܵܘܟ݁ܒܹܗ ܚܙܲܝܢܲܢ ܘܲܕܼܢܸܣܓ݁ܘܿܕܼ ܠܹܗ ܐܸܬ݁ܛܲܝܲܒ̣ܢܲܢ ܀ ܢܘܼܗܪܹܗ ܪܲܒܵܐ ܕܢܲܚ̣ ܠܲܢ ܒܐܲܬܼܪܲܢ ܥܲܙܝܼܙܵܝܼܬܼ : ܘܗܘ݀ ܣܲܒܲܪ ܠܲܢ ܥܲܠ ܡܵܘܠܵܕܹܗ ܫܲܪܝܼܪܵܐܝܼܬܼ ܀ ܫܡܲܥ̣ ܗܹܪܘܿܕܸܣ ܛܸܒܹ݁ܗ ܕܡܲܠܟܵܐ ܘܙܵܥ̣ ܚܲܠܵܫܵܐ : ܬܵܓ̣ܵܐ ܠܬܼܵܓ̣ܵܐ ܚ̣ܙܵܐ ܗ̄ܘ̣ܵܐ ܘܲܪܥܸܠ̣ ܕܲܕܼܚܸܠ̣ ܡܸܢܹܗ ܀ ܫܵܪܹܐ ܬܵܓܹ̈ܐ ܩܸܢܛܵܐ ܢܦܲܚ̣ ܗ̄ܘ̣ܵܐ ܒܡܲܠܟܵܐ ܕܐܲܬܼܪܵܐ : ܘܲܒ̣ܣܘܼܪܵܕܼܵܐ ܩܵܡ̣ ܕܲܢܫܲܐܸܠ ܥܲܠ ܡܲܠܟ݁ܘܼܬܹܗ ܀ ܐܸܬ݁ܬ݁ܙܝܼܥ ܡܲܠܟܵܐ ܡ̣ܢ ܣܲܒ̣ܪ̈ܵܬܼܵܐ ܕܲܡܓ̣ܘܼܫܘܼܬܼܵܐ : ܘܫܲܪܝܼ ܡܫܲܐܸܠ ܕܐܲܝܟܲܢ ܘܲܟ̣ܡܵܐ ܘܐܸܡܲܬܼܝ ܝܑܼܠܝܼܕܼ ܀ pb. 103 ܢܵܕܼ ܡ̣ܢ ܛܸܒܹ̈ܐ ܘܣܵܡ̣ ܗ̄ܘ̣ܵܐ ܐܲܦܵܘ̈ܗܝ ܥܲܠ ܫܘܼ̈ܐܵܠܹܐ : ܫ̣ܪܵܐ ܒܹܗ ܙܵܘܥܵܐ ܘܫܲܪܝܼ ܕܢܹܐܠܲܦ ܥܲܠ ܥܲܙܝܼܙܵܐ ܀ ܩ̣ܪܵܐ ܗ̄ܘ̣ܵܐ ܠܣܵܦ̇ܪܹ̈ܐ ܘܲܠܩܲܫܝܼ̈ܫܹܐ ܕܐܲܬܼܪܵܐ ܟ̱ܠܹܗ : ܕܢܹܐܠܲܦ ܡܸܢܗܘܿܢ ܥܲܠ ܦܵܪܘܿܩܵܐ ܕܐܲܝܟܵܐ ܕܵܢܲܚ̇ ܀ ܠܲܢܒ̣ܝܼܘܼܬܼܵ ܩ̣ܪܵܐ ܬܒܲܕܸܩ ܠܹܗ ܡܸܛܠ ܡܲܠܟܵܐ : ܕܲܕܼܚܸܠ̣ ܗ̄ܘ̣ܵܐ ܠܹܗ ܡ̣ܢ ܣܲܒ̣ܪ̈ܵܬܼܵܗ̇ ܕܲܡܓ̣ܘܼܫܘܼܬܼܵܐ ܀ ܐܸܬܼܪܫܸܠ ܗ̄ܘܲܝ̈ ܐܝܼ̈ܕܲܝ ܕܵܘܝܵܐ ܡ̣ܢ ܡܲܠܟ݁ܘܼܬܹܗ : ܘܫܲܪܝܼ ܡܫܲܐܸܠ ܕܐܲܝܟܵܐ ܗܵܘܹ̇ܐ ܘܐܲܝܢܵܘ ܐܲܬܼܪܹܗ ܀ ܕܠܵܐ ܫܘܼ̈ܐܵܠܹܐ ܝܑܼܠܸܦ̣ܘ ܥܲܡ̈ܡܹܐ ܡܸܛܠ ܝܲܠܕܹܗ : ܘܲܒ̣ܫܘܼ̈ܐܠܹܐ ܠܡܲܚܣܸܢ ܣܵܦ̇ܪܹ̈ܐ ܩܵܡ̣ܘ ܥܲܠ ܫܲܪܒܹ݁ܗ ܀ ܥܲܡ̈ܡܹܐ ܒܢܸܕܼܪܹ̈ܐ ܘܲܒ̣ܩܘܼܪ̈ܒܵܢܹܐ ܐ̄ܬ݀ܵܘ ܠܐܝܼܩܵܪܹܗ : ܘܥܲܡܵܐ ܡܫܲܐܸܠ ܢܹܐܠܲܦ ܡܲܢ̣ܘܼ ܘܐܲܝܟܵܐ ܕܵܢܲܚ̇ ܀ ܛܥܝܼܢܝܼܢ ܗܵܠܹܝܢ ܓܲܙܹ̈ܐ ܘܛܘܼ̈ܒܹܐ ܕܐܲܒ̣ܵܗܲܝ̈ܗܘܿܢ : ܘܫܵܚ̇ܩܝܼܢ ܗܵܠܹܝܢ ܣܸܦ̣ܪܹ̈ܐ ܟܠܝܘܿܡ ܘܠܵܐ ܐܲܪܓܸܫ̣ܘ ܒܹܗ ܀ ܫܲܐܸܠ̣ ܡܲܠܟܵܐ ܡܸܛܠ ܝܲܠܕܹܗ ܕܡܲܠܟܵܐ ܪܲܒܵܐ : ܘܲܡܦܲܫ̈ܩܵܢܹܐ ܕܲܥܬܼܝܼ̈ܕܼܬܼܵܐ ܓܠ̣ܵܘ ܠܹܗ ܐ̄ܪܵܙܵܐ ܀ ܐ̄ܚܲܕܼܘ ܠܲܡܦܹܐܕܼܵܗ̇ ܕܲܢܒ̣ܝܼܘܼܬܼܵܐ ܒܦܘܼܫܵܩܲܝ̈ܗܘܿܢ : ܕܲܢܚܵܘܘܿܢ ܗ̄ܘ̣ܵܘ ܐܘܼܪܚܵܐ ܕܩܘܼܫܬܵܐ ܒܬܼܘܼܪ̈ܓܵܡܲܝܗܘܿܢ ܀ ܫܲܐܸܠ̣ ܐܸܘܿܢ ܡܲܠܟܵܐ ܪܲܦܝܵܐ ܥܲܠ ܓܲܢ̄ܒܵܪܵܐ : ܕܲܒ̣ܒܹܝܬܼܠܚܸܡ ܕܵܢܲܚ̇ ܡܲܠܟܵܐ ܒܲܕܸܩ̣ܘ ܗ̄ܘ̣ܵܘ ܠܹܗ ܀ ܗܵܟܲܢܵܐ ܠܲܡ ܟܬܼܝܼܒ̣ ܒܲܢܒ̣ܝܼܵܐ ܥܲܠ ܒܹܝܬܼܠܚܸܡ : ܕܡܸܢܹܟ̣ܝ ܢܸܦܘܿܩ ܡܲܠܟܵܐ ܕܢܸܪܥܸܐ ܠܥܲܡܝ ܝܑܼܣܪܵܝܹܠ ܀ pb. 104 ܡ̣ܢ ܓܸܠܝܵܢܹ̈ܐ ܕܲܢܒ̣ܝܼܘܼܬܼܵܐ ܡܲܠܸܠ̣ܘ ܗ̄ܘ̣ܵܘ ܠܹܗ : ܘܬܲܒ̣ܪܘܼܗܝ ܠܸܒܹܗ ܡ̣ܢ ܦܘܼ̈ܫܵܩܹܐ ܕܐܸܬܼܚܵܘܝܼܘ ܠܹܗ ܀ ܫܪܵܝܵܐ ܕܬܼܵܓܹܗ ܦܲܫܸܩ̣ܘ ܗ̄ܘ̣ܵܘ ܠܹܗ ܡ̣ܢ ܩܸܪܝܵܢܵܐ : ܘܲܕܼܩܵܐܹ̇ܡ ܗ̄ܘ̣ ܡܲܠܟܵܐ ܘܪܵܥܹ̇ܐ ܠܥܵܠܡܵܐ ܟ̱ܠܹܗ ܀ ܒܲܕܸܩ̣ܘ ܗ̄ܘ̣ܵܘ ܠܹܗ ܕܡܸܬܼܚܲܠܲܦ ܠܹܗ ܫܲܪܝܼܪܵܐܝܼܬܼ : ܘܐܵܬܹ̇ܐ ܐ̄ܚܪܹܢܵܐ ܕܲܠܡܲܠܟ݁ܘܼܬܹܗ ܣܵܘܦܵܐ ܠܵܐ ܐܝܼܬܼ ܀ ܒܣܵܟܹܗ ܕܫܲܪܒܵܐ ܫܪܵܝܹܗ ܕܡܲܠܟܵܐ ܐܸܬܼܡܲܠܲܠ ܗ̄ܘ̣ܵܐ : ܘܲܒ̣ܦܘܼܫܵܩܹܗ ܥܲܠ ܒܲܪ ܕܵܘܝܼܕܼ ܐܸܬܼܒܲܕܲܩ ܗ̄ܘ̣ܵܐ ܀ ܥܲܠ̣ ܦܘܼܫܵܩܵܐ ܘܫܲܩ̣ܠܹܗ ܠܬܼܵܓ̣ܵܐ ܕܒܹܝܬܼ ܗܹܪܘܿܕܸܣ : ܕܠܵܐ ܢܩܘܼܡܘܼܢ ܬܘܼܒ̣ ܥܲܠ ܡܲܠܟ݁ܘܼܬܼܵܐ ܕܒܹܝܬܼ ܝܑܼܗܘܼܕܼܵܐ ܀ ܓܡܘܼܪܝܵܐ ܩܵܡ̣ ܗ̄ܘ̣ܵܐ ܡ̣ܢ ܓܸܠܝܵܢܹ̈ܐ ܕܲܢܒ̣ܝܼܘܼܬܼܵܐ : ܘܣܲܚ̣ܦܹܗ ܠܡܲܠܟܵܐ ܕܫܲܐܸܠ̣ ܢܹܐܠܲܦ ܥܲܠ ܦܵܪܘܿܩܵܐ ܀ ܫܲܐܸܠ̣ ܢܹܐܠܲܦ ܘܲܒ̣ܝܘܼܠܦܵܢܹܗ ܫܪܵܝܹܗ ܐܸܫܟܲܚ̣ : ܒܥ̣ܵܐ ܦܘܼܫܵܩܵܐ ܘܐܸܬܼܦܲܫܲܩ ܠܹܗ ܕܡܸܬܼܚܲܠܲܦ ܠܹܗ ܀ ܡܓ̣ܘܼ̈ܫܹܐ ܘܣܵܦ̇ܪܹ̈ܐ ܐܸܬܼܟܲܪܟܘܼܗܝ ܗ̄ܘ̣ܵܘ ܠܲܕܼܠܵܐ ܡܲܠܟ݁ܘܼ : ܘܒܹܝܬܼ ܫܘܼ̈ܐܵܠܹܐ ܘܲܠܦܘܼ̈ܫܵܩܹܐ ܡܸܬܼܩܲܦܲܚ ܗ̄ܘ̣ܵܐ ܀ ܡܓ̣ܘܼ̈ܫܹܐ ܐܵܡ̇ܪܝܼܢ ܕܐܲܝܟܵܘ ܡܲܠܟܵܐ ܕܐܲܢ̄ܬ݁ ܠܵܘ ܡܲܠܟܵܐ ܐܲܢ̄ܬ݁ : ܣܵܦ̇ܪܹ̈ܐ ܐܵܡܪܝܼܢ ܡ̣ܢ ܒܹܝܬܼܠܚܸܡ ܕܲܝܗܘܼܕܼ ܕܵܢܲܚ̇ ܀ ܚ̣ܙܵܐ ܫܝܼܛܘܼܬܹܗ ܒܥܲܝܢܵܘ̈ܗܝ ܕܵܘܝܵܐ ܡ̣ܢ ܟܠ ܓܲܒ݁ܝܼ̈ܢ : ܕܲܡܓ̣ܘܼܫܘܼܬܼܵܐ ܘܲܢܒ̣ܝܼܘܼܬܼܵܐ ܫܪ̈ܲܝ ܡܲܠܟ݁ܘܼܬܹܗ ܀ ܚ̣ܙܵܐ ܩܘܼܪ̈ܒܵܢܹܐ ܕܥܵܒ̣ܪܝܼܢ ܩܘܼܕܼܡܵܘܗܝ ܒܐܸܣܟܹܡܲܝ̈ܗܘܿܢ : ܘܲܕܼܠܵܘ ܡܲܠܟܵܐ ܗ̄ܘ̣ ܠܵܐ ܝܲܗ̄ܒ̣ܘ ܗ̄ܘ̣ܵܘ ܠܹܗ ܕܢܸܣܲܒ̣ ܐܸܢܘܿܢ ܀ pb. 105 ܡܨܲܥܪܝܼܢ ܗ̄ܘ̣ܵܘ ܠܹܗ ܠܪܵܡܵܐ ܕܲܢܦܲܠ̣ ܡ̣ܢ ܡܲܠܟ݁ܘܼܬܹܗ : ܘܥܲܠ ܕܲܫܪܸܐ ܗ̄ܘ̣ܵܐ ܠܵܐ ܕܵܚ̇ܠܝܼܢ ܗ̄ܘ̣ܵܘ ܕܲܢܫܘܼܛܘܼܢܵܝܗܝ ܀ ܗܵܐ ܩܘܼܪ̈ܒܵܢܹܐ ܘܠܵܐ ܫܵܩܹ̇ܠ ܐܲܢ̄ܬ݁ ܠܵܘ ܓܹܝܪ ܐܢ̄ܬ݁ : ܢܵܛܲܪ ܕܘܼܟ݁ܬܼܵܐ ܚܵܘܵܢ ܡܲܠܟܵܐ ܕܲܢܩܲܪܸܒ̣ ܠܹܗ ܀ ܡܲܠܟܵܐ ܐ̄ܚܪܹܢܵܐ ܐܝܼܬܼ ܒܹܗ ܒܐܲܬܼܪܵܐ ܘܗܘ݀ܝܘܼ ܡܪܹܗ : ܠܹܗ ܐܲܝܬ݁ܝܼܢܲܢ ܕܲܫ̈ܢܹܐ ܢܩܲܪܸܒ̣ ܚܵܘܵܢ ܐܲܝܟܵܘ ܀ ܠܗܵܘ̇ ܕܐܲܪܗܸܒ̣ ܠܲܢ ܕܸܢܚܹܗ ܒܐܲܬܼܪܲܢ ܢܹܐܬܸܐ ܨܹܐܕܼܵܘܗܝ : ܠܹܗ ܒܵܥܹ̇ܝܢܲܢ ܢܸܚܙܸܐ ܘܢܸܣܓ݁ܘܿܕܼ ܟܲܕܼ ܝܲܠܘܼܕܼܵܐ ܗ̄ܘ̣ ܀ ܠܗܵܘ̇ ܕܲܚܙܲܝܢܲܢ ܟܵܘܟ݁ܒ̣ܵܐ ܕܢܘܼܗܪܹܗ ܕܡܸܫܬܲܠܗܲܒ̣ ܗ̄ܘ̣ܵܐ : ܘܲܒ̣ܓܸܠܝܵܢܹܗ ܢܓܲܕܼ ܐܲܝܬ݁ܝܼ ܠܲܢ ܡ̣ܢ ܐܲܪ̈ܥܵܬܲܢ ܀ ܠܗܵܘ̇ ܕܐܝܼܙܓܲܕܹܗ ܥܲܠ ܡܵܘܙܲܠܬܵܐ ܪܟܸܒ̣ ܘܲܩ̣ܪܵܐ ܠܲܢ : ܘܐܸܫܲܕܼ ܢܘܼܗܪܹܗ ܘܛܵܦܲܬ݀ ܐܲܪܥܲܢ ܡ̣ܢ ܙܲܠܝܼܩܵܘ̈ܗܝ ܀ ܠܗܵܘ̈ ܕܲܥܒ̣ܝܼܕܝܼܢ ܫܡܲܝ̈ܵܐ ܣܵܗ̈ܕܹܐ ܥܲܠ ܡܲܠܟ݁ܘܼܬܹܗ : ܘܡܸܫܬܲܡܥܝܼܢ ܠܹܗ ܚܲܝ̈ܠܵܘܵܬܼܵܐ ܘܫܘܼܠܛܵܢܲܝ̈ܗܘܿܢ ܀ ܠܡܲܠܟܵܐ ܪܲܒܵܐ ܥܲܠ ܢܲܗܝܼܪܹ̈ܐ ܡܬܼܝܼܚ ܫܘܼܠܛܵܢܹܗ : ܘܲܒ̣ܙܲܠܝܼܩܵܘ̈ܗܝ ܚ̣ܵܘܝܼ ܕܸܢܚܵܐ ܕܓܲܢ̄ܒܵܪܘܼܬܹܗ ܀ ܬܘܲܗ ܗܹܪܘܿܕܸܣ ܡ̣ܢ ܣܲܒ̣ܪ̈ܵܬܼܗܘܿܢ ܝܲܩܝܼܪ̈ܵܬܼܵܐ : ܕܲܕܼܠܵܐ ܩܸܢܛܵܐ ܡܸܬܼܡܲܠ̈ܠܵܢ ܗ̄ܘܲܝ̈ ܥܲܠ ܝܲܠܘܼܕܼܵܐ ܀ ܣܒܲܪܬܼܵܐ ܚܕܲܬܵܐ ܙܪܲܥ̣ܘ ܒܹܗ ܒܐܲܬܼܪܵܐ ܡܓ̣ܘܼ̈ܫܲܝ ܦܵܪܹܣ : ܘܥܲܠ ܡܸܠܲܝ̈ܗܘܿܢ ܚܲܬܸ݁ܡ̣ ܐ̄ܪܵܙܵܐ ܕܲܢܒ̣ܝܼܘܼܬܼܵܐ ܀ ܐܲܝܬ݁ܝܼ ܫܪܵܪܵܐ ܣܵܗ̈ܕܹܐ ܠܫܲܪܒܹ݁ܗ ܡ̣ܢ ܟܠ ܓܲܒ݁ܝܼܢ : ܕܡ̣ܢ ܓܵܘܵܝܹ̈ܐ ܘܡ̣ܢ ܒܲܪ̈ܵܝܹܐ ܡܸܬܼܡܲܠܲܠ ܗ̄ܘ̣ܵܐ ܀ pb. 106 ܥܲܡ ܢܲܗܝܼܪܵܐ ܫܡܲܝܵܐ ܣܸܗܕܲܬ݀ ܥܲܠ ܡܵܘܠܵܕܹܗ : ܘܲܢܒ̣ܝܼܘܼܬܼܵܐ ܒܐ̄ܪܵܙܵܐ ܙܡܲܪܬܹܗ ܓܸܠܝܵܢܵܐܝܼܬܼ ܀ ܣܗܸܕܼܘ ܠܹܗ ܡܓ̣ܘܼ̈ܫܹܐ ܒܩܘܼܪ̈ܒܵܢܲܝܗܘܿܢ ܕܲܚ̣ܙܵܘ ܕܸܢܚܹܗ : ܘܣܵܦ̇ܪܹ̈ܐ ܕܥܲܡܵܐ ܬܲܪܓܸܡ̣ܘ ܫܲܪܒܹܗ ܒܦܘܼܫܵܩܲܝ̈ܗܘܿܢ ܀ ܟܵܘܟ݁ܒ̣ܵܐ ܒܕܸܢܚܹܗ ܢܒ̣ܝܼܵܐ ܒܩܵܠܹܗ ܥܠܵܘܗܝ ܣܵܗܹ̇ܕܼ ܗ̄ܘ̣ܵܐ : ܪܵܘܡܵܐ ܘܥܘܼܡܩܵܐ ܗܘ݀ܵܘ ܠܹܗ ܣܵܗ̈ܕܹܐ ܕܒܲܪ ܐܲܠܵܗܵܐ ܗ̄ܘ̣ ܀ ܐܸܫܬܲܐܲܠܘ ܗ̄ܘ̣ܵܘ ܣܵܦ̇ܪܹ̈ܐ ܕܐܲܝܟܵܐ ܕܵܢܲܚ̇ ܡܲܠܟܵܐ : ܘܩܵܡ̣ ܦܘܼܫܵܩܵܐ ܢܚܵܘܸܐ ܫܘܼܦܪܹܗ ܒܹܝܬܼ ܩܸܪܝܵܢܵܐ ܀ ܐܸܬܼܓܲܠܝܼ ܗ̄ܘ̣ܵܐ ܫܘܼܦܪܹܐ ܕܐ̄ܪ̈ܵܙܹܐ ܕܲܛܡܝܼܪܝܼܢ ܗ̄ܘ̣ܵܘ : ܕܲܠܟܲܣ̈ܝܵܬܼܵܐ ܗܘ݀ܵܐ ܝܵܘܡܵܐ ܕܢܸܙܕܲܡܪ̈ܵܢ ܒܹܗ ܀ ܐܸܫܬܲܩܠܲܬ݀ ܗ̄ܘ̣ܵܬܼ ܘܹܐܠܵܐ ܕܫܸܬܼܩܵܐ ܡ̣ܢ ܩܸܪܝܵܢܵܐ : ܘܲܓ̣ܠ̣ܵܐ ܐܲܦܵܘ̈ܗܝ ܩܘܼܫܬܵܐ ܢܡܲܠܸܠ ܢܲܗܝܼܪܵܐܝܼܬܼ ܀ ܩܵܡ̣ ܝܘܼܠܦܵܢܵܐ ܥܲܠ ܒܹܝܬܼ ܪܵܡܬܼܵܐ ܕܲܢܒ̣ܝܼܘܼܬܼܵܐ : ܘܫܲܪܝܼ ܢܦܲܫܸܩ ܠܲܒ̣ܢܲܝ̈ ܦܵܪܹܣ ܥܲܠ ܦܵܪܘܿܩܵܐ ܀ ܐܸܬܼܪܲܥܝܼ ܗ̄ܘ̣ܵܐ ܥܲܡܵܐ ܓܙܝܼܪܵܐ ܠܥܲܡ̈ܡܹܐ ܥܘܝܼܪܹ̈ܐ : ܘܫܲܪܼ ܡܦܲܫܸܩ ܥܲܠ ܗܵܘ̇ ܝܲܠܕܵܐ ܕܫܲܝܸܢ ܐܸܢܘܿܢ ܀ ܐ̄ܬ݀ܵܘ ܪ̈ܲܚܝܼܩܹܐ ܘܐܸܬܼܚܲܠܲܛܘ ܗ̄ܘ̣ܵܘ ܥܲܡ ܩܲܪ̈ܝܼܒܹܐ : ܕܚܲܕܼ ܝܘܼܠܦܵܢܵܐ ܕܩܘܼܫܬܵܐ ܢܩܲܒ݁ܠܘܼܢ ܡ̣ܢ ܫܲܪܝܼܪܵܐ ܀ ܕܢܲܚ̣ ܗ̄ܘ̣ܵܐ ܠܹܗ ܓܹܝܪ ܗܵܘ̇ ܕܲܥ̣ܒܲܕܼ ܗ̄ܘ̣ܵܐ ܬܲܪܬܹܝܢ ܠܲܚܕܼܵܐ : ܘܒܹܗ ܐܸܫܬܲܪܝܲܬ݀ ܗܝ݀ ܪܓ̣ܝܼܙܘܼܬܼܵܐ ܕܣܲܓܝܼܐܵܐ ܗ̄ܘ̣ܵܬܼ ܀ ܐܲܪܝܼܡ ܩܵܠܹܗ ܫܪܵܪܵܐ ܢܡܲܠܸܠ ܡ̣ܢ ܩܸܪܝܵܢܵܐ : ܘܥܲܡ̈ܡܹܐ ܗܘ݀ܵܘ ܫܵܡ̈ܘܿܥܹܐ ܕܲܢܨܘܼܬܼܘܼܢܵܝܗܝ ܀ pb. 107 ܐ̄ܬ݀ܵܘ ܩܘܼܪ̈ܒܵܢܹܐ ܕܲܡܓ̣ܘܼܫܘܼܬܼܵܐ ܡ̣ܢ ܒܹܝܬܼ ܥܲܡ̈ܡܹܐ : ܐܵܦ ܦܘܼܫܵܩܹ̈ܐ ܕܲܢܒ̣ܝܼܘܼܬܼܵܐ ܡ̣ܢ ܓܵܘ ܥܲܡܵܐ ܀ ܥܲܠ̣ܘ ܩܘܼܪ̈ܒܵܢܹܐ ܢܦܲܩ̣ܘ ܦܘܼܫܵܩܹ̈ܐ ܦܓܲܥ̣ܘ ܒܲܚܕܼܵܕܹ̈ܐ : ܡܸܟܵܐ ܘܡܸܟܵܐ ܝܲܠܕܹܗ ܕܡܲܠܟܵܐ ܡܸܫܬܲܪܲܪ ܗ̄ܘ̣ܵܐ ܀ ܡܓ̣ܘܼ̈ܫܹܐ ܐܵܡ̇ܪܝܼܢ ܟܵܘܟ݁ܒܹܗ ܚܙܲܝܢ ܚ̄ܢܲܢ ܒܐܲܪܥܵܐ ܕܝܼܠܲܢ : ܣܵܦ̇ܪܹ̈ܐ ܡܦܲܫܩܝܼܢ ܕܗܵܐ ܒܒܹܝܬܼܠܚܸܡ ܐܝܼܬܼܵܘܗܝ ܝܲܠܕܹܗ ܀ ܐܸܬܼܡܲܠܲܠ ܗ̄ܘ̣ܵܐ ܒܲܡܓ̣ܘܼܫܘܼܬܼܵܐ ܘܒܲܢܒ̣ܝܼܘܼܬܼܵܐ : ܘܲܚܕܼܵܐ ܠܲܚܕܼܵܐ ܗܸܢܹܝܢ ܬܢܲܝ̈ ܗ̄ܘܲܝ̈ ܥܲܠ ܡܵܘܠܵܕܹܗ ܀ ܢܘܼܗܪܵܐ ܘܩܵܠܵܐ ܗܘ݀ܵܘ ܟܵܪ̈ܘܿܙܹܐ ܥܲܠ ܡܵܘܠܵܕܹܗ 12 : ܢܒ̣ܝܼܵܐ ܘܕܸܢܚܵܐ ܗܘ݀ܵܘ ܟܵܪ̈ܘܿܙܹܐ ܕܒܲܪ ܐܲܠܵܗܵܐ ܗ̄ܘ̣ ܀ ܗܹܪܘܿܕܸܣ ܕܹܝܢ ܡ̣ܢ ܡܸܠܲܝ̈ܗܘܿܢ ܡܸܬܼܩܲܠܸܐ ܗ̄ܘ̣ܵܐ : ܘܐܲܝܟ̣ ܕܲܒ̣ܓܹܐܪܹ̈ܐ ܡ̣ܢ ܡܸܠܲܝ̈ܗܘܿܢ ܡܸܫܬܲܦܲܕܼ ܗ̄ܘ̣ܵܐ ܀ ܡܩܲܦܚܝܼܢ ܗ̄ܘ̣ܵܘ ܠܹܗ ܡܓ̣ܘܼ̈ܫܹܐ ܘܣܵܦ̇ܪܹ̈ܐ ܒܦܘܼܫܵܩܲܝ̈ܗܘܿܢ : ܕܡܲܠܟܵܐ ܐ̄ܚܪܹܢܵܐ ܡܸܣܬܲܒܲܪ ܗ̄ܘ̣ܵܐ ܒܦܸܬܼܓ̣ܵܡܲܝ̈ܗܘܿܢ ܀ ܐܸܨܛܲܥܲܪ ܗ̄ܘ̣ܵܐ ܬܵܓ̣ܵܐ ܕܡܲܣܠܲܝ ܡ̣ܢ ܟܵܪ̈ܘܿܙܹܐ : ܕܐܲܝܟ̣ ܕܲܠܫܝܼܛܵܐ ܡܫܲܐܠܝܼܢ ܗ̄ܘ̣ܵܘ ܠܹܗ ܕܐܲܝܟܵܘ ܡܲܠܟܵܐ ܀ ܐܸܬܼܡܲܪܡܲܪ ܗ̄ܘ̣ܵܐ ܚܸܘܝܵܐ ܢܟ̣ܝܼܠܵܐ ܡ̣ܢ ܡܸܠܲܝ̈ܗܘܿܢ : ܘܲܩܒܸܐ ܡܸܪܬܼܵܐ ܕܢܹܐܫܘܿܕܼܚܸܡܬܹܗ ܥܲܠ ܝܲܠܘܼ̈ܕܹܐ ܀ ܒܠܲܥ̣ ܒܲܚܣܵܡܵܐ ܡܲܠܟܵܐ ܕܡܲܣܠܲܝ ܡܸܛܠ ܡܲܠܟܵܐ : ܘܲܚܫܲܠ̣ ܢܸܟ̣ܠܵܐ ܕܢܸܥܒܸܕܼ ܩܸܛܠܵܐ ܒܡܲܪܝܼܪܘܼܬܹܗ ܀ ܐܸܬܼܚܲܫܲܒ̣ ܗ̄ܘ̣ܵܐ ܕܢܸܩܛܘܿܠ ܡܲܠܟܵܐ ܘܢܹܐܚܘܿܕܼ ܐܲܬܼܪܹܗ : pb. 108 ܘܢܸܣܚܘܿܦ ܬܵܓ̣ܵܐ ܘܢܸܫܬܲܠܲܛ ܗܘ݀ ܥܲܠ ܐܘܼܚܕܼܵܢܹܗ ܀ ܥ̣ܒܲܕܼ ܗ̄ܘ̣ܵܐ ܟܡܹܐܢܵܐ ܦܸܪܥܘܿܢ ܕܲܬܼܪܹܝܢ ܥܲܠ ܝܲܠܘܼܕܼܵܐ : ܕܲܢܡܝܼܬܹܗ ܗ̄ܘ̣ܵܐ ܘܢܲܥܕܸܐ ܓܲܙܵܐ ܕܐܸܫܬܲܕܲܪ ܠܹܗ ܀ ܐܸܬܼܪܲܓ̣ܪܲܓ̣ ܗ̄ܘ̣ܵܐ ܘܲܠܫܘܼܠܛܵܢܵܐ ܘܲܠܩܘܼܪ̈ܒܵܢܹܐ : ܘܣܵܡ̣ ܗ̄ܘ̣ܵܐ ܐܲܦܵܘ̈ܗܝ ܢܸܩܛܘܿܠ ܛܲܠܝܵܐ ܘܢܸܣܲܒ̣ ܐܸܢܘܿܢ ܀ ܙܵܥ̣ ܐܲܝܟ̣ ܢܸܫܹ̈ܐ ܡ̣ܢ ܓܲܢ̄ܒܵܪܵܐ ܕܡܸܣܬܲܒܲܪ ܗ̄ܘ̣ܵܐ : ܘܫܲܪܝܼ ܒܵܥܹ̇ܐ ܕܘܼܟ݁ܬܼܵܐ ܠܩܸܛܠܵܐ ܕܢܲܓ̣ܗܸܐ ܡܸܢܹܗ ܀ ܐܲܢܝܼܕܹܗ ܗ̄ܘ̣ܵܐ ܠܬܼܵܓ̣ܵܐ ܙܥܘܿܪܵܐ ܬܵܓ̣ܵܐ ܪܲܒܵܐ : ܘܫܲܪܝܼ ܡܚܝܼܠܵܐ ܕܢܸܬܼܟܲܬܲܫ ܗ̄ܘ̣ܵܐ ܥܲܟ ܥܲܙܝܼܙܵܐ ܀ ܚ̣ܙܵܐ ܕܓܲܠܝܵܐܝܼܬܼ ܠܵܐ ܡܸܫܟܲܚ ܗ̄ܘܵܐ ܕܢܲܩܪܸܒ̣ ܥܲܡܹܗ : ܘܢܸܟ̣ܠܵܐ ܒܟܸܣܝܵܐ ܥ̣ܒܲܕܼ ܙܹܐܦܵܢܵܐ ܠܲܡܡܵܬܼܘܼܬܹܗ ܀ ܚܙܵܐ ܕܐܲܪܓܸܫ̣ ܠܹܗ ܥܲܡܵܐ ܟ̱ܠܹܗ ܕܝܼܠܝܼܕܼ ܡܲܠܟܵܐ : ܘܐܸܬܼܦܲܪܲܣ ܗ̄ܘ̣ܵܐ ܕܲܢܩܝܼܡ ܓܲܒܵܐ ܘܢܲܩܪܸܒ̣ ܥܲܡܹܗ ܀ ܩ̣ܪܵܐ ܠܲܡܓ̣ܘܼ̈ܫܹܐ ܨܲܢܘܼܥܬܼܵܢܵܐ ܘܥܲܩܸܒ̣ ܐܸܢܘܿܢ : ܕܒܲܐܝܢܵܐ ܙܲܒ̣ܢܵܐ ܟܵܘܟܲܒ̣ ܢܘܼܗܪܵܐ ܚ̣ܙܵܘ ܐܲܝܟ̣ ܕܐܸܡܲܪܘ ܀ ܝܑܼܠܸܦ ܡܸܢܗܘܿܢ ܥܲܠ ܗܵܘ̇ ܕܸܢܚܵܐ ܕܲܢܓܲܕܼ ܐܸܢܘܿܢ : ܕܢܸܫܬܲܪܲܪ ܗ̄ܘ̣ܵܐ ܗܵܐ ܡ̣ܢ ܐܸܡܲܬܼܝ ܝܼܐܠܝܼܕܼ ܡܲܠܟܵܐ ܀ ܙܸܠܘ ܠܲܡ ܥܲܩܸܒ̣ܘ ܒܲܚܦܝܼܛܘܼܬܼܵܐ ܥܠܵܘܗܝ ܥܲܠ ܛܲܠܝܵܐ : ܘܡܵܐ ܕܲܒ̣ܥܲܝܬ݁ܘܿܢ ܘܐܸܫܟܲܚܬܘܿܢܵܝܗܝ ܬܵܘ ܚܵܘܵܐܘܼܢܝ ܀ ܕܐܵܦ ܐܸܢܵܐ ܬܘܼܒ̣ ܐܹܙܲܠ ܐܸܣܓ݁ܘܿܕܼ ܐܲܝܟ̣ ܕܐܵܦ ܐܲܢ̄ܬ݁ܘܿܢ : ܘܲܒ̣ܩܘܼܪ̈ܒܵܢܲܝ ܐܸܚܙܸܐ ܐܲܦܵܘ̈ܗܝ ܡܵܐ ܕܝܼܕܲܥ̇ܬܹܗ ܀ ܟܲܕܼ ܠܵܐ ܨܵܒܹ̇ܐ ܡܲܫܟܸܢ ܢܲܦ̮ܫܹܗ ܕܣܵܓܹ̇ܕܼ ܗ̄ܘ̣ ܠܹܗ : pb. 109 ܩܘܼܫܬܵܐ ܟܵܦܹܗ ܕܢܸܡܢܸܐ ܢܲܦ̮ܫܹܗ ܡ̣ܢ ܣܵܓ̣ܘܼ̈ܕܹܐ ܀ ܐܸܢ ܡ̣ܢ ܢܸܟ̣ܠܵܐ ܘܐܸܢ ܡ̣ܢ ܥܸܠܬܼܵܐ ܫܪܵܪܵܐ ܡܲܠܸܠ̣ : ܕܢܵܚܹ̇ܬܼ ܬܵܓܹܗ ܘܢܵܫܹ̇ܩ ܥܲܦܪܵܐ ܩܕܼܵܡ ܒܲܪ ܕܵܘܝܼܕܼ ܀ ܐܵܦ ܐܸܢܵܐ ܠܲܡ ܐܹܙܲܠ ܐܸܣܓ݁ܘܿܕܼ ܡܸܨܛܲܕܸܐ ܗ̄ܘ̣ܵܐ : ܬܲܒ̣ܥܹܗ ܩܘܼܫܬܵܐ ܘܝܲܗ̄ܒ̣ ܠܹܗ ܠܲܒ̣ܪܵܐ ܡܵܐ ܕܕܼܝܼܠܹܗ ܗ̄ܘ̣ܵܐ ܀ ܣܸܓ̣ܕܬܼܵܐ ܒܡܸ̈ܠܹܐ ܫܩܲܠ̣ ܗ̄ܘ̣ܵܐ ܡܸܢܹܗ ܐܲܝܟ̣ ܪܹܫܝܼܬܼܵܐ : ܕܡܸܬ݁ܬ݁ܚܝܼܒ̣ܵܐ ܗ̄ܘ̣ܵܬܼ ܠܲܒ̣ܪܵܐ ܕܬܹܐܙܲܠ ܡ̣ܢ ܡܲܠܟ݁ܘܼܬܼܵܐ ܀ ܡܸܠܬܹܗ ܕܡܲܠܟܵܐ ܥܲܡ ܩܘܼܪ̈ܒܵܢܹܝܗ̇ ܕܲܡܓ̣ܘܼܫܘܼܬܼܵܐ : ܐܸܬܼܚܲܠܛܲܬ݀ ܗ̄ܘ̣ܵܬܼ ܕܲܠܒܹܝܬܼ ܓܲܙܹܗ ܕܡܲܠܟܵܐ ܬܸܥܘܿܠ ܀ ܐܹܝܢ ܗܹܪܘܿܕܹܣ ܡܸܫܬܲܥܒܲܕܼ ܗ̄ܘ̣ ܠܬܼܵܓܹܗ ܬܵܓ̣ܵܟ̣ : ܕܝܼܠܵܟ̣ ܢܸܟ̣ܠܵܟ̣ ܕܡܲܠܟܵܐ ܣܓ̣ܝܼܕܼܵܐ ܕܝܼܠܹܗ ܫܵܩܹ̇ܠ ܀ ܠܡܘܿܢ ܕܵܚܹ̇ܠ ܐܲܢ̄ܬ݁ ܡܸܢܹܗ ܡܵܕܹܝܢ ܐܸܢ ܠܵܘ ܡܲܠܟܵܐ ܗ̄ܘ̣ : ܐܲܓܲܪ ܪܘܼܚܵܟ̣ ܥܲܕܼ ܚܵܙܹ̇ܐ ܐܲܢ̄ܬ݁ ܐܲܝܟܵܐ ܡܲܡܠܸܟ̣ ܀ ܐܸܢ ܡ̣ܢ ܗܵܫܵܐ ܗܵܐ ܕܵܚܹ̇ܠ ܐܲܢ̄ܬ݁ ܡ̣ܢ ܡܲܠܟ݁ܘܼܬܹܗ : ܒܐܲܝܢܵܐ ܚܲܝܠܵܐ ܡܒܲܛܸܠ ܐܲܢ̄ܬ݁ ܠܵܗ̇ ܡܵܐ ܕܡܸܬ݁ܕܲܢܚܵܐ ܀ ܛܲܠܝܵܐ ܣܲܪܕܵܟ̣ ܘܐܲܪܡܝܼ ܙܵܘܥܵܐ ܥܲܠ ܡܲܠܟ݁ܘܼܬܼܵܟ̣ : ܘܗܵܐ ܡܥܝܼܪ ܐܲܢ̄ܬ݁ ܸܪܬܼܵܐ ܕܬܲܩܪܸܒ̣ ܥܲܡ ܝܲܠܘܼܕܼܵܐ ܀ ܐܸܬܼܝܲܕܼܥܲܬ݀ ܠܵܗ̇ ܕܡܲܠܟܵܐ ܗ̄ܘ̣ ܪܲܒܵܐ ܟܡܵܐ ܐܲܙܝܼܥܵܟ̣ : ܬܡܝܼܗ ܫܘܼܠܛܵܢܹܗ ܕܲܕܼܠܵܐ ܩܪ̈ܵܒܹܐ ܒܛܸܒܹ݁ܗ ܕܲܠܚܵܟ̣ ܀ ܟܘܼܪܣܝܵܐ ܕܬܼܵܓ̣ܵܐ ܢܵܕܼ ܗ̄ܘ̣ܵܐ ܕܢܸܦܸܠ ܬܚܹܝܬܼ ܗܹܪܘܿܕܸܣ : ܕܐܸܬ݀ܵܐ ܗ̄ܘ̣ܵܐ ܠܹܗ ܡܲܢ ܕܕܼܝܼܠܹܗ ܗ̄ܝܼ ܪܹܫܵܢܘܼܬܼܵܐ ܀ ܩ̣ܪܵܐ ܠܲܡܓ̣ܘܼ̈ܫܹܐ ܘܥܲܩܸܒ̣ ܐܸܢܘܿܢ ܐܲܝܟ̣ ܕܐܸܡܲܪܢܲܢ : pb. 110 ܘܣܵܡ̣ ܗ̄ܘ̣ܵܐ ܬܸܢܘܲܝ ܢܹܐܙܲܠ ܢܸܣܓ݁ܘܿܕܼ ܐܲܝܟ̣ ܕܲܫܡܲܥܬ݁ܘܿܢ ܀ ܒܪܝܼܪܹ̈ܐ ܫܲܡܥܘܼܗܝ ܠܵܐ ܕܹܝܢ ܝܑܼܕܲܥ̣ܘ ܢܸܟ̣ܠܹܗ ܡܵܢܵܘ : ܘܲܢܦܲܩ̣ܘ ܢܹܐܙܠܘܼܢ ܠܲܡܥܲܩܵܒ̣ܘܼ ܥܠܵܘܗܝ ܥܲܠ ܡܲܠܟܵܐ ܀ ܟܲܕܼ ܕܹܝܢ ܐܸܙܲܠ̣ܘ ܟܵܘܟ݁ܒ̣ܵܐ ܒܕܸܢܚܹܗ ܩܲܒܸ݁ܠ̣ ܐܸܢܘܿܢ : ܘܲܒ̣ܙܲܠܝܼܩܵܘ̈ܗܝ ܐܘܼܪܚܹܗ ܕܡܲܠܟܵܐ ܢܩܲܠ̣ ܩܘܼܕܼܡܲܝܗܘܿܢ ܀ ܐ̄ܬ݀ܵܐ ܐܝܼܙܓܲܕܵܐ ܗܵܘ̇ ܕܲܩ̣ܪܵܐ ܠܗܘܿܢ ܘܐܲܦܸܩ̣ ܐܸܢܘܿܢ : ܕܗܘ݀ ܬܘܼܒ̣ ܟܲܕܼ ܗܘ݀ ܢܸܦ̮ܬܲܚ ܬܲܪܥܵܐ ܘܢܲܥܸܠ ܐܸܢܘܿܢ ܀ ܘܐܲܚܙܸܩ̣ ܐܸܢܘܿܢ ܘܲܠܒܲܟ̣ ܐܘܼܪܚܵܐ ܡ̣ܢ ܒܵܬܲܪܗܘܿܢ : ܘܐܸܬ݀ܵܐ ܠܗܵܪܟܵܐ ܐܲܝܟ̣ ܚܲܒ݁ܝܼܒ̣ܵܐ ܢܩܲܒܸ݁ܠ ܐܸܢܘܿܢ ܀ ܐܵܦ ܐܵܠܨܵܐ ܗ̄ܘ̣ܵܬܼ ܢܸܚܙܘܿܢ ܕܸܢܚܹܗ ܒܐܲܪܥܵܐ ܕܲܝܗܘܼܕܼ : ܠܹܗ ܕܹܝܢ ܐܲܫܲܪܘ ܘܐܸܬ݀ܵܐ ܒܵܬܼܪܹܗ ܕܲܩܪܵܐ ܐܸܢܘܿܢ ܀ ܐܸܬܼܚܵܘܝܼ ܠܗܘܿܢ ܕܠܵܐ ܢܸܬ݁ܬ݁ܥܝܼܩܘܼܢ ܕܲܫܒܲܩ̣ ܐܸܢܘܿܢ : ܘܲܕܼܢܸܫܬܲܪܪܘܼܢ ܡܸܛܠ ܕܸܢܚܹܗ ܕܠܵܘ ܕܲܓܵܠܵܐ ܗ̄ܘ̣ ܀ ܚ̣ܙܵܐܘܼܗܝ ܠܘܼܩܕܲܡ ܕܠܵܐ ܦܘܼܫܵܩܵܐ ܕܲܢܒ̣ܝܼܘܼܬܼܵܐ : ܘܐܸܬ݀ܵܐ ܒܵܬܼܪܹܗ ܐܸܬܼܦܲܠܲܓ̣ܘ ܥܲܠ ܓܸܠܝܵܢܹܗ ܀ ܗܦܲܟ̣ܘ ܬܘܼܒ̣ ܘܲܫܡܲܥ̣ܘ ܡܸܠܲܝ̈ ܣܵܦ̇ܪܹ̈ܐ ܘܦܘܼܫܵܩܲܝ̈ܗܘܿܢ : ܘܬܼܘܼܒ̣ ܗܲܝܡܸܢ̣ܘ ܗ̄ܘ̣ܵܘ ܕܡ̣ܢ ܒܹܝܬܼܠܚܸܡ ܕܵܢܲܚ̇ ܡܲܠܟܵܐ ܀ ܘܡ̣ܢ ܒܵܬܲܪܟܸܢ ܟܵܘܟܲܒ̣ ܢܘܼܗܪܵܐ ܚ̣ܙܵܘ ܬܸܢܝܵܢܘܼܬܼ : ܕܲܒ̣ܫܘܼܪܵܝܵܐ ܘܲܒ̣ܫܘܼܠܵܡܵܐ ܫܪܵܪܹܗ ܢܵܘܕܲܥ ܀ ܒܗܵܝ̇ ܕܐܸܬܼܚܵܘܝܼ ܠܗܘܿܢ ܬܸܢܝܵܢܘܼܬܼ ܐܲܠܸܦ ܐܸܢܘܿܢ : ܕܫܵܠܹ̇ܡ ܗ̄ܘ̣ ܠܹܗ ܠܗܵܘ̇ ܦܘܼܫܵܩܵܐ ܕܲܢܒ̣ܝܼܘܼܬܼܵܐ ܀ ܫܲܪܝܼ ܒܐܘܼܪܚܵܐ ܕܟ̣ܵܪܘܿܙܘܼܬܼܵܐ ܒܕܸܢܚܹܗ ܪܲܒܵܐ : pb. 111 ܘܐܸܬ݀ܵܐ ܢܫܲܡܠܹܝܗ̇ ܕܲܡܚܵܘܸܐ ܗ̄ܘ̣ܵܐ ܕܡ̣ܢ ܫܲܪܝܼܪܵܐ ܗ̄ܘ̣ܵܐ ܀ ܚ̣ܙܵܐܘܼܗܝ ܗܸܢܘܿܢ ܘܲܣܘܲܚ̣ܘ ܗ̄ܘ̣ܵܘ ܠܹܗ ܚܲܒ݁ܝܼܒ̣ܵܐܝܼܬܼ : ܕܘܼܗܪܹܗ ܪܲܒܵܐ ܐܲܥ̣ܒܲܪ ܐܸܢܘܿܢ ܒܹܝܼ ܕܘܼ̈ܘܵܕܹܐ ܀ ܚ̣ܕܼܝܼܘ ܒܲܚܙܵܬܹܗ ܘܲܪܕܼܵܘ ܢܹܐܙܠܘܼܢ ܒܵܬܲܪ ܢܘܼܗܪܹܗ : ܘܲܢܓܲܕܼ ܐܸܢܘܿܢ ܠܐܲܬܼܪܹܗ ܕܡܲܠܟܵܐ ܕܲܫܪܸܐ ܒܲܝܗܘܼܕܼ ܀ ܐܵܘܒܸ݁ܠ̣ ܐܸܢܘܿܢ ܨܹܝܕܼ ܒܹܝܬܼܠܚܸܡ ܩܘܼܪܝܲܬܼ ܥܘܼܫܢܵܐ : ܕܠܵܘ ܢܸܦܗܘܿܢ ܗ̄ܘ̣ܵܘ ܒܹܝܬܼ ܐܘܼܪ̈ܚܵܬܼܵܐ ܠܲܡܫܲܐܵܠܘܼ ܀ ܗܘ݀ܵܐ ܠܗܘܿܢ ܐܘܼܪܚܵܐ ܕܡܲܠܝܵܐ ܢܘܼܗܪܵܐ ܕܒ̣ܵܗ̇ ܪܵܕܹܝ ܗ̄ܘ̣ܵܘ : ܕܲܕܼܠܵܐ ܩܸܢܛܵܐ ܠܐܲܬܼܪܹܗ ܕܡܲܠܟܵܐ ܢܸܬܼܡܲܛܘܼܢ ܗ̄ܘ̣ܵܘ ܀ ܫܒ̣ܝܼܠܵܐ ܕܙܝܼܘܵܐ ܕܪܲܫ̣ ܩܘܼܕܼܡܲܝܗܘܿܢ ܢܲܗܝܼܪܵܐܝܼܬܼ : ܥܕܲܡܵܐ ܕܲܡܛ̣ܵܐ ܠܐܲܬܼܪܵܐ ܕܲܫܪܸܐ ܡܲܠܟܵܐ ܬܲܡܵܢ ܀ ܒܢܘܼܗܪܵܐ ܪܓ̣ܝܼܓ̣ܵܐ ܙܲܠܚܵܗ̇ ܠܐܘܼܪܚܵܐ ܕܒ̣ܵܗ̇ ܪܵܕܹܝܢ ܗ̄ܘ̣ܵܘ : ܕܲܠܩܘܼܪ̈ܒܵܢܹܐ ܕܡܲܠܟܵܐ ܢܝܲܩܲܪ ܒܐܝܼܙܓܲܕܘܼܬܹܗ ܀ ܐ̄ܙܲܠ̣ ܩܘܼܕܼܡܲܝܗܘܿܢ ܥܕܲܡܵܐ ܠܐܲܝܟܵܐ ܕܐܝܼܬܼܵܘܗܝ ܛܲܠܝܵܐ : ܗܵܐ ܬܸܕܼܡܘܼܪܬܵܐ ܕܪܵܡ ܗ̄ܘ̣ ܫܲܪܒܵܗ̇ ܡ̣ܢ ܦܘܼܫܵܩܵܐ ܀ ܟܠܗܘܿܢ ܟܵܘ̈ܟ݁ܒܹܐ ܒܪܵܘܡܵܐ ܪܵܕܹܝܢ ܥܲܡ ܙܲܒ̣ܢܲܝ̈ܗܘܿܢ : ܘܲܠܓ̣ܵܘ ܥܘܼܡܩܵܐ ܡܬܼܘܼܡ ܚܲܕܼ ܡܸܢܗܘܿܢ ܠܵܐ ܐܸܬ݁ܬܲܚܬܝܼ ܀ ܒܛܲܟ̣ܣܵܐ ܣܕܼܝܼܪܵܐ ܪܵܕܹܝܢ ܒܐܲܬܼܪܵܐ ܕܡܸܢܝܵܢܲܝ̈ܗܘܿܢ : ܘܠܵܐ ܡܸܬܼܒܲܠܒܲܠ ܚܹܐܦܵܐ ܛܪܝܼܕܼܵܐ ܕܕܼܘܼܒܵܪ̈ܲܝܗܘܿܢ ܀ ܐܲܝܢܵܐ ܡܸܢܗܘܿܢ ܒܐܲܝܢܵܐ ܙܲܒ̣ܢܵܐ ܐܲܪܦ̣ܝܼ ܐܲܬܼܪܹܗ : ܘܲܢܚܸܬܼ ܚܵܘܝܼ ܐܘܼܪܚܵܐ ܠܐ̄ܢܵܫܵܐ ܕܠܵܐ ܒܲܥܝܵܕܼܵܐ ܀ ܐܲܝܟܵܐ ܚܙܸܐ ܠܟ̣ܘܿܢ ܟܵܘܟ݁ܒ̣ܵܐ ܕܲܢܦܲܩ̣ ܡ̣ܢ ܒܹܝܬܼ ܣܸܕܼܪܹ̈ܐ : pb. 112 ܘܐܲܝܟ̣ ܠܲܡ̈ܦܹܐܕܹܐ ܕܢܘܼܗܪܵܐ ܪܲܒܵܐ ܢܓܲܕܼ ܡܲܫܪܝܼܬܼܵܐ ܀ ܐܸܡܲܬܼܝ ܗܵܕܹܐ ܚܕܲܬܵܐ ܣܸܠܩܲܬ݀ ܥܲܠ ܪܸܥܝܵܢܵܐ : ܕܸܚܘܿܬܼ ܟܵܘܟ݁ܒ̣ܵܐ ܢܚܵܘܸܐ ܐܘܼܪܚܵܐ ܠܐ̄ܢܵܫܵܐ ܒܐܲܪܥܵܐ ܀ ܒܐܲܝܢܵܐ ܙܲܒ̣ܢܵܐ ܫܒܲܩ̣ ܠܲܪܩܝܼܥܵܐ ܚܲܕܼ ܡ̣ܢ ܣܸܕܼܪܹ̈ܐ : ܘܲܢܚܸܬܼ ܗܲܠܸܟ̣ ܥܲܡ ܬܲܓܵܪܹ̈ܐ ܒܲܫܒ̣ܝܼܠܲܝ̈ܗܘܿܢ ܀ ܪܩܝܼܥܵܐ ܪܟ̣ܝܼܒ̣ܝܼܢ ܘܲܒ̣ܡܵܘܙܲܠܬܵܐ ܕܪܵܘܡܵܐ ܪܵܕܹܝܢ : ܨܹܝܕܼ ܥܘܼܡܩܵܐ ܕܹܝܢ ܠܵܐ ܡܸܬ݁ܬܲܚܬܹܝܢ ܠܲܡܗܲܠܵܟ̣ܘܼ ܀ ܒܢܝܼܪܵܐ ܕܙܲܒ̣ܢܵܐ ܟܕܼܝܼܢܝܼܢ ܟܠܗܘܿܢ ܚܲܝ̈ܠܵܘܵܬܼܵܐ : ܘܒܲܚܕܼܵܐ ܟܲܬܼܦܵܐ ܫܘܝܼܬܼܵܐ ܪܵܕܹܝܢ ܗܵܐ ܡ̣ܢ ܥܵܠܲܡ ܀ ܐܲܝܢܵܐ ܡܸܢܗܘܿܢ ܦܲܠܸܛ̣ ܨܵܘܪܹܗ ܡ̣ܢ ܒܹܝܬܼ ܚܲܒ̣ܪ̈ܵܘܗܝ : ܘܲܢܚܸܬܼ ܐܲܪܡ̣ܝܼ ܐܘܼܪܚܹܗ ܒܥܘܼܡܩܵܐ ܗܘ݀ ܒܲܠܚܘܿܕܼܵܘܗܝ ܀ ܚܲܕܼ̈ܬܼܵܬܼܵܐ ܐ̄ܢܹܝܢ ܟܠܗܹܝܢ ܕܲܗ݀ܘܲܝ̈ ܒܐܝܼ̈ܕܲܝ ܡܵܪܲܢ : ܕܠܵܐ ܒܲܟ̣ܝܵܢܵܐ ܘܠܵܐ ܒܲܥܝܵܕܼܵܐ ܡܬܼܘܿܡ ܐܸܫܬܲܡܲܫ ܀ ܐܲܝܟܵܐ ܚܙܸܐ ܠܟ̣ܘܿܢ ܐܸܡܵܐ ܒܬܼܘܼܠܬܵܐ ܐܸܠܵܐ ܕܝܼܠܹܗ : ܐܵܘ ܝܲܠܘܼܕܼܵܐ ܕܲܡܙܝܼܥ ܡܲܠܟܹ̈ܐ ܐܸܠܵܐ ܐܸܢ ܗܘ݀ ܀ ܠܡܲܢ ܐܝܼ̈ܙܓܲܕܹܐ ܘ݀ܵܐ ܢܲܗܝܼܪܹ̈ܐ ܐܸܠܵܐ ܐܸܢ ܠܹܗ : ܘܠܲܐܝܢܵܐ ܝܲܠܕܵܐ ܗܘ݀ܵܘ ܟܵܪ̈ܘܿܙܹܐ ܐܸܠܵܐ ܠܕܼܝܼܠܹܗ ܀ ܟܵܘܟ݁ܒ̣ܵܐ ܒܥܘܼܡܩܵܐ ܠܡܲܢ ܐܸܬܼܚܵܘܝܼ ܐܸܠܵܐ ܐܸܢ ܒܹܗ : ܟܠܗܹܝܢ ܪ̈ܵܡܵܢ ܘܲܕܼܠܵܐ ܬܚܘܼܡܵܐ ܒܹܗ ܐܸܫܬܲܡܲܫ ܀ ܢܸܫܠܘܿܢ ܣܵܦ̇ܪܹ̈ܐ ܡ̣ܢ ܦܘܼܫܵܩܵܐ ܕܝܼܠܝܼܕܼܘܼܬܹܗ : ܘܲܡܦܲܫ̈ܩܵܢܹܐ ܡ̣ܢ ܫܘܼ̈ܐܵܠܹܐ ܕܲܫܒ̣ܝܼܚܘܼܬܹܗ ܀ ܒܥܵܬܼܵܐ ܕܡܹܐܡܪܹܐ ܐܸܠܵܐ ܒܫܘܼܒ̣ܚܵܐ ܠܵܐ ܡܸܫܬܲܟ̣ܚܵܐ : pb. 113 ܠܵܐ ܓܹܝܪ ܡܵܛ̇ܝܵܐ ܡܸܠܬܹܗ ܬܦܲܫܸܩ ܫܲܪܒܹ݁ܗ ܪܲܒܵܐ ܀ ܐܵܦ ܐܝܼܙܓܲܕܹܗ ܡܲܠܐܸܐ ܠܣܵܦ̇ܪܹ̈ܐ ܘܠܵܐ ܡܸܬܼܦܲܫܲܩ : ܐܲܝܟܲܢ ܡܵܕܹܝܢ ܗܘ݀ ܡܸܬܼܡܲܠܲܠ ܐܲܟ̣ܡܵܐ ܕܐܝܼܬܼܵܘܗܝ ܀ ܟܵܘܟ݁ܒ̣ܵܐ ܒܕܼܢܚܹܗ ܒܬܸܡܗܵܐ ܡܵܘܬܸܒ̣ ܠܲܕܼܒ̣ܵܨܝܼܢ ܠܹܗ : ܐܲܪܦܝܼ ܪܵܘܡܵܐ ܘܲܒ̣ܓ̣ܵܘ ܥܘܼܡܩܵܐ ܢܓܲܕܼ ܡܲܫܪܝܼܬܼܵܐ ܀ ܐܸܬܼܓܵܘܙܲܠ ܗ̄ܘ̣ܵܐ ܘܲܚ̣ܙܵܘ ܢܘܼܗܪܹܗ ܡܓ̣ܘܼ̈ܫܹܐ ܘܲܚ̣ܕܼܝܼܘ : ܘܲܢܓܲܕܼ ܐܸܢܘܿܢ ܒܐܘܼܪܚܵܐ ܕܙܝܼܘܹܗ ܠܓ̣ܵܘ ܒܹܝܬܼܠܚܸܡ ܀ ܢܦܲܩ̣ ܒܵܬܼܪܗܘܿܢ ܐܲܝܟ̣ ܕܵܩܢܹܣܵܐ ܡ̣ܢ ܡܲܠܟܵܐ : ܘܐܲܝܬ݁ܝܼ ܐܸܢܘܿܢ ܕܲܒ̣ܩܘܼܪ̈ܒܵܢܹܐ ܠܡܵܪܹܗ ܢܸܚܙܘܿܢ ܀ ܓܲܪܸܓ̣ ܐܸܢܘܿܢ ܠܲܡܗܲܠܵܟ̣ܘܼ ܒܐܘܼܪܚܵܐ ܕܢܘܼܗܪܹܗ : ܘܟܲܕܼ ܡܲܛ̣ܝܼ ܗ̄ܘ̣ܵܐ ܠܬܲܪܥܹܗ ܕܡܲܠܟܵܐ ܒܨܸܡܚܵܐ ܦܲܬܼܚܹܗ ܀ ܐܞܬ݀ܵܐ ܩܘܼܕܼܡܲܝܗܘܿܢ ܥܕܲܡܵܐ ܠܐܲܝܟܵܐ ܕܐܝܼܬܼܵܘܗܝ ܛܲܠܝܵܐ : ܘܐܲܝܟ̣ ܕܲܒ̣ܨܸܒ̣ܥܵܐ ܪܡܲܙ ܠܲܡܓ̣ܘܼ̈ܫܹܐ ܕܗܵܐ ܦܵܪܘܿܩܵܐ ܀ ܗܘ̣ܵܐ ܠܗܘܿܢ ܐܘܼܪܚܵܐ ܡ̣ܢ ܐܘܿܪܸܫܠܸܡ ܘܲܠܒܹܝܬܼܠܚܸܡ : ܘܐܲܥܸܠ̣ ܐܸܢܘܿܢ ܘܲܚ̣ܙܵܘ ܡܲܠܟܵܐ ܘܟܸܢ ܐܲܪܚܸܩ̣ ܗ̄ܘ̣ܵܐ ܀ ܥܲܠ̣ܘ ܕܹܝܢ ܗܵܠܹܝܢ ܘܲܚ̣ܙܵܘ ܬܲܡܵܢ ܛܲܠܝܵܐ ܕܲܪܡܸܐ : ܐܲܬܼܪܵܐ ܕܲܣܢܝܼܩ ܥܘܼܡܪܵܐ ܕܡܸܣܟܹܝܢ 13 : ܒܲܝܬܵܐ ܙܥܘܿܪܵܐ ܀ ܘܐܸܡܵܐ ܛܠܝܼܬܼܵܐ ܕܠܵܐ ܩܸܢ̈ܝܵܢܹܐ ܘܠܵܐ ܩܲܪ̈ܝܼܒܹܐ : ܡܸܣܟܹ݁ܢܘܼܬܼܵܐ ܘܡܲܠܟܵܐ ܕܲܓ̣ܢܸܐ ܕܠܵܐ ܠܸܓ̣ܝܘܿܢܹ̈ܐ ܀ ܚ̣ܵܪܘ ܒܹܗ ܡܓ̣ܘܼ̈ܫܹܐ ܘܠܵܐ ܐܸܬܼܦܲܠܲܓ̣ܘ ܥܲܠ ܡܲܠܟ݁ܘܼܬܹܗ : ܘܲܢܦܲܠ̣ܘ ܩܘܼܕܼܡܵܘܗܝ ܟܲܕܼ ܡܸܬܼܟܲܫܦܝܼܢ ܒܐܝܼܩܵܪ̈ܲܝܗܘܿܢ ܀ pb. 114 ܒܪܲܟ̣ܘ ܥܲܫܝܼ̈ܢܹܐ ܪܹ̈ܫܲܝ ܦܵܪܹܣ ܘܲܣ̣ܓܸܕܼܘ ܗ̄ܘ̣ܵܘ ܠܹܗ : ܠܪܹܫܵܐ ܕܩܵܡ̣ ܗ̄ܘ̣ܵܐ ܡ̣ܢ ܝܑܼܣܪܵܝܹܠ ܐܲܝܟ̣ ܕܐܸܬܼܟܲܪܙܲܬ݀ ܀ ܫܲܪܝܼ ܡܲܠܟܵܐ ܢܲܦܢܸܐ ܫܒ̣ܝܼܬܼܵܐ ܕܥܲܡ̈ܡܹܐ ܕܲܛ̣ܥܵܘ : ܘܲܠܫܲܒܵܝܵܐ ܒܬܸܡܗܵܐ ܢܵܘܬܸܒ̣ ܕܲܕܼܒܲܪ ܐܸܢܘܿܢ ܀ ܫܲܪܝܼ ܕܢܸܟ̣ܢܘܿܫ ܣܸܓ̣ܕܲܬܼ ܥܲܡ̈ܡܹܐ ܕܲܙܪܝܼܩܵܐ ܗ̄ܘ̣ܵܬܼ : ܘܡ̣ܢ ܗܵܝ̇ ܐܲܪܥܹܗ ܕܢܸܡܪܘܿܕܼ ܫܲܪܝܼ ܕܚܲܣܝܼܢܵܐ ܗ̄ܘ̣ܵܬܼ ܀ ܒܘܼܟ̣ܪܵܐ ܕܬܼܵܓܹ̈ܐ ܢܦܲܠ̣ ܘܲܣܓܸܕܼ ܠܹܗ ܒܲܡܓ̣ܘܼܫܘܼܬܼܵܐ : ܕܢܸܬܼܟܲܦܦܘܼܢ ܗ̄ܘ̣ܵܘ ܡܲܠܟܹ̈ܐ ܐ̄ܚܪ̈ܵܢܹܐ ܩܕܼܵܡ ܐܝܼܩܵܪܹܗ ܀ ܗܵܝ̇ ܡܲܠܟ݁ܘܼܬܹܗ ܕܪܹܫ ܓܲܢ̄ܒܵܪܹ̈ܐ ܢܸܦܠܲܬ݀ ܩܘܼܕܼܡܵܘܗܝ : ܕܐܲܝܟ̣ ܡܲܚܙܝܼܬܼܵܐ ܬܸܗܘܸܐ ܠܥܵܠܡܵܐ ܘܒ̣ܵܗ̇ ܢܸܬ݁ܕܲܡܸܐ ܀ ܐܲܪܥܹܗ ܪܲܒ݁ܬܼܵܐ ܕܢܲܚܫܝܼܪܬܼܵܢܵܐ ܗܡܲܝܪܹ̈ܐ ܝܸܗܒܲܬ݀ : ܘܲܒ̣ܩܘܼܪ̈ܒܵܢܹܐ ܟܬܲܒ̣ܬܹܗ ܠܡܲܠܟܵܐ ܕܗܘ݀ܝܘܼ ܡܵܪܵܗ̇ ܀ ܗܵܝ̇ ܡܲܠܟ݁ܘܼܬܼܵܐ ܕܐܝܼܬܹܝܗ̇ ܪܹܫܵܐ ܕܥܵܠܡܵܐ ܟ̱ܠܹܗ : ܕܸܟ̣ܢܲܬ݀ ܩܘܼܕܼܡܵܘܗܝ ܬܸܫܬܲܥܒܲܕܼ ܒܵܗ̇ ܒܪܝܼܬܼܵܐ ܟ̱ܠܵܗ̇ ܀ ܠܐܲܪܥܵܐ ܕܒ̣ܵܒܹܠ ܕܡܸܢܵܗ̇ ܫܲܪܝܲܬ݀ ܪܹܫܵܢܘܼܬܼܵܐ : ܢܲܓ̣ܕܵܗ̇ ܩܘܼܫܬܵܐ ܕܲܠܗܵܘ̇ ܪܹܫܵܐ ܕܪܹ̈ܫܹܐ ܬܸܣܓ݁ܘܿܕܼ ܀ ܚ̣ܙܵܐܘܼܗ̇ ܠܟܹܐܦܵܐ ܕܐܸܬܼܓܲܙܪܲܬ݀ ܗ̄ܘ̣ܵܬܼ ܕܠܵܐ ܒܐܝܼ̈ܕܲܝܵܐ : ܕܲܒ̣ܠܲܥ̣ ܗ̄ܘ̣ܵܐ ܒܵܗ̇ ܨܲܠܡܵܐ ܪܲܒܵܐ ܘܲܢܦܲܠ̣ ܩܘܼܕܼܡܹܝܗ̇ ܀ ܠܪܹܫܵܐ ܕܕ݁ܗܒ̣ܵܐ ܡܚܵܬ݀ ܘܐܲܪܟܸܢܬܹܗ ܕܢܸܫܬܲܥܒܲܕܼ ܠܵܗ̇ : ܘܐܲܝܟ̣ ܕܲܠܥܘܿܪܵܐ ܒܪܘܼܚܵܐ ܕܪܵܬܹܗ ܠܟ̣ܠܹܗ ܨܲܠܡܵܐ ܀ ܪܹܫܵܢܘܼܬܼܵܐ ܕܡܵܕܲܝ ܢܸܦܠܲܬ݀ ܡ̣ܢ ܐܝܼܩܵܪܵܗ̇ : ܩܕܼܵܡ ܗܵܝ̇ ܟܹܐܦܵܐ ܕܲܡܠܵܬ݀ ܡܸܢܵܗ̇ ܟ̱ܠܵܗ̇ ܐܲܪܥܵܐ ܀ pb. 115 ܪܹܫܵܐ ܕܥܵܠܡܵܐ ܐܸܫܬܲܥܒܲܕܼ ܗ̄ܘ̣ܵܐ ܒܒܲܪ̄ܬܼ ܟܲܠܕܼܵܝܹ̈ܐ : ܠܝܵܪܬܵܐ ܕܐܸܬ݀ܵܐ ܕܢܲܥܕܸܐ ܕܝܼܠܹܗ ܡ̣ܢ ܒܵܙ̈ܘܿܙܹܐ ܀ ܥܲܠ̣ܘ ܩܘܼܪ̈ܒܵܢܹܐ ܕܲܡܓ̣ܘܼܫܘܼܬܼܵܐ ܘܐܸܬܼܩܲܪܲܒ̣ܘ ܠܹܗ : ܠܡܲܠܟܵܐ ܣܓ̣ܝܼܕܼܵܐ ܕܐܸܬ݀ܵܐ ܠܕܼܝܼܐܹܗ ܡܸܣܟ̣ܢܵܐܝܼܬܼ ܀ ܥܲܠ ܕܐܸܬ݁ܬ݁ܫܝܼܛ ܗ̄ܘ̣ܵܐ ܡܲܠܟܵܐ ܒܥܲܡܹܗ ܡ̣ܢ ܓܵܘܵܝܹ̈ܐ : ܨܹܝܕܼ ܒܲܪ̈ܵܝܹܐ ܫܠܲܚ̣ ܘܐܲܝܬ݁ܝܼܘ ܠܹܗ ܩܘܼܪ̈ܒܵܢܲܝܗܘܿܢ ܀ ܠܕܼܝܼܠܹܗ ܐܸܬ݀ܵܐ ܘܲܕܼܠܵܐ ܩܲܒ݁ܠ̣ܘܼܗܝ ܐܲܟܸܣ̣ ܐܸܢܘܿܢ : ܕܲܒ̣ܘܼܟ̣ܪ̈ܵܝܹܐ ܡܸܬܼܝܲܩܲܪ ܗ̄ܘ̣ܵܐ ܚܲܒ݁ܝܼܒ̣ܵܐܝܼܬܼ ܀ ܡ̣ܢ ܒܹܝܬܼ ܥܲܡ̈ܡܹܐ ܫܲܕܲܪ ܐܲܝܬܝܼ ܡܵܐ ܕܚܵܫܲܚ ܠܹܗ : ܕܲܒ̣ܓ̣ܵܘ ܥܲܡܵܐ ܐܸܬ݁ܬ݁ܫܝܼܛ ܗ̄ܘ̣ܵܐ ܠܹܗ ܡ̣ܢ ܩܲܪ̈ܝܼܒ̣ܵܘܗܝ ܀ ܥܲܡ̈ܡܹܐ ܐ̄ܚܪ̈ܵܝܹܐ ܗܘ݀ܵܘ ܩܲܕܼ̈ܡܵܝܹܐ ܒܩܘܼܪ̈ܒܵܢܲܝܗܘܿܢ : ܘܦܵܫ̣ܘ ܩܲܕܼ̈ܡܵܝܹܐ ܥܲܡܵܐ ܒܬܲܪܥܵܐ ܘܠܵܐ ܥܵܐܹ̇ܠ ܗ̄ܘ̣ܵܐ ܀ ܢܦܲܠ̣ܘ ܘܲܣܓܸܕܼܘ ܠܹܗ ܡܓ̣ܘܼ̈ܫܹܐ ܒܬܲܗܪܵܐ ܕܠܵܐ ܦܘܼܠܵܓ̣ܵܐ : ܘܟܲܕܼ ܐܲܝܟ̣ ܥܲܡܵܐ ܠܵܐ ܚ̣ܙܵܘ ܚܲܝ̈ܠܹܐ ܠܵܐ ܫܵܛ̣ܘܼܗܝ ܗ̄ܘ̣ܵܘ ܀ ܟܲܕܼ ܐܲܣ̣ܝܼ ܗ̄ܘ̣ܵܐ ܟܪ̈ܝܼܗܹܐ ܕܥܲܡܵܐ ܫܵܢ̇ܝܵܐ ܚܲܫ̣ܒ݁ܘܼܗܝ : ܘܟܲܕܼ ܛܵܪܹܕܼ ܗ̄ܘ̣ܵܐ ܡܸܢܗܘܿܢ ܫܹܐܕܹ̈ܐ ܪܹܫܵܐ ܕܕܼܵܝ̈ܘܹܐ ܀ ܒܢܲܝ̈ ܥܲܡ̈ܡܹܐ ܕܹܝܢ ܟܲܕܼܐܲܝܬ݁ܝܼܘ ܠܹܗ ܩܘܼܪ̈ܒܵܢܲܝܗܘܿܢ : ܠܵܘ ܐܵܬܼ̈ܘܵܬܼܵܐ ܚ̣ܙܵܘ ܟܲܕܼ ܣܵܥܲܪ ܘܲܣ̣ܓܸܕܼܘ ܗ̄ܘ̣ܵܘ ܠܹܗ ܀ ܠܵܐ ܟܲܕܼ ܫܲܚܠܸܦ ܡܵܝ̈ܵܐ ܫܚܝܼ̈ܡܹܐ ܠܚܲܡܪܵܐ ܛܵܒ̣ܵܐ : ܘܠܵܐ ܟܲܕܼ ܐܲܣ̣ܓ݁ܝܼ ܠܲܚܡܵܐ ܙܥܘܿܪܵܐ ܘܣܲܒܲܥ̣ ܐܲܠܦܹ̈ܐ ܀ ܠܵܐ ܟܲܕܼ ܦܲܟ̣ܪܹܗ ܠܠܸܓ̣ܝܘܿܢ ܘܲܫ̣ܕܼܵܝܗܝ ܒܲܝܢܵܬܼ ܓܲܠܠܹ̈ܐ : ܘܠܵܐ ܟܲܕܼ ܕܲ݁ܝܼ ܓܲܪ̈ܒܹܐ ܒܡܸܠܬܹܗ ܐܲܝܟ̣ ܦܵܩܹ̇ܕܼ ܟܠ ܀ pb. 116 ܠܵܐ ܟܲܕܼ ܣܵܡ̣ ܗ̄ܘ̣ܵܐ ܛܝܼܢܵܐ ܠܣܲܡܝܵܐ ܘܲܚ̣ܙܵܐ ܘܼܗܪܵܐ : ܘܠܵܐ ܟܲܕܼ ܪܲܩ̣ ܗ̄ܘ̣ܵܐ ܒܐܸܕܼܢܹ̈ܐ ܕܕܼܘܼܓܵܐ ܘܝܲܗ̄ܒ̣ ܠܹܗ ܫܸܡܥܵܐ ܀ ܠܵܐ ܟܲܕܼ ܕܲܝܸܫ 14 : ܓܲܠܠܵܘ̈ܗܝ ܕܝܲܡܵܐ ܒܲܥܪܝܼܪ̈ܵܝܹܐ : ܘܠܵܐ ܟܲܕܼ ܟܵܐܹ̇ܐ ܒܪ̈ܘܼܚܹܐ ܘܡܲܫܒܹ̈ܐ ܘܡܸܫܬܲܡܥܝܼܢ ܠܹܗ ܀ ܠܵܐ ܟܲܕܼ ܩܵܪܹܐ ܘܡܲܦܸܩ ܡܝܼܬܼܵܐ ܒܵܬܲܪ ܕܲܣ̣ܪܝܼ : ܘܠܵܐ ܟܲܕܼ ܡܲܦܢܸܐ ܥܠܲܝܡܵܐ ܒܩܵܠܵܐ ܠܥܘܼܒܵܐ ܕܐܸܡܹܗ ܀ ܠܵܐ ܟܲܕܼ ܡܲܐܣܸܐ ܠܲܡܡܲܚܲܝܬܵܐ ܡ̣ܢ ܛܲܡܐܘܼܬܼܵܗ̇ : ܘܠܵܐ ܟܲܕܼ ܡܲܚܠܸܡ ܠܕܲܚܪܸܫ ܘܲܥܘܝܼܪ ܘܐܝܼܬܼ ܠܹܗ ܕܲܝܘܵܐ ܀ ܠܵܐ ܟܲܕܼ ܡܲܐܣܸܐ ܘܲܡܫܲܪܲܪ ܗ̄ܘ̣ܵܐ ܠܕܲܟ̣ܪܝܼܗܝܼܢ ܗ̄ܘ̣ܵܘ : ܘܠܵܐ ܟܲܕܼ ܝܵܗܹ̇ܒ̣ ܚܲܝܹ̈ܐ ܠܡܝܼ̈ܬܹܐ ܕܲܫܟ̣ܝܼܒ̣ܝܼܢ ܗ̄ܘ̣ܵܘ ܀ ܠܵܐ ܟܲܕܼ ܡܲܦܸܩ ܕܲܝܘܹ̈ܐ ܒܩܵܠܵܐ ܡ̣ܢ ܫܹ̈ܐܕܼܵܢܹܐ : ܘܠܵܐ ܟܲܕܼ ܝܵܗܹ̇ܒ̣ ܢܘܼܗܪܵܐ ܘܫܸܡܥܵܐ ܠܕܲܣܢܝܼܩܝܼܢ ܗ̄ܘ̣ܵܘ ܀ ܠܵܐ ܟܲܕܼ ܪܲܓ݁ܝܼ ܐܝܕܹܗ ܕܓܲܪܒܵܐ 15 : ܕܝܲܒ݁ܝܼܫܵܐ ܗ̄ܘ̣ܵܬܼ : ܘܠܵܐ ܟܲܕܼ ܡܵܘܒܸ݁ܫ ܬܹܐܬܵܐ ܪܓ̣ܝܼܬܼܵܐ ܡ̣ܢ ܥܸܩܵܪܵܗ̇ ܀ ܟܲܕܼ ܡܲܓܸܣ ܗ̄ܘ̣ܵܐ ܠܥܸܠ ܡ̣ܢ ܒܘܼܪ̈ܟܹ݁ܝܗ̇ ܕܲܡܓܲܙܲܝܬܵܐ : ܚ̣ܙܵܘ ܫܼܛܘܼܬܹܗ ܘܠܵܐ ܐܸܬܼܦܲܠܲܓ̣ܘ ܥܲܠ ܪܲܒ݁ܘܼܬܹܗ ܀ ܒܒܲܝܬܵܐ ܣܢܝܼܩܵܐ ܕܠܵܐ ܩܸܢ̈ܝܵܢܹܐ ܘܠܵܐ ܪܲܒ݁ܘܼܬܼܵܐ : ܚ̣ܙܵܐܘܼܗܝ ܕܲܪܡܸܐ ܘܲܢܦܲܠ̣ܘ ܩܘܼܕܼܡܵܘܗܝ ܒܐܝܼܩܵܪ̈ܲܝܗܘܿܢ ܀ ܒܡܸܣܟܹ݁ܢܘܼܬܼܵܐ ܡܨܲܥܪܵܢܝܼܬܼܵܐ ܕܟ̣ܠ ܩܲܢܵܝܹ̈ܝܗ̇ : ܝܲܩ̣ܪܘܼܗܝ ܗܸܢܘܿܢ ܟܲܕܼ ܠܵܐ ܢܵܟ̣ܦ̇ܝܼܢ ܒܲܣܢܝܼܩܘܼܬܹܗ ܀ ܒܚܲܣܝܼܪܘܼܬܼܵܐ ܕܡܸܬ݁ܬ݁ܫܝܼܛܝܼܢ ܒܵܗ̇ ܡܵܪ̈ܵܘܵܬܼܵܐ : pb. 117 ܫܪܸܐ ܗ̄ܘ̣ܵܐ ܡܲܠܟܵܐ ܘܡܸܬܼܝܲܩܲܪ ܒܵܗ̇ ܡ̣ܢ ܢܘܼܟ̣ܪ̈ܵܝܹܐ ܀ ܠܥܘܼܬܼܪܵܐ ܕܥܵܠܡܵܐ ܒܣܲܪ ܥܲܬ݁ܝܼܪܵܐ ܒܲܣܢܝܼܩܘܼܬܹܗ : ܕܒ̣ܵܗ̇ ܐܲܪܟܸܢ ܗ̄ܘ̣ܵܐ ܠܡܲܠܟܹ̈ܐ ܩܕܼܵܡܵܘܗܝ ܒܐܝܼܙܓܲܕܼܸܵܝ̈ܗܘܿܢ ܀ ܒܡܸܣܟܹܢܘܼܬܹܗ ܕܵܫ̣ ܪܵܡܘܼܬܼܵܐ ܕܫܲܠܝܼ̈ܛܵܢܹܐ : ܘܥܲܠ ܐܸܣܟܘܼܦܬܹܗ ܓܲܪܓܲܪ ܐܸܢܘܿܢ ܒܐܝܼܩܵܪ̈ܲܝܗܘܿܢ ܀ ܡܲܟ݁ܝܼܟ̣ܘܼܬܹܗ ܠܬܲܓܹ̈ܐ ܟܵܦܲܬ݀ ܢܸܫܬܲܡܥܘܼܢ ܠܹܗ : ܘܲܠܥܲܫܝܼ̈ܢܹܐ ܒܢܝܼܪܹܗ 16 : ܟܸܕܢܲܬ݀ ܬܸܦܠܘܿܚ ܒܗܘܿܢ ܀ ܡ̣ܢ ܫܝܼܛܘܼܬܹܗ ܪܗܵܒ̣ܬܵܐ ܢܸܦܠܲܬ݀ ܥܲܠ ܥܲܙܝܼܙܹ̈ܐ : ܘܲܒ̣ܩܘܼܪ̈ܒܵܢܹܐ ܒܪܲܟ̣ܘ ܘܲܣ̣ܓܸܕܼܘ ܠܹܗ ܕܠܵܐ ܦܘܼܠܵܓ̣ܵܐ ܀ ܒܡܸܣܟܹܢܘܼܬܼܵܐ ܠܥܘܼܬܼܪܵܐ ܕܲܝܸܫ̣ 17 : ܒܲܪ ܥܲܬ݁ܝܼܪܹ̈ܐ : ܕܲܢܚܵܘܸܐ ܗ̄ܘ̣ܵܐ ܕܥܘܼܬܼܪܹܗ ܕܝܼܠܹܗ ܡ̣ܢ ܥܵܠܲܡ ܗ̄ܘ̣ ܀ ܒܒܲܝܬܵܐ ܣܢܝܼܩܵܐ ܫ̣ܪܵܐ ܒܲܪ ܡܲܠܟܵܐ ܡܸܣܟܹܢܵܐܝܼܬܼ : ܘܫܲܕܲܪ ܐܲܝܬܝܼ ܓܲܙܹ̈ܐ ܕܡܲܠܟܹ̈ܐ ܟܫ̣ܵܐ ܥܲܠ ܬܲܪܥܹܗ ܀ ܢܦܲܠ̣ܘ ܘܲܣܓܸܕܼܘ ܠܹܗ ܡܓ̣ܘܼ̈ܫܹܐ ܒܬܲܗܪܵܐ ܠܡܲܠܟܵܐ ܪܲܒܵܐ : ܘܲܕܼܠܵܐ ܚ̣ܙܵܘ ܠܹܗ ܥܘܼܬܼܪܹܗ ܕܥܵܠܡܵܐ ܠܵܐ ܐܸܬܼܦܲܠܲܓ̣ܘ ܀ ܐܲܝܟ̣ ܡܲܚܙܝܼܬܼܵܐ ܗܘ݀ܵܘ ܠܹܗ ܠܥܵܠܡܵܐ ܗܵܐ ܡ̣ܢ ܗܵܝܕܹܝܢ : ܕܐܲܝܢܵܐ ܕܣܵܓܹܕܼ ܠܲܒ̣ܪܵܐ ܕܩܘܼܫܬܵܐ ܒܗܘܿܢ ܢܸܬ݁ܕܲܡܹܐ ܀ ܠܵܐ ܒܨܵܐܘܼܗܝ ܗ̄ܘ̣ܵܘ ܟܲܕܼ ܩܲܪܸܒ̣ܘ ܠܹܗ ܩܘܼܪ̈ܒܵܢܲܝܗܘܿܢ : ܒܚܘܼܒܵܐ ܝܲܩܪܘܼܗܝ ܟܲܕܼ ܠܵܐ ܒܵܗ̇ܬ݁ܝܼܢ ܒܲܙܥܘܿܪܘܼܬܹܗ ܀ ܠܵܐ ܥܲܩܸܒ̣ܘ ܗ̄ܘ̣ܵܘ ܥܲܠ ܡܵܘܠܵܕܹܗ ܒܫܘܼܐܵܠܲܝ̈ܗܘܿܢ : ܘܝܲܗ̄ܒ̣ܘ ܩܘܼܪ̈ܒܵܢܹܐ ܘܠܵܐ ܐܲܚܨܸܦ̣ܘ ܗ̄ܘ̣ܵܘ ܥܲܠ ܫܘܼ̈ܐܵܠܹܐ ܀ pb. 118 ܠܵܐ ܕܪܲܫ̣ܘ ܝܲܠܕܹܗ ܘܗܵܝܕܹܝܢ ܝܲܗ̄ܒ̣ܘ ܗ̄ܘ̣ܵܘ ܐܝܼܩܵܪ̈ܲܝܗܘܿܢ : ܕܡܲܠܟܵܐ ܗ̄ܘ̣ ܝܲܕܼܥ̣ܘܼܗܝ ܠܵܐ ܕܹܝܢ ܥܲܩ̣ܒ̣ܘܼܗܝ ܒܹܝܬܼ ܡܸܠܲܝ̈ܗܘܿܢ ܀ ܒܚܘܼܒܵܐ ܣܓܸܕܼܘ ܠܹܗ ܠܵܘ ܒܲܕܼܪ̈ܵܫܹܐ ܩܵܡ̣ܘ ܥܲܠ ܝܲܠܕܹܗ : ܕܢܸܗܘܘܿܢ ܛܘܼܦ̮ܣܵܐ ܠܲܒ̣̈ܢܲܝ ܒܲܝܬܵܐ ܕܗܲܝܡܵܢܘܼܬܼܵܐ ܀ ܥܹܕܬܵܐ ܚܕܲܬܵܐ ܐ̄ܬܲܬ݀ ܡ̣ܢ ܒܵܒܹܠ ܬܸܚܙܸܐ ܠܲܒ̣ܪܵܐ : ܘܠܵܐ ܥܲܩܸܒ̣ܬܹܗ ܕܫܲܪܝܼܪ ܗ̄ܘ̣ܵܐ ܠܵܗ̇ ܕܗܘ݀ܝܘܼ ܡܲܠܟܵܐ ܀ ܒܲܪ̄ܬܼ ܟܲܠܕܼܵܝܹ̈ܐ ܚܬܼܝܼܪܬܵܐ ܚܙܵܬܹܗ ܘܠܵܐ ܥܲܩܸܒ̣ܬܹܗ : ܕܬܸܗܘܸܐ ܕܡܘܼܬܼܵܐ ܕܠܵܐ ܐ̄ܢܵܫ ܢܸܒ̣ܨܹܝܘܗܝ ܡܵܐ ܕܣܵܓ̣ܕܼ ܠܹܗ ܀ ܡܓ̣ܘܼ̈ܫܹܐ ܡܥܲܩ̈ܒܲܝ ܥܲܠ ܲܣ̈ܝܵܬܼܵܐ ܒܫܘܼܐܵܠܲܝ̈ܗܘܿܢ : ܨܹܝܕܼ ܡܵܘܠܵܕܼܵܐ ܫܸܬܼܩܵܐ ܢܛܲܪܘ ܗ̄ܘ̣ܵܘ ܐܲܝܟ̣ ܦܵܪ̈ܘܿܫܹܐ ܀ ܠܡܘܿܢ ܠܵܐ ܗܵܟܲܢ ܝܲܩܝܼܪ ܫܲܪܒܹܗ ܥܲܠ ܕܵܪ̈ܘܿܫܹܐ : ܐܸܠܵܐ ܣܵܦ̇ܪܹ̈ܐ ܗܵܐ ܡܢܲܬ݁ܦܝܼܢ ܠܹܗ ܒܫܘܼܐܵܠܲܝ̈ܗܘܿܢ ܀ ܠܡܘܿܢ ܠܵܐ ܩܢܹܝܢ ܐܢ̈ܬ݁ܘܿܢ ܗܵܝ̇ ܫܲܦܝܘܼܬܼܵܐ ܕܲܡܓ̣ܘܼܫܘܼܬܼܵܐ : ܕܟܲܕܼ ܝܲܩܲܪܬܹܗ ܒܲܗ̈ܦܵܟ̣ܵܬܼܵܐ ܠܵܐ ܥܲܩܸܒ̣ܬܹܗ ܀ ܠܡܘܿܢ ܠܵܐ ܣܵܓܹܕܼ ܟܠܢܵܫ ܠܒܲܪ ܐܲܠܵܗܵܐ : ܐܲܝܟ̣ ܕܲܣܓܸܕܼܘ ܠܹܗ ܡܓ̣ܘܼ̈ܫܹܐ ܥܪ̈ܝܼܡܹܐ ܕܠܵܐ ܥܘܼܩܵܒ̣ܵܐ ܀ ܠܡܘܿܢ ܠܵܐ ܫܸܬܼܩܵܐ ܦܪܝܼܣ ܥܲܠ ܫܲܪܒܹ݁ܗ ܐܲܝܟ̣ ܫܘܿܫܸܦܵܐ : ܘܲܠܓ̣ܵܘ ܡܸܢܵܗ̇ ܫܪܸܐ ܘܲܡܣܲܬܲܪ ܡ̣ܢ ܫܵܓ̣ܘܿܫܹ̈ܐ ܀ ܠܡܘܿܢ ܠܵܐ ܒܵܪܟ݁ܝܼܢ ܣܵܦ̇ܪܹ̈ܐ ܩܕܼܵܡܵܘܗܝ ܒܲܦܫܝܼܛܘܼܬܼܵܐ : ܘܠܵܐ ܒܵܨܹ̇ܝܢ ܠܹܗ ܐܲܝܟ̣ ܕܲܡܓ̣ܘܼ̈ܫܹܐ ܠܵܐ ܥܲܩܸܒ̣ܘ ܗ̄ܘ̣ܵܘ ܀ ܡܸܛܠ ܡܵܢܵܐ ܣܸܕܼܩܹ̈ܐ ܒܫܲܪܒܹ݁ܗ ܒܫܲܤܒܹ݁ܗ ܡ̣ܢ ܕܵܪ̈ܘܿܫܹܐ : ܘܲܗ̈ܦܵܟ̣ܵܬܼܵܐ ܒܡܹܐܡܪܵܐ ܕܝܼܠܹܗ ܡ̣ܢ ܒܵܨ̈ܘܿܝܹܐ ܀ pb. 119 ܠܡܵܢܵܐ ܕܪܵܫܵܐ ܥ̣ܒܲܕܼ ܦܘܼܡܵܐ ܠܗܲܝܡܵܢܘܼܬܼܵܐ : ܘܲܒ̣ܚܵܪܥܘܼܬܼܵܐ ܡܡܲܠܸܠ ܟܠܢܵܫ ܕܲܢܩܝܼܡ ܕܝܼܠܹܗ ܀ ܠܡܘܿܢ ܚܸܪܝܵܢܵܐ ܥ̣ܒܲܕܼ ܠܹܗ ܓܲܒܹ̈ܐ ܒܲܟ̣ܢܘܼ̈ܫܵܬܼܵܐ : ܘܐܲܥ̣ܝܼܪ ܗܸܪܬܼܵܐ ܕܲܒ̣ܡܲܨ̈ܘܵܬܼܵܐ ܠܲܒ̣ܪܵܐ ܢܸܕܼܪܘܿܫ ܀ ܡܓ̣ܘܼ̈ܫܹܐ ܢܸܗܘܘܿܢ ܐܲܝܟ̣ ܡܲܚܙܝܼܬܼܵܐ ܠܲܕܼܣܵܓܹܕܼ ܠܹܗ : ܕܠܵܐ ܢܸܬܼܥܲܩܲܒ̣ ܡܵܐ ܕܡܸܬܼܡܲܠܲܠ ܒܹܝܬܼ ܦܵܪ̈ܘܿܫܹܐ ܀ ܫܠܝܼܚܹ̈ܐ ܕܐܸܬ݀ܵܘ ܡ̣ܢ ܒܹܝܬܼ ܚܲܢ̈ܦܹܐ ܒܐܝܼܩܵܪ̈ܲܝܗܘܿܢ : ܢܲܠܦܘܿܢ ܫܲܪܒܵܐ ܕܗܲܝܡܵܢܘܼܬܼܵܐ ܠܲܕܼܒ̣ܵܨܹܐ ܠܹܗ ܀ ܕܐܲܝܟܵܘ ܡܲܠܟܵܐ ܫܵܐܸܠ̣ܘ ܒܲܠܚܘܿܕܼ ܒܐܲܪܥܵܐ ܕܲܝܗܘܼܕܼ : ܘܡ̣ܢ ܕܲܚ̣ܙܵܐܘܼܗܝ ܠܵܐ ܬܘܼܒ̣ ܐܲܗ̣ܦܸܟ̣ܘ ܠܲܡܫܲܐܵܠܘܼ ܀ ܛܲܠܝܵܐ ܕܲܪܡܸܐ ܒܹܝܬܼ ܡܸܣ̈ܟܹܢܹܐ ܚ̣ܙܵܘ ܫܲܪܝܼܪܹ̈ܐ : ܘܠܵܐ ܐܸܬܼܦܲܠܲܓ̣ܘ ܕܲܢܫܲܐܠܘܼܢ ܬܘܼܒ̣ ܥܲܠ ܡܲܠܟ݁ܘܼܬܹܗ ܀ ܒܪܲܟ̣ܘ ܘܲܣ̣ܓܸܕܼܘ ܠܹܗ ܘܐܲܥܸܠ̣ܘ ܩܘܼܕܼܡܵܘܗܝ ܩܘܼܪ̈ܒܵܢܲܝܗܘܿܢ : ܦܬܲܚ̣ܘ ܣܝܼ̈ܡܵܬܼܗܘܿܢ ܘܝܲܗ̄ܒ̣ܘ ܠܹܗ ܓܲܙܹ̈ܐ ܕܐܲܒ̣ܵܗܲܝ̈ܗܘܿܢ ܀ ܫܩܲܠ̣ܘ ܗ̄ܘ̣ܵܘ ܕܲܗܒ̣ܵܐ ܘܩܲܪܸܒ̣ܘ ܗ̄ܘ̣ܵܘ ܠܹܗ ܐܲܝܟ̣ ܕܲܠܡܲܠܟܵܐ : ܘܒܸܣ̈ܡܹܐ ܛܵܒܹ̈ܐ ܝܲܗ̄ܒ̣ܘ ܠܐܝܼܩܵܪܹܗ ܐܲܝܟ̣ ܕܲܠܡܵܪܵܐ ܀ ܐܲܥܸܠ̣ܘ ܗ̄ܘ̣ܵܘ ܠܹܗ ܕܲܫ̈ܢܹܐ ܦܪ̈ܝܼܫܹܐ ܒܐܸܣܟܹܡܲܝ̈ܗܘܿܢ : ܠܬܼܵܓ̣ܵܐ ܪܲܒܵܐ ܕܡܸܢܹܗ ܪܵܕܼܝܵܐ ܪܹܫܵܢܘܼܬܼܵܐ ܀ ܒܪܲܟ̣ܘ ܗ̄ܘ̣ܵܘ ܩܘܼܕܼܡܵܘܗܝ ܘܲܡܦܝܼܣܝܼܢ ܠܹܗ ܢܩܲܒܸ݁ܠ ܐܸܢܘܿܢ : ܘܲܕ݁ܛܲܠܝܵܐ ܗ̄ܘ̣ܵܐ ܠܵܐ ܢܵܟ̣݁ܦܝܼܢ ܗ̄ܘ̣ܵܘ ܒܲܙܥܘܿܪܘܼܬܹܗ ܀ ܢܦܲܠ̣ܘ ܘܲܣ̣ܓܸܕܼܘ ܠܹܗ ܒܙܵܘܥܵܐ ܪܲܒܵܐ ܟܲܕܼ ܕܲܚܝܼܠܝܼܢ : ܘܒ̣ܵܥܹ̇ܝܢ ܡܸܢܹܗ ܕܠܵܐ ܢܲܣܠܸܐ ܗ̄ܘ̣ܵܐ ܩܘܼܪ̈ܒܵܢܲܝܗܘܿܢ ܀ pb. 120 ܠܵܐ ܚ̣ܙܵܘ ܬܵܓܹܗ ܘܡܸܬܼܗܲܝܡܲܢ ܗ̄ܘ̣ܵܐ ܕܡܵܪܹܐ ܬܵܓܹ̈ܐ ܗ̄ܘ̣ : ܘܲܒ̣ܩܘܼܪ̈ܒܵܢܹܐ ܫܵܦ̇ܪܝܼܢ ܗ̄ܘ̣ܵܘ ܠܹܗ ܒܚܘܼܒܵܐ ܪܲܒܵܐ ܀ ܐܲܪܗܸܒ̣ ܐܸܢܘܿܢ ܬܵܓ̣ܵܐ ܟܲܣܝܵܐ ܘܲܢܦܲܠ̣ܘ ܩܘܼܕܼܡܵܘܗܝ : ܟܲܕܼ ܡܸܬܼܟܲܫܦܝܼܢ ܕܢܸܣܲܒ̣ ܡܸܢܗܘܿܢ ܐܝܼܩܵܪ̈ܲܝܗܘܿܢ ܀ ܢܦܲܠ̣ܘ ܓܲܢ̄ܒܵܪܹ̈ܐ ܪܹ̈ܫܲܝ ܐܲܪܥܵܐ ܩܕܼܵܡ ܝܲܠܘܼܕܼܵܐ : ܘܲܒ̣ܩܘܼܪ̈ܒܵܢܹܐ ܡܦܝܼܣܝܼܢ ܗ̄ܘ̣ܵܘ ܠܹܗ ܢܩܲܒܸ݁ܠ ܐܸܢܘܿܢ ܀ ܘܐܲܟ̣ܡܵܐ ܕܗܵܠܹܝܢ ܡܸܬܼܐܲܡܪ̈ܵܢ ܗ̄ܘܲܝ̈ ܡ̣ܢ ܐܝܼܙ̈ܓܲܕܹܐ : ܠܡܲܠܟܵܐ ܣܓܝܼܕܼܵܐ ܟܲܕܼ ܝܵܗ̇ܒ݁ܝܼܢ ܠܹܗ ܩܘܼܪ̈ܒܵܢܲܝܗܘܿܢ ܀ ܣܲܒ̣ ܡܵܪܝ ܕܲܫ̈ܢܹܐ ܕܫܲܕܪܲܬ݀ ܐܲܪܥܲܢ ܕܲܬܼܩܲܪܸܒ̣ ܠܵܟ̣ : ܐܲܢ̄ܬ݁ ܗ̄ܘ̣ ܡܲܠܟܲܢ ܣܲܒ̣ ܡܲܕܲܐܬܼܵܐ ܡ̣ܢ ܐܘܼܚܕܵܢܵܟ̣ ܀ ܬܵܓܹܗ ܕܢܸܡܪܘܿܕܼ ܪܹܫ ܓܲܢ̄ܒܵܪܹ̈ܐ ܟܠܝܼܠܵܐ ܫܲܕܲܪ : ܕܲܠܡܲܠܟ݁ܘܼܬܼܵܟ̣ ܢܸܬܸ݁ܠ ܙܸܕܼܩܵܐ ܕܲܡܫܲܒܲܚܬܵܐ ܗ̄ܝܼ ܀ ܒܲܫܡܵܟ̣ ܝܵܬܼ݁ܒܵܐ ܐܲܪܥܲܢ ܡܸܟܹ݁ܝܠ ܕܐܲܢ̄ܬ݁ ܗ̄ܘ̣ ܡܲܠܟܵܗ̇ : ܩܲܒܸ݁ܠ ܡܸܢܲܢ ܘܲܫܪܝܼܢ ܢܹܐܙܲܠ ܕܐܸܫܬܲܕܲܪܢܲܢ ܀ ܗܵܝ̇ ܡܲܠܟ݁ܘܼܬܼܵܐ ܕܡܵܕܲܝ ܘܐܵܬܼܘܿܪ ܒܐܝܼܕܲܢ ܫܸܠܚܲܬ݀ : ܕܐܲܢ̄ܬ݁ ܗ̄ܘ̣ ܡܲܠܟܵܐ ܘܠܵܟ̣ ܡܸܫܬܲܡܥܝܼܢ ܡܵܪ̈ܵܘܵܬܼܵܐ ܀ ܦܢܝܼܬܼܵܐ ܪܲܒ݁ܬܼܵܐ ܕܲܟ̣ܒ̣ܝܼܫܝܼܢ ܠܵܗ̇ ܟܠ ܐܘܼܚ̈ܕܵܢܝܼܢ : ܒܗܵܠܹܝܢ ܕܲܫ̈ܢܹܐ ܡܦܝܼܣܵܐ ܕܬܸܡܢܹܝܗ̇ ܡ̣ܢ ܐܘܼܚܕܵܢܵܟ̣ ܀ ܐܲܪܥܵܐ ܕܡܲܠܟܹ̈ܐ ܕܡܸܢܵܗ̇ ܢܵܦ̇ܩܵܐ ܪܹܫܵܢܘܼܬܼܵܐ : ܗܵܐ ܐܲܟ̣ܬܸܒ̣ܬܼܵܟ̣ ܕܐܲܢ̄ܬ݁ ܗ̄ܘ̣ ܡܲܠܟܵܗ̇ ܡܸܟܵܐ ܘܲܠܗܲܠ ܀ ܣ̣ܓܸܕܼܘ ܠܹܗ ܡܓ̣ܘܼ̈ܫܹܐ ܠܲܒ̣ܪܵܐ ܘܩܲܪܸܒ̣ܘ ܩܘܼܪ̈ܒܵܢܲܝܗܘܿܢ : ܟܲܕܼ ܡܸܣܬܲܪܕܼܝܼܢ ܡ̣ܢ ܡܲܠܟ݁ܘܼܬܹܗ ܕܠܵܐ ܦܘܼܠܵܓ̣ܵܐ ܀ pb. 121 ܟܦܹܝܢ ܥܲܙܝܼܙܹ̈ܐ ܥܲܠ ܐܲܦܲܝ̈ܗܘܿܢ ܘܲܡܦܝܼܣܝܼܢ ܠܹܗ : ܘܐܸܡܵܐ ܒܬܼܘܼܠܬܵܐ ܡܦܲܚܡܵܐ ܒܠܸܒܵܗ̇ ܚܲܟ݁ܝܼܡܵܐܝܼܬܼ ܀ ܘܐܲܝܟ̣ ܡܵܐ ܕܗܵܠܹܝܢ ܡܸ̈ܠܹܐ ܐܸܡܪܲܬ݀ ܛܘܼܒ̣ܵܢܝܼܬܼܵܐ : ܠܗܘܿܢ ܠܲܡܓ̣ܘܼ̈ܫܹܐ ܕܲܣ̣ܓܸܕܼܘ ܠܲܒ̣ܪܵܗ̇ ܒܐܝܼܩܵܪ̈ܲܝܗܘܿܢ ܀ ܐܲܝܟܵܐ ܐ̄ܢܵܫܵܐ ܚܙܸܐ ܠܟ̣ܘܿܢ ܡܲܠܟܵܐ ܘܡܲܢ ܫܲܕܲܪܟ̣ܘܿܢ : ܓܠܵܘ ܠܝܼ ܐ̄ܪܵܙܵܐ ܡܲܢ ܐܲܩܝܼܡܟ̣ܘܿܢ ܥܲܠ ܡܲܠܟ݁ܘܼܬܹܗ ܀ ܐܲܝܢܵܐ ܛܲܟ̣ܣܵܐ ܚܙܲܝܬ݁ܘܿܢ ܗܵܪܟܵܐ ܕܲܡܫܲܥܒܲܕܼ ܠܹܗ : ܐܲܝܟܵܘ ܬܵܓܹܗ ܐܸܢܗܘ݀ ܕܡܲܠܟܵܐ ܗ̄ܘ̣ ܐܲܝܟ̣ ܕܐܸܡܲܪܬ݁ܘܿܢ ܀ ܗܵܐ ܚܵܙܹ̇ܝܢ ܐܢ̄ܬ݁ܘܿܢ ܡܸܣܟܹܢܘܼܬܼܵܐ ܕܢܲܩܝܼܦܵܐ ܠܹܗ : ܘܐܸܢܵܐ ܣܢܝܼܩܵܐ ܘܲܡܓܲܙܲܝܬܵܐ ܕܐܝܼܬܲܝ ܐܸܡܹܗ ܀ ܐܲܝܠܹܝܢ ܣܸܕܼܪܹ̈ܐ ܕܥܲܡܵܐ ܚܙܲܝܬ݁ܘܿܢ ܕܲܟ̣ܪܝܼܟ̣ܝܼܢ ܠܹܗ : ܘܲܟ̣ܡܵܐ ܦܵܠܚܹ̈ܐ ܐܝܼܬܼ ܥܲܠ ܬܲܪ̈ܥܵܘܗܝ ܕܲܡܝܲܩܪܝܼܢ ܠܹܗ ܀ ܟܡܵܐ ܐܝܼܬܼ ܥܲܡܹܗ ܛܥܝܼ̈ܢܲܝ ܙܲܝܢܵܐ ܐܲܝܟ̣ ܡܸܠܲܬܼܟ̣ܘܿܢ : ܘܲܟ̣ܡܵܐ ܪܟ̣ܝܼܒ̣ܝܼܢ ܗܵܫܵܐ ܥܲܡܹܗ ܐܲܝܟ̣ ܕܐܸܡܲܪܬܘܿܢ ܀ ܟܡܵܐ ܠܸܓ̣ܝܘܿܢܹ̈ܐ ܫܲܕܲܪ ܩܘܼܕܼܡܵܘܗܝ ܠܐܲܬܼܪ̈ܵܘܵܬܼܵܐ : ܘܐܲܝܠܹܝܢ ܓܘܼ̈ܕܹܐ ܐܝܼܬܼ ܠܹܗ ܨܹܐܕܼܵܘܗܝ ܡ̣ܢ ܦܲܠܵܚܵܘ̈ܗܝ ܀ ܕܲܗܒ̣ܵܐ ܚܙܲܝܬ݁ܘܿܢ ܐܵܘ ܣܝܼ̈ܡܵܬܼܵܐ ܐܲܝܟ̣ ܒܹܝܬܼ ܡܲܠܟܹ̈ܐ : ܥܘܼܬܼܪܵܐ ܐܝܼܬܼ ܠܹܗ ܐܵܘ ܫܘܼܠܛܵܢܵܐ ܕܡܸܬܼܝܲܩܲܪ ܒܹܗ ܀ ܥܲܒ̣̈ܕܹܐ ܩܵܝ̇ܡܝܼܢ ܐܵܘ ܫܲܡܵܫܹ̈ܐ ܡܸܫܬܲܡܥܝܼܢ ܠܹܗ : ܣܸܕܼܪܹ̈ܐ ܡܬܼܝܼܚܝܼܢ ܐܵܘ ܡܲܪܝܼܬܼܵܐ ܢܲܩܝܼܦܵܐ ܠܹܗ ܀ ܬܵܓܹܗ ܥܲܙܝܼܙ ܐܵܘ ܡܲܪܟܲܒ̣ܬܼܵܐ ܕܡܸܙܕܲܝܲܚ ܒܵܗ̇ : ܠܒ̣ܘܼܫܹܗ ܡܲܒ̣ܪܸܩ ܐܵܘ ܒܲܟ̣ܠܝܼܠܹܗ ܛܲܒ̣̈ܥܹܐ ܣܕܼܝܼܪܝܼܢ ܀ pb. 122 ܡܵܢܵܐ ܐܝܼܬܼ ܒܹܗ ܕܕܼܵܡܹ̇ܐ ܠܡܲܠܟܵܐ ܐܲܝܟ̣ ܕܐܸܡܲܪܬ݁ܘܿܢ : ܘܡܲܢ̣ܘܼ ܥ̣ܨܵܟ̣ܘܿܢ ܕܲܒ̣ܩܘܼܪ̈ܒܵܢܹܐ ܬܸܚܙܘܿܢ ܐܲܦܵܘ̈ܗܝ ܀ ܒܲܣܢܝܼܩܘܼܬܼܵܐ ܐܲܩܒܸ݁ܠܬ݁ܘܿܢܵܝܗܝ ܡܸܣܟܹ݁ܢܵܐܝܼܬܼ : ܘܥܲܠ ܡܲܠܟ݁ܘܼܬܹܗ ܡܲܢ ܣܲܒܲܪܟ̣ܘܿܢ ܫܲܪܝܼܪܵܐܝܼܬܼ ܀ ܐܵܡ̇ܪܝܼܢ ܗܵܠܹܝܢ ܐܸܡܹܗ ܕܡܲܠܟܵܐ ܒܪܹܟ̣ܝ ܥܲܙܝܼܙܵܐ ܗ̄ܘ̣ : ܘܥܵܠܡܵܐ ܟ̱ܠܹܗ ܐܝܼܬܼ ܠܹܗ ܕܢܹܐܞܘܿܕܼ ܒܲܚܠܝܼܨܘܼܬܹܗ ܀ ܠܵܐ ܗ̄ܘ̣ܵܐ ܡܸܛܠ ܕܲܒ̣ܗܝܼܠ ܐܲܬܼܪܵܐ ܘܠܵܐ ܝܲܕܲܥ̇ ܠܹܗ : ܘܲܫܠܸܐ ܥܲܡܵܐ ܡ̣ܢ ܣܸܓ̣̈ܕܵܬܼܵܐ ܘܠܵܐ ܡܩܲܪܸܒ̣ ܠܹܗ ܀ ܫܡܲܝ̈ܵܐ ܣܵܗ̇ܕܝܼܢ ܥܲܡ ܢܲܗܝܼܪܹ̈ܐ ܥܲܠ ܡܵܘܠܵܕܹܗ : ܘܲܒ̣̈ܢܲܝ ܐܲܬܼܪܹܟ̣ܝ ܒܲܟ̣ܬܼܵܒܲܝ̈ܗܘܿܢ ܥܲܠ ܫܘܼܠܛܵܢܹܗ ܀ ܚܲܝ̈ܠܵܘܵܬܼܵܐ ܕܐܝܼܬܼ ܒܲܪܩܝܼܥܵܐ ܒܲܕܸܩ̣ܘ ܬܵܓܹܗ : ܕܡܲܠܟܵܐ ܪܲܒܵܐ ܕܢܵܦ̇ܠܝܼܢ ܩܘܼܕܼܡܵܘܗܝ ܡܵܪ̈ܵܘܵܬܼܵܐ ܀ ܣܸܕܼܪ̈ܲܝ ܪܵܘܡܵܐ ܡܲܠܟܵܐ ܟܲܬܼܒ݁ܘܼܗܝ ܕܐܝܼܬܼܵܘܗܝ ܝܲܠܕܹܟ̣ܝ : ܘܲܒ̣ܡܲܘܙܲܠܬܵܐ ܣܠܸܩ̣ ܠܹܗ ܨܲܠܡܵܐ ܕܓܲܢ̄ܒܵܪܘܼܬܼܵܐ ܀ ܥܲܠ ܡܲܥܒܲܪܬܵܐ ܕܚܲܝ̈ܠܵܘܵܬܼܵܐ ܚ̣ܙܲܝܢܲܢ ܬܵܓܹܗ : ܘܡܸܢܹܗ ܩܲܡ̣ܢܲܢ ܥܲܠ ܫܘܼܠܛܵܢܹܗ ܕܥܲܙܝܼܙܘܼܬܹܗ ܀ ܝܘܼܩܢܹܗ ܪܲܒܵܐ ܠܥܸܠ ܡ̣ܢ ܟܲܬܼܦܵܐ ܗܵܝ̇ ܕܲܪܩܝܼܥܵܐ : ܩܵܡ̣ ܚ̣ܵܘܝܼ ܠܲܢ ܤܹܫܵܢܘܼܬܹܗ ܕܢܹܐܬܹܐ ܨܹܐܕܼܵܘܗܝ ܀ ܨܲܠܡܵܐ ܕܫܘܼܒ̣ܚܹܗ ܒܹܝܬܼ ܢܲܗܝܼܪܹ̈ܐ ܣܠܸܩ̣ ܘܲܚܙܲܝܢܵܝܗܝ : ܘܫܸܡܫܵܐ ܒܙܝܼܘܹܐ ܠܵܐ ܦܵܚܹ̇ܡ ܠܵܗ̇ ܠܥܲܙܝܼܙܘܼܬܹܗ ܀ ܗܵܐ ܫܘܼܠܛܵܢܹܗ ܛܥܝܼܢܝܼܢ ܪ̈ܵܘܡܹܐ ܥܲܠ ܪܹ̈ܫܲܝܗܘܿܢ : ܘܢܵܨܲܚ̇ ܬܵܓܹܗ ܥܲܠ ܢܲܗܝܼܪܹ̈ܐ ܒܲܫܒ̣ܝܼܠܲܝ̈ܗܘܿܢ ܀ pb. 123 ܠܓܲܢ̄ܒܵܪܘܼܬܹܗ ܪܩܝܼܥܵܐ ܣܵܗܹ̇ܕܼ ܥܲܡ ܢܲܗܝܼܪ̈ܵܘܗܝ : ܕܲܒ̣ܬܸܕܼܡܘܼܪܬܵܐ ܗܘ݀ ܒܲܕܸܩ̣ ܠܲܢ ܥܲܠ ܡܲܠܟ݁ܘܼܬܹܗ ܀ ܒܲܝܢܵܬܼ ܣܵܕܼܪܹ̈ܐ ܗܵܠܹܝܢ ܕܲܠܥܸܠ ܡܲܠܟܵܐ ܗ̄ܘ̣ ܪܲܒܵܐ : ܘܲܫܡܵܐ ܕܢܲܨܝܼܚ ܐܝܼܬܼ ܠܹܗ ܬܲܡܵܢ ܥܲܠ ܕܘܼܒܵܪܹ̈ܐ ܀ ܐܵܡ̇ܪܵܐ ܛܠܝܼܬܼܵܐ ܕܫܲܪܝܼܪ ܫܲܪܒܵܐ ܕܓܸܠܝܵܢܲܝ̈ܟ݁ܘܿܢ : ܘܐܸܢܵܐ ܛܠܝܼܡܬܵܐ ܡܦܵܣܵܐ ܐ̄ܢܵܐ ܗ̄ܘ̣ ܒܹܗ ܗܵܐ ܡ̣ܢ ܢܘܼܓ̣ܪܵܐ ܀ ܐܹܝܢ ܒܲܫܪܵܪܵܐ ܕܲܠܥܸܠܵܝܹ̈ܐ ܐܝܼܬܼܵܘܗܝ ܡܲܠܟܵܐ : ܬܲܚ̈ܬܵܝܹܐ ܕܹܝܢ ܠܵܐ ܪܓ̣ܝܼܫܝܼܢ ܒܹܗ ܕܲܣܥܲܪ ܐܸܢܘܿܢ ܀ ܐܵܦ ܠܝܼ ܫܠܝܼܚܵܐ ܡ̣ܢ ܥܸܠܵܝܵܐ ܐܸܫܬܲܕܲܪ ܠܝܼ : ܘܗܘ݀ ܒܲܕܸܩ̣ ܠܝܼ ܥܲܠ ܡܵܘܠܵܕܹܗ ܕܒܲܪ ܐܵܠܵܗܵܐ ܗ̄ܘ̣ ܀ ܡ̣ܢ ܒܹܝܬܼ ܣܸܕܼܪܹ̈ܐ ܕܚܲܝ̈ܠܵܘܵܬܼܵܐ ܢܚܸܬܼ ܐܝܼܙܓܲܕܵܐ : ܘܲܒ̣ܬܸܕܼܡܘܼܪܬܵܐ ܓܠ̣ܵܐ ܠܝܼ ܫܲܪܒܹܗ ܢܲܗܝܼܪܵܐܝܼܬܼ ܀ ܢܘܼܗܪܵܐ ܩܲܒ݁ܠܹ̇ܬܼ ܡ̣ܢ ܥܵܠܵܝܵܐ ܒܫܸܡܥܵܐ ܒܲܠܚܘܿܕܼ : ܙܘܼܘܵܓ̣ܵܐ ܕܹܝܢ ܠܵܐ ܡܦܵܣܵܐ ܐ̄ܢܵܐ ܠܡܵܢܵܐ ܕܵܡܹ̇ܐ ܀ ܒܬܲܗܪܵܐ ܒܛܸܢ̇ܬܹܗ ܕܠܵܐ ܚܘܼܫܵܒ̣ܵܐ ܕܫܵܘܬܵܦܘܼܬܼܵܐ : ܣܒܲܪܬܹܗ ܩܲܒ݁ܠܹ̇ܬܼ ܡ̣ܢ ܥܸܠܵܝܵܐ ܘܕܼܵܠ̣ ܒܝܼ ܥܘܸܠܵܐ ܀ ܠܵܐ ܐܸܙ̇ܕܵܘܓܹܬܼ ܘܲܗܘܹ̇ܝܼܬܼ ܐܸܡܵܐ ܐܲܝܟ̣ ܕܲܚܙܲܝܬ݁ܘܿܢ : ܢܛܝܼܪܵܐ ܗ̄ܝܼ ܒܬܼܘܼܠܘܼܬܼܝ ܘܐܝܼܬܼ ܠܝܼ ܛܲܠܝܵܐ ܘܗܵܐ ܚܵܙܹ̇ܝܢ ܐܢ̄ܬ݁ܘܿܢ ܀ ܠܵܐ ܝܵܕܼܥܵܐ ܐ̄ܢܵܐ ܠܡܵܢܵܐ ܕܵܡ̇ܝܵܐ ܫܵܘܬܵܦܘܼܬܼܵܐ : ܘܗܵܐ ܥܒ̣ܝܼܕܼܵܐ ܐ̄ܢܵܐ ܐܸܡܵܐ ܒܛܲܟ̣ܣܵܐ ܕܲܒ̣ܥܝܼ̈ܠܵܬܼܵܐ ܀ ܠܵܐ ܡܦܵܣܵܐ ܐ̄ܢܵܐ ܒܚܲܫܹ̈ܐ ܕܢܸܫܹ̈ܐ ܠܡܵܢܵܐ ܕܵܡܹ̇ܝܢ : ܐܸܠܵܐ ܕܝܼܠ̇ܕܼܬܼ ܟܲܕܼ ܠܵܐ ܚܸܟ̣ܡܹ̇ܬܼ ܩܲܕܝܼܫܵܐܝܼܬܼ ܀ pb. 124 ܠܵܐ ܚܙܹ̇ܝܬܼ ܓܲܒ̣ܪܵܐ ܘܩܲܒ݁ܠܹ̇ܬܼ ܒܲܛܢܵܐ ܕܠܵܐ ܒܲܥܝܵܕܼܵܐ : ܒܥܝܼܠܬܵܐ ܠܲܝܬܲܝ ܘܐܝܼܬܲܝ ܐܸܡܵܐ ܕܠܵܐ ܙܘܼܘܵܓ̣ܵܐ ܀ ܚܲܕܼ ܪܘܼܚܵܢܵܐ ܙܪܲܥ̣ ܒܝܼ ܣܒܲܪܬܼܵܐ ܕܡܲܠܝܵܐ ܬܲܗܪܵܐ : ܘܲܕܼܠܵܐ ܙܵܘ̈ܥܹܐ ܕܓܲܒ̣ܪܵܐ ܒܸܛ̇ܢܹܝܬܼ ܟܲܕܼ ܕܲܟ̣ܝܵܐ ܐ̄ܢܵܐ ܀ ܫܲܐܠܬܹܗ ܗ̄ܘܹ̇ܝܬܼ ܕܐܲܝܟܲܢ ܬܸܗܘܸܐ ܡܘܿܢ ܕܐܵܡܲܪ ܐܲܢ̄ܬ݁ : ܘܦܲܫܸܩ̣ ܠܝܼ ܗܘ݀ ܕܪܘܼܚܵܐ ܕܩܘܼܕܼܫܵܐ ܬܹܐܬܸܐ ܠܘܵܬܹܟ̣ܝ ܀ ܘܚܹܝܠ ܥܸܠܵܝܵܐ ܢܲܓܸܢ ܥܠܲܝܟ݁ܝܼ ܩܲܕܝܼܫܵܐܝܼܬܼ : ܘܬܹܐܠܕܝܼܢ ܝܲܠܕܵܐ ܕܲܠܡܲܠܟ݁ܘܼܬܹܗ ܣܘܿܦ ܠܵܐ ܢܵܗܘܸܐ ܀ ܥܲܡ ܗܵܘ̇ ܩܵܠܵܐ ܩܲܒ݁ܠܹ̇ܬܼ ܒܲܛܢܵܐ ܡܠܸܐ ܕܘܼܡܵܪܵܐ : ܘܝܵܠ̇ܕܹܬܼ ܡܲܠܟܵܐ ܘܠܵܐ ܐ̄ܢܵܫ ܐܲܪܓܸܫ̣ ܐܸܠܵܐ ܐܲܢ̄ܬ݁ܘܿܢ ܀ ܛܠܝܼܡܵܐ ܐ̄ܢܵܐ ܒܹܗ ܗܘ݀ܵܘ ܠܝܼ ܣܵܗ̈ܕܹܐ ܒܹܝܬܼ ܛܵܠܘܿܡܲܝ̈ : ܐܸܓ̣ܠܹܐ ܐܲܦܲܝ̈ ܘܐܸܒ̣ܣܘܿܪ ܐܸܢܘܿܢ ܕܲܟ̣ܡܵܐ ܥܲܫܩ̣ܘܼܢܝ ܀ ܬܵܘ ܪ̈ܲܚܝܼܦܹܐ ܡܲܠܸܠܘ ܫܲܪܒܹ݁ܗ ܨܹܝܕܼ ܩܲܪ̈ܝܼܒܹܐ : ܘܐܲܟܸ݁ܣܘ ܐܸܢܘܿܢ ܕܲܡ ܝܵܕܼܥ̇ܝܼܢ ܠܹܗ ܕܒܲܪ ܐܲܠܵܗܵܐ ܗ̄ܘ̣ ܀ ܩܪܵܘ ܠܹܗ ܒܐܸܕܼܢܹܗ ܠܥܲܡܵܐ ܕܘܸܓܵܐ ܕܲܠܡܵܐ ܫܵܡܲܥ̇ : ܘܡܲܪܓܸܫ ܩܲܠܝܼܠ ܒܲܫܡܘܼ̈ܥܵܬܼܟ̣ܘܿܢ ܫܲܦܝܼܪ̈ܵܬܼܵܐ ܀ ܐܵܡ̇ܪܝܼܢ ܗܵܠܹܝܢ ܐܸܡܹܗ ܕܡܲܠܟܵܐ ܠܵܐ ܬܸܬܼܪܲܗܒܝܼܢ : ܕܐܝܼܬܼ ܗ̄ܘ̣ ܙܲܒ̣ܢܵܐ ܕܥܵܠܡܵܐ ܟ̱ܠܹܗ ܢܪܘܿܒ̣ ܥܲܠ ܝܲܠܕܹܟ̣ܝ ܀ ܐܲܓܲܪܝ ܪܘܼܚܹܟ̣ܝ ܥܲܕܼ ܡܸܬܼܥܲܠܲܡ ܥܲܠ ܡܲܠܟ݁ܘܼܬܹܗ : ܘܟ̣ܠܗܘܿܢ ܣܵܘ̈ܦܹܐ ܛܵܥ̇ܢܝܼܢ ܫܲܪ̈ܒܵܘܗܝ ܠܲܡܡܲܠܵܠܘܼ ܀ ܗܵܘܹ̇ܐ ܗ̄ܘ̣ ܝܵܘܡܵܐ ܘܕܼܵܢܲܚ̇ ܬܵܓܹܗ ܒܐܲܬܼܪ̈ܵܘܵܬܼܵܐ : ܘܢܵܦ̇ܠܝܼܢ ܩܘܼܕܼܡܵܘܗܝ ܥܲܡ̈ܡܹܐ ܕܐܲܪܥܵܐ ܘܕܲܝܵܢܲܝ̈ܗܘܿܢ ܀ pb. 125 ܐܝܼܬܼ ܠܹܟ̣ܝ ܙܲܒ̣ܢܵܐ ܕܬܸܚܙܹܝܢ ܟܸܢ̈ܫܹܐ ܕܲܟ̣ܪܝܼܟ̣ܝܼܢ ܠܹܗ : ܘܬܸܛܥܹܝܢ ܨܸܕܼܝܼܵܐ ܕܒܲܝܬܵܐ ܙܥܘܿܪܵܐ ܕܡܸܬܼܪܲܒܸ݁ܐ ܒܹܗ ܀ ܐܝܼܬܼ ܠܹܟ̣ܝ ܕܬܸܚܙܹܝܢ ܣܕܼܪܹ̈ܐ ܕܥܲܡ̈ܡܹܐ ܕܢܵܦܠܝܼܢ ܩܘܼܕܼܡܵܘܗܝ : ܘܲܡܝܲܩܪܝܼܢ ܠܹܗ ܒܩܘܼܪ̈ܒܵܢܲܝܗܘܿܢ ܘܲܒ̣ܢܸܕܼܪ̈ܲܝܗܘܿܢ ܀ ܒܵܬܲܪ ܩܲܠܝܼܠ ܪܵܝܒܵܐ ܐܲܪܥܵܐ ܒܲܫܡܘܼ̈ܥܵܬܹܗ : ܘܦܵܪܚܝܼܢ ܛܸܒܵܘ̈ܗܝ ܥܲܠ ܦܸܢ̈ܝܵܬܼܵܐ ܘܥܵܡܘܿܪ̈ܲܝܗܹܝܢ ܀ ܥܵܒܲܪ ܙܲܒ̣ܢܵܐ ܘܡܸܬ݁ܬ݁ܥܝܼܪ ܥܵܠܡܵܐ ܕܲܢܡܲܠܸܠ ܒܹܗ : ܘܪܵܗ̇ܛܵܐ ܣܒܲܪܬܹܗ ܒܟ̣ܠܗܘܿܢ ܣܵܘ̈ܦܹܐ ܕܬܹܐܚܘܿܕܼ ܐܸܢܘܿܢ ܀ ܐܵܚܹ̇ܕܼ ܕܘܼܟ݁ܬܼܵܐ ܕܐ̄ܢܵܫ ܡ̣ܢ ܡܲܠܟܹ̈ܐ ܠܵܐ ܐܲܪܓܸܫ ܒܵܗ̇ : ܘܟ̣ܠܗܘܿܢ ܬܵܓܹ̈ܐ ܡܢܝܼܕܼ ܘܲܡܟܲܦܸܐ ܩܕܼܵܡ ܐܝܼܩܵܪܹܗ ܀ ܠܵܒܹ̇ܟ̣ ܕܲܪܓ̣ܵܐ ܕܠܵܐ ܩ̣ܵܡ ܒܹܗ ܐ̄ܢܵܫ ܡ̣ܢ ܢܲܨܝܼ̈ܚܹܐ : ܘܲܡܕܲܝܸܫ ܒܹܗ ܟܠܝܼ̈ܠܹܐ ܘܟܲܠܘܹ̈ܐ ܕܡܵܪ̈ܵܘܵܬܼܵܐ ܀ ܝܵܪܹܬܼ ܟܘܼܪܣܝܵܐ ܕܪܵܘܡܹܗ ܕܐܵܐܲܪ ܠܵܐ ܡܵܛܹ̇ܐ ܠܹܗ : ܘܪܵܥ̇ܠܝܼܢ ܡܸܢܹܗ ܡܵܘ̈ܬ݁ܒܹܐ ܪ̈ܵܡܹܐ ܕܫܲܠܝܼܛܵܢܹ̈ܐ ܀ ܒܵܬܲܪ ܙܲܒ̣ܢܵܐ ܕܵܢܚ̇ܝܼܢ ܫܲܪ̈ܒܵܘܗܝ ܒܲܝܢܵܬܼ ܥܲܡ̈ܡܹܐ : ܘܪܵܝܒܵܐ ܒܪܝܼܬܼܵܐ ܡ̣ܢ ܫܘܼܠܛܵܢܹܗ ܕܡܲܠܟܵܐ ܗ̄ܘ̣ ܪܲܒܵܐ ܀ ܢܵܦ̇ܠܵܐ ܪܗܵܒ̣ܬܵܐ ܥܲܠ ܕܲܝܵܢܹ̈ܐ ܡ̣ܢ ܫܘܼܠܛܵܢܹܗ : ܘܲܠܥܲܙܝܼ̈ܙܹܐ ܡܲܒ̣ܪܸܟ̣ ܩܘܼܕܼܡܵܘܗܝ ܒܐܝܼܩܵܪ̈ܲܝܗܘܿܢ ܀ ܠܥܸܠ ܡ̣ܢ ܬܵܓܹ̈ܐ ܡܸܬ݁ܬ݁ܣܝܼܡ ܢܝܼܫܵܐ ܕܓܲܢ̄ܒܵܪܘܼܬܹܗ : ܘܟ̣ܘܼܒ̣ܫܵܐ ܠܪܸ̈ܓ̣ܠܵܘܗܝ ܗܵܘܹ̇ܝܢ ܡܲܠܟܹ̈ܐ ܒܐܘܼܚܕܵܢܲܝ̈ܗܘܿܢ ܀ ܡܙܝܼܥ ܫܘܼܠܛܵܢܹ̈ܐ ܕܡܵܪ̈ܵܘܵܬܼܵܐ ܒܐܲܬܼܪ̈ܵܘܵܬܼܵܐ : ܘܢܵܝ̇ܕܝܼܢ ܡܸܢܹܗ ܟܘܼܪ̈ܣܵܘܵܬܼܵܐ ܘܝܲܬܵܒܲܝ̈ܗܘܿܢ ܀ pb. 126 ܕܵܢܲܚ̇ ܒܐܲܪܥܵܐ ܛܵܒ̣ ܡ̣ܢ ܫܸܡܫܵܐ ܒܥܲܙܝܼܙܘܼܬܹܗ : ܘܐܵܚܹ̇ܪ ܣܵܘ̈ܦܹܐ ܘܠܵܐ ܐ̄ܢܵܫ ܢܲܡܸܕܼ ܡ̣ܢ ܫܘܼܠܛܵܢܹܗ ܀ ܐܵܡ̇ܪܵܐ ܡܲܪܝܲܡ ܫܲܪܝܼܪ ܗ̄ܘ̣ ܠܝܼ ܟܠ ܕܐܸܡܪܬ݁ܘܿܢ : ܘܲܕܼܐܸܦܲܠܲܓ̣ ܥܲܠ ܡܸܠܲܝ̈ܟ݁ܘܿܢ ܦܘܼܪܣܵܐ ܠܵܐ ܐܝܼܬܼ ܀ ܝܵܕܼܥܵܐ ܐ̄ܢܵܐ ܗ̄ܘ̣ ܠܹܗ ܕܡܲܢ̣ܘܼ ܘܒܲܪ ܡܲܢ ܫܲܪܝܼܪܵܐܝܼܬܼ : ܟܠܗܹܝܢ ܝܸܠܦܹܬܼ ܡ̣ܢ ܡܲܠܲܐܟ̣ܵܐ ܟܲܕܼ ܐܲܩ̇ܒܸ݁ܠܬܹܗ ܀ ܐ̄ܒ̣ܘܼܗܝ ܠܵܐ ܚܙܸܐ ܠܝܼ ܘܲܡܦܵܣܵܐ ܐ̄ܢܵܐ ܕܡܵܪܹܐ ܡܲܠܟܹ̈ܐ ܗ̄ܘ̣ : ܟܣܸܐ ܗ̄ܘ̣ ܝܵܠܘܿܕܹܗ ܘܲܒ̣ܫܘܼܠܛܵܢܹܗ ܥܵܠܡܵܐ ܩܵܐܹ̇ܡ ܀ ܒܪܸܡܙܹܗ ܬܲܠ̈ܝܵܢ ܟܠ ܒܸܪ̈ܝܵܬܼܵܐ ܘܥܵܡܘܿܪ̈ܲܝܗܹܝܢ : ܘܒܹܗ ܗ̄ܘ̣ ܩܵܝ̇ܡܝܼܢ ܣܵܘ̈ܦܹܝܗ̇ ܕܐܲܪܥܵܐ ܘܝܲܬܵܒܲܝ̈ܗܘܿܢ ܀ ܢܒ̣ܝܹ̈ܐ ܣܵܗ̇ܕܝܼܢ ܥܲܠ ܡܵܘܠܵܕܹܗ ܕܒܲܪ ܐܲܠܵܗܵܐ ܗ̄ܘ̣ : ܘܐܸܢܵܐ ܒܬܼܘܼܠܬܵܐ ܕܩܲܒ݁ܠܹ̇ܬܼ ܒܲܛܢܵܐ ܕܠܵܐ ܙܘܼܘܵܓ̣ܵܐ ܀ ܒܲܢܒ̣ܝܼܘܼܬܼܵܐ ܙܡܝܼܪ ܗ̄ܘ̣ܵܐ ܫܲܪܒܹܗ ܓܸܠܝܵܢܵܐܝܼܬܼ : ܘܐܲܢ̄ܬ݁ܘܿܢ ܗܵܫܵܐ ܗܵܐ ܒܲܕܸܩܬ݁ܘܿܢ ܥܲܠ ܡܲܠܟ݁ܘܼܬܹܗ ܀ ܫܲܦܝܼܪܵܐ ܠܟ̣ܘܿܢ ܟܵܪܘܿܙܘܼܬܼܵܐ ܕܲܬܼܫܲܪܘܿܢ ܒܵܗ̇ : ܡܸܛܠ ܥܲܡܵܐ ܕܐܸܚܲܕܼ ܥܲܝܢܵܘ̈ܗܝ ܡ̣ܢ ܣܘܼܟܵܠܵܐ ܀ ܠܟ̣ܘܿܢ ܗ̄ܘ̣ ܝܵܐܹ̇ܐ ܬܡܲܠܠܘܼܢ ܥܲܠ ܒܹܪܝ ܘܥܲܠ ܡܲܠܟ݁ܘܼܬܹܗ : ܕܲܡܢܲܟ̣ܪܹܝܢ ܐܢ̄ܬ݁ܘܿܢ ܡ̣ܢ ܚܸܪ̈ܝܵܢܹܐ ܕܣܵܒܲܝ̈ ܥܲܡܵܐ ܀ ܚܵܣ̇ܡܝܼܢ ܘܠܵܐ ܡܩܲܒ݁ܠܝܼܢ ܠܝܼ ܕܡܲܠܟܵܐ ܝܸܠ̇ܕܹܬܼ : ܪܘܹܝܢ ܒܲܛܢܵܢܵܐ ܘܠܵܐ ܡܸܣܲܟ݁ܠܝܼܢ ܒܲܥܬܼܝܼ̈ܕܼܵܬܼܵܐ ܀ ܐܸܬܼܥܲܒ݁ܝܼ ܠܹܗ ܠܸܒܹ݁ܗ ܕܥܲܡܵܐ ܐܲܝܟ̣ ܡܵܐ ܕܲܟ̣ܬܼܝܼܒ̣ : ܥܲܡܸܨ̣ ܥܵܝܢܵܘ̈ܗܝ ܘܐܵܘܩܲܪ ܐܸܕܼܢܵܘ̈ܗܝ ܡ̣ܢ ܣܘܼܟܵܠܵܐ ܀ pb. 127 ܡܲܠܸܠܘ ܐܲܢ̄ܬ݁ܘܿܢ ܕܲܠܟ̣ܘܿܢ ܝܵܐܹ̇ܐ ܠܡܸܣܬܲܟܠܘܼ : ܕܲܒ̣̈ܢܲܝ ܐ̄ܪܵܙܹܗ ܥܒܲܕܼܟ̣ܘܿܢ 18 : ܡܲܠܟܵܐ ܚܲܒ݁ܝܼܒ̣ܵܐܝܼܬܼ ܀ ܬܸܡܠܸܐ ܐܲܪܥܵܐ ܡ̣ܢ ܣܲܒ̣ܪ̈ܵܬܼܟ̣ܘܿܢ ܫܲܦܝܼܪ̈ܵܬܼܵܐ : ܘܢܸܬ݁ܬ݁ܥܝܼܪ ܥܵܠܡܵܐ ܒܩܵܠܹ̈ܐ ܚܠܲܝ̈ܵܐ ܕܝܘܼܒܵܒܲܝ̈ܟ݁ܘܿܢ ܀ ܢܸܦܘܿܩ ܛܸܒܵܐ ܕܩܘܼܪ̈ܒܵܢܲܝܟ݁ܘܿܢ ܒܲܝܢܵܬܼ ܥܲܡܡܹ̈ܐ : ܘܬܸܡܠܸܐ ܒܪܝܼܬܼܵܐ ܣܒܲܪܬܼܵܐ ܚܕܲܬܵܐ ܕܢܸܨܚܵܢܲܝ̈ܟ݁ܘܿܢ ܀ ܢܸܬܼܗܲܪ ܡܲܠܟܵܐ ܒܩܘܼܪ̈ܒܵܢܲܝ̈ܟ݁ܘܿܢ ܐܲܝܟ̣ ܕܲܪܚܸܡܬ݁ܘܿܢ : ܘܲܢܩܲܒܸ݁ܠܟ̣ܘܿܢ ܟܲܕܼ ܚܵܕܹܐ ܒܟ̣ܘܿܢ ܐܲܝܟ̣ ܕܲܨܒܲܝܬ݁ܘܿܢ ܀ ܬܪܲܥܘܿܢ ܠܐܲܒ̣ܘܼܗܝ ܒܐܝܼܩܵܪ̈ܲܝܟ݁ܘܿܢ ܕܐܸܬܼܩܲܪ̈ܲܒ̣ܘ ܠܹܗ : ܘܲܠܨܸܒ̣ܝܵܢܹܗ ܢܸܗܘܘܿܢ ܕܲܫ̈ܢܹܐ ܕܐܲܝܬ݁ܝܼܬ݁ܘܿܢ ܠܹܗ ܀ ܢܸܫܦܲܪ ܥܲܡܠܵܐ ܕܦܘܼܪ̈ܫܵܢܲܝܟ݁ܘܿܢ ܒܐܲܠܵܗܘܼܬܹܗ : ܘܢܸܚܕܸܐ ܒܫܘܼܦܪܵܐ ܕܩܘܼܪ̈ܒܵܢܲܝܟ݁ܘܿܢ ܕܐܸܬ݀ܵܘ ܨܹܐܕܼܵܘܗܝ ܀ ܫܪܸܐ ܗ̄ܘ̣ܵܐ ܡܲܠܟܵܐ ܒܒܲܝܬܵܐ ܙܥܘܿܪܵܐ ܕܲܡܓܲܙܲܝܬܵܐ : ܘܲܟ̣ܫܹܝܢ ܩܘܼܕܼܡܵܘܗܝ ܓܲܙܹ̈ܐ ܕܡܲܠܟܹ̈ܐ ܘܩܘܼܪ̈ܒܵܢܲܝܗܘܿܢ ܀ ܡܸܣܟܹܢܘܼܬܹܗ ܟܲܦܬܹܗ ܠܥܘܼܬܼܪܵܐ ܕܫܲܠܝܼܛܵܢܹ̈ܐ : ܕܲܢܚܵܘܸܐ ܗ̄ܘ̣ܵܐ ܕܡܲܠܟܵܐ ܗ̄ܘ̣ ܟܲܣܝܵܐ ܕܟ̣ܠ ܐܘܼܚ̈ܕܵܢܝܼܢ ܀ ܒܲܙܥܘܿܪܘܼܬܼܵܐ ܘܲܒ̣ܪܲܒ݁ܘܼܬܼܵܐ ܡܸܬܼܝܲܬܲܪ ܗ̄ܘ̣ܵܐ : ܥܲܠ ܫܝܼܛܘܼܬܼܵܐ ܘܥܲܠ ܪܵܡܘܼܬܼܵܐ ܡܸܬܼܓܲܐܸܐ ܗ̄ܘ̣ܵܐ ܀ ܒܲܣܢܝܼܩܘܼܬܼܵܐ ܘܥܲܙܝܼܙܘܼܬܼܵܐ ܡܸܬܼܗܲܦܲܟ̣ ܗ̄ܘ̣ܵܐ : ܥܲܠ ܡܵܟ݁ܘܼܬܼܵܐ ܘܥܲܠ ܡܲܠܟ݁ܘܼܬܼܵܐ ܡܸܬܼܝܲܒܲܠ ܗ̄ܘ̣ܵܐ ܀ ܫܘܼܒ̣ܚܵܐ ܘܨܲܥܪܵܐ ܡܸܟܵܐ ܘܡܸܟܵܐ ܛܵܪܹܝܢ ܗ̄ܘ̣ܵܘ ܒܹܗ : pb. 127 ܒܲܪ ܐܲܠܵܗܵܐ ܘܲܒ̣ܪܵܗ̇ ܕܡܲܪܝܲܡ ܡܸܣܬܲܒܲܪ ܗ̄ܘ̣ܵܐ ܀ ܒܒܲܝܬܵܐ ܣܢܝܼܩܵܐ ܕܒܲܪ̄ܬܼ ܡܸܣ̈ܟܹ݁ܢܹܐ ܡܸܬܼܪܲܒܸ݁ܐ ܗ̄ܘ̣ܵܐ : ܘܥܲܙܝܼܙܘܼܬܼܵܐ ܕܡܲܠܟܹ̈ܐ ܕܐܵܬܼܘܿܪ ܗܘ݀ ܡܲܪܟܸ݁ܢ ܗ̄ܘ̣ܵܐ ܀ ܫܝܼܛ ܗ̄ܘ̣ܵܐ ܒܥܲܡܵܐ ܘܠܵܐ ܡܸܬܼܝܲܩܲܪ ܡ̣ܢ ܓܵܘܵܝܹ̈ܐ : ܘܒܲܪ̈ܵܝܹܐ ܕܹܝܢ ܩ̣ܪܵܐ ܘܲܥ̣ܢܵܐܘܼܗܝ ܒܐܝܼܩܵܪ̈ܲܝܗܘܿܢ ܀ ܛܲܠܡ̣ܘܼܗܝ ܟܵܗ̈ܢܹܐ ܘܠܵܐ ܐܲܝܬ݁ܝܼܘ ܠܹܗ ܡܲܥܣܲܪ̈ܲܝܗܘܿܢ : ܣܓܸܕܼܘ ܠܹܗ ܡܓ̣ܘܼ̈ܫܹܐ ܘܐܲܥܸܠ̣ܘ ܩܘܼܕܼܡܵܘܗܝ ܩܘܼܪ̈ܒܵܢܲܝܗܘܿܢ ܀ ܟܵܡܲܬ݀ ܨܸܗܝܘܿܢ ܥܲܠ ܬܸܫܒ݁ܘܿܚܬܵܐ ܕܡܸܬܼܒܲܥܝܵܐ ܗ̄ܘ̣ܵܬܼ : ܘܒܲܪ̄ܬܼ ܟܲܠܕܼܵܝܹ̈ܐ ܫܲܪܪܲܬ݀ ܣܸܓ̣ܕܬܼܵܐ ܕܡܸܬ݁ܬ݁ܚܝܼܒ̣ܵܐ ܗ̄ܘ̣ܵܬܼ ܀ ܥܲܒ̣̈ܕܲܝ ܡܲܠܟܵܐ ܠܡܲܠܟܵܐ ܫܵܛ̣ܘܼܗܝ ܕܐܸܬ݀ܵܐ ܠܐܲܬܼܪܵܐ : ܘܡ̣ܢ ܪ̈ܲܚܝܼܩܹܐ ܒܕܲܫ̈ܢܹܐ ܦܪ̈ܝܼܫܹܐ ܡܸܬܼܝܲܩܲܪ ܗ̄ܘ̣ܵܐ ܀ ܣܵܦ̇ܪܹ̈ܐ ܕܥܲܡܵܐ ܕܦܲܫܸܩ̣ܘ ܫܲܪܒܹ݁ܗ ܠܵܐ ܐܲܪܓܸܫ̣ܘ ܒܹܗ : ܘܲܒ̣ܢܲܗܝܼܪܹ̈ܐ ܣܒܲܪܬܹܗ ܚܕܲܬܵܐ ܡܸܬܼܟܲܪܙܵܐ ܗ̄ܘ̣ܵܬܼ ܀ ܐ̄ܬܲܬ݀ ܟܹܐܢܘܼܬܼܵܐ ܘܠܵܐ ܫܸܒ̣ܩܲܬ݀ ܗ̄ܘ̣ܵܬܼ ܕܢܸܬ݁ܬ݁ܫܝܼܛ ܡܲܠܟܵܐ : ܘܡ̣ܢ ܒܹܝܬܼ ܣܸܕܼܪܹ̈ܐ ܩܪܵܬ݀ ܐܝܼܙܓܲܕܵܐ ܕܢܲܬܼܩܸܢ ܐܘܼܪܚܹܗ ܀ ܐܲܝܬ݁ܝܼܘ ܡܓ̣ܘܼ̈ܫܹܐ ܘܩܲܪܸܒ̣ܘ ܗ̄ܘ̣ܵܘ ܠܹܗ ܩܘܼܪ̈ܒܵܢܲܝܗܘܿܢ : ܘܲܒ̣ܣܸܓ̣ܕܲܬܼܗܘܿܢ ܦܲܪܥ̣ܘܼܗܝ ܕܝܼܠܹܗ ܕܠܵܐ ܢܸܨܛܲܥܲܪ ܀ ܟܵܘܟ݁ܒ̣ܵܐ ܒܕܸܢܚܹܗ ܡܲܠ̣ܝܼ ܠܥܲܡ̈ܡܹܐ ܟܵܪܘܿܙܘܼܬܼܵܐ : ܕܠܵܐ ܢܸܬܼܒܲܨܲܪ ܫܘܼܒ̣ܚܹܗ ܕܲܒ̣ܪܵܐ ܒܚܲܕܼ ܡ̣ܢ ܐܸܣܟܹ݁ܝܡ ܀ ܥܕܲܡܵܐ ܠܐܲܝܟܵܐ ܕܐܝܼܬܼܵܘܗܝ ܛܲܠܝܵܐ ܟܬܼܝܼܒ̣ ܕܐܸܬ݀ܵܐ ܗ̄ܘ̣ܵܐ : ܕܵܡ̇ܝܵܐ ܕܬܲܡܵܢ ܩܵܡ̣ ܥܲܠ ܬܲܪܥܵܐ ܢܲܗܝܼܪܵܐܝܼܬܼ ܀ ܠܪܵܘܡܵܐ ܫܲܒ̣ܩܹܗ ܘܲܒ̣ܓ̣ܵܘ ܥܘܼܡܩܵܐ ܣܕܲܪ ܢܲܗܝܼܪܹܗ : pb. 129 ܠܡܵܪܹܗ ܕܵܡܹ̇ܐ ܕܲܪܟܸܢ ܘܲܢܚܸܬܼ ܨܹܝܕܼ ܬܲܚ̈ܚܵܝܹܐ ܀ ܒܵܬܲܪ ܡܵܪܵܐ ܪܗܸܟ̰ܘ ܗ̄ܘ̣ܵܘ ܥܲܒ̣̈ܕܹ݁ܐ ܕܢܸܫܬܲܡܥܘܼܢ ܠܹܗ : ܐܵܦ ܡܲܠܲܐܟܹ̈ܐ ܐܵܦ ܐܵܦ ܢܲܗܝܼܪܹ̈ܐ ܢܚܸܬܼܘ ܠܐܝܼܩܵܪܹܗ ܀ ܒܵܬܲܪ ܡܲܠܟܵܐ ܪܵܕܹܝܢ ܟܠܗܘܿܢ ܚܲܝ̈ܠܵܘܵܬܼܵܐ : ܘܐܲܝܟܵܐ ܕܫܵܪܹܐ ܬܲܡܵܢ ܩܵܝ̈ܡܵܢ ܐܵܦ ܠܸܓ̣ܝܘܿܢܵܘ̈ܗܝ ܀ ܡܵܪܹܐ ܪܵܘܡܹܐ ܠܥܘܼܡܩܵܐ ܢܚܸܬܼ ܗ̄ܘ̣ܵܐ ܡ̣ܢ ܨܹܝܕܼ ܐܲܒ̣ܘܼܗܝ : ܘܫܲܪܝܼܘ ܢܸܪܕܘܿܢ ܣܸܕܼܪ̈ܲܝ ܪܵܘܡܵܐ ܒܵܬܲܪ ܥܸܩܒܹܗ ܀ ܢܚܸܬܼܘ ܡܲܠܲܐܟܹ̈ܐ ܘܫܲܪܝܼܘ ܢܸܚܬܼܘܼܢ ܐܵܦ ܢܲܗܝܼܪܹ̈ܐ : ܕܲܗܘ݀ܵܬܼ ܗ̄ܘ̣ܵܬܼ ܠܵܗ̇ ܐܲܪܥܵܐ ܫܡܲܝܵܐ ܡ̣ܢ ܡܵܘܠܹܕܹܗ ܀ ܟܲܕܼ ܢܵܚ̇ܬܼ ܗ̄ܘ̣ܵܐ ܐܲܚܸܬܼ ܥܲܡܹܗ ܡ̣ܢ ܥܵܠܵܝܹ̈ܐ : ܘܟܲܕܼ ܣܵܠܹ̇ܩ ܗ̄ܘ̣ܵܐ ܐܲܣܸܩ̣ ܥܲܡܹܗ ܡ̣ܢ ܬܲܚ̈ܬܵܝܹܐ ܀ ܐܲܚܸܬܼ ܪܘܼܚܵܐ ܘܐܲܣܸܩ̣ ܦܲܓ̣ܪܵܐ ܘܫܲܡ̣ܠܝܼ ܬܲܪܬܹܝܢ : ܗܘ݀ܵܐ ܒܲܪ ܐ̄ܢܵܫܵܐ ܘܲܠܣܲܓ݁ܝܼ̈ܐܹܐ ܥ̣ܒܲܕܼ ܐܲܠܵܗܵܐ ܀ ܗܘ݀ܵܐ ܡ̣ܢ ܐܲܢ̄ܬ݁ܬܼܵܐ ܕܲܚܢܲܢ ܢܸܗܘܸܐ ܡ̣ܢ ܪܘܼܚ ܩܘܼܕܼܫܵܐ : ܬܪܹܝܢ ܡܵܘܠܵܕ̈ܝܼܢ ܐܝܼܬܼ ܠܹܗ ܠܲܒ̣ܪܵܐ ܘܲܬܼܪܹܝܢ ܐܵܦ ܠܲܢ ܀ ܝ̄ܠܝܼܕܼ ܡ̣ܢ ܐܲܒ̣ܵܐ ܝܲܠܕܵܐ ܕܪܵܡ ܗ̄ܘ̣ ܡ̣ܢ ܦܘܼܫܵܩܵܐ : ܘܬܼܘܼܒ̣ ܡ̣ܢ ܡܲܪܝܲܡ ܝܲܠܕܵܐ ܚܲܕܼܬܼܵܐ ܡܠܸܐ ܕܘܼܡܵܪܵܐ ܀ ܟܲܕܼ ܐܲܠܵܗܵܐ ܗ̄ܘ̣ ܝܑܼܠܕܬܹܗ ܗ̄ܘ̣ܵܬܼ ܦܲܓ̣ܪܵܢܵܐܝܼܬܼ : ܒܓ̣ܘܼܫܡܵܐ ܕܐ̄ܢܵܫܵܐ ܕܢܸܗܘܸܐ ܐ̄ܢܵܫܵܐ ܕܠܵܐ ܫܘܼܚܠܵܦܵܐ ܀ ܒܦܲܓ̣ܪܵܐ ܕܲܟ̣ܝܵܐ ܘܢܲܦ̮ܫܵܐ ܡܠܝܼܠܬܵܐ 19 : ܘܡܲܕ݁ܥܵܐ ܫܲܠܡܵܐ : ܢܦܲܩ̣ ܡ̣ܢ ܟܲܪܣܵܐ ܕܲܢܚܲܕܸܬܼ ܟܠ ܒܝܼܠܝܼܕܼܬܹܗ ܀ pb. 130 ܠܒܸܫ̣ ܗܲܕܵܡܹ̈ܐ ܥܲܠ ܟܲܣܝܘܼܬܹܗ ܘܲܗܘ݀ܵܐ ܡܸܢܲܢ : ܕܢܲܠܒܸ݁ܫ ܐܵܦ ܠܲܢ ܪܘܼܚܵܐ ܘܚܲܝܠܵܐ ܘܢܸܗܘܸܐ ܡܸܢܹܗ ܀ ܒܝܲܠܕܹܗ ܕܲܬܼܪܹܝܢ ܐܸܬܼܚܲܟ݁ܡܢܲܢ ܡܵܢܵܐ ܘܢܸܒܸ݁ܕܼ : ܕܝܲܠܕܵܐ ܐ̄ܚܪܹܢܵܐ ܚܵܫܲܚ ܐܵܦ ܠܲܢ ܢܸܬܼܚܲܕܲܬܼ ܒܹܗ ܀ ܟܲܪܣܵܐ ܕܬܲܪܬܹܝܢ ܡܲܥܡܘܿܕܼܝܼܬܼܵܐ ܗܘ݀ܵܬܼ ܘܝܸܠܕܬܲܢ : ܘܗܵܢܵܐ ܝܲܠܕܵܐ ܫܲܪܝܼܪ ܡ̣ܢ ܗܵܘ̇ ܦܲܓ̣ܪܵܢܵܝܵܐ ܀ ܠܡܲܪܒ݁ܥܵܐ ܕܡܲܝ̈ܵܐ ܥܵܐܹ̇ܠ ܣܵܒ̣ܵܐ ܥܲܬ݁ܝܼܩ ܝܵܘ̈ܡܹܐ : ܘܗܵܘܹ̇ܐ ܥܘܸܠܵܐ ܒܝܲܠܕܵܐ ܚܲܕܼܬܼܵܐ ܕܡܲܥܡܘܿܕܼܝܼܬܼܵܐ ܀ ܟܲܕܼ ܫܲܪܝܼܪ ܗ̄ܘ̣ܵܐ ܝܲܠܕܵܐ ܕܐ̄ܢܵܫܵܐ ܡ̣ܢ ܨܹܝܕܼ ܐܵܕܼܵܡ : ܡ̣ܢ ܐܲܠܵܗܵܐ ܒܪܘܼܚܵܐ ܘܡܲܝ̈ܐ ܒܢܲܝ̈ܵܐ ܗ݀ܘܲܝܢܲܢ ܀ ܚܵܘܵܐ ܕܝܸܠܕܲܬ݀ ܠܲܝܬܹܝܗ̇ ܐܸܡܲܢ ܗܵܐ ܡ̣ܢ ܡܵܪܲܢ : ܪܘܼܚܵܐ ܒܛܸܢܬܲܢ ܘܗܝ݀ ܝܑܼܠܕܬܲܢ ܢܸܗܘܸܐ ܝܲܠܕܹ̈ܝܗ̇ ܀ ܟܲܪܣܵܐ ܕܚܵܘܵܐ ܒܸܣܪܵܐ ܗ̄ܘ̣ ܝܸܠܕܲܬܼ ܡ̣ܢ ܙܘܼܘܵܓ̣ܵܐ : ܘܡܲܥܡܘܿܕܼܝܼܬܼܵܐ ܪܘܼܚܵܐ ܘܚܲܝܹ̈ܐ ܕܠܵܐ ܫܘܼܚܠܵܦܵܐ ܀ ܒܢܲܦ̮ܫܹܗ ܚܵܘܝܼ ܕܡܘܼܬܼܵܐ ܡܵܪܲܢ ܕܲܢܚܲܟܸܡ ܠܲܢ : ܕܐܸܬ݀ܵܐ ܠܝܲܠܕܵܐ ܟܲܕܼ ܥܲܬ݁ܝܼܩܵܐ ܗ̄ܘ̣ ܒܝܼܠܝܼܕܼܘܼܬܹܗ ܀ ܡܲܥܡܘܿܕܝܼܬܼܵܐ ܗܘ݀ܵܬܼ ܠܹܗ ܡܲܪܝܲܡ ܘܲܣ̣ܚܵܐ ܬܲܡܵܢ : ܘܲܒ̣ܐ̄ܢܵܫܘܼܬܼܵܐ ܢܦܲܩ̣ ܬܸܢܝܵܢܘܼܬܼ ܢܸܗܘܸܐ ܐ̄ܢܵܫܵܐ ܀ ܩܲܒܸ݁ܠ ܦܲܓ̣ܪܵܐ ܡܸܢܵܗ̇ ܕܡܲܪܝܲܡ ܩܲܕܝܼܫܵܐܝܼܬܼ : ܕܠܘܼܩܒܲܠ ܚܲܫܹ̈ܐ ܬܪܲܨ ܗ̄ܘ̣ܵܐ ܐܘܼܪܚܹܗ ܢܸܣܒ݁ܘܿܠ ܐܸܢܘܿܢ ܀ ܥܲܬ݁ܝܼܩ ܝܵܘܡܹ̈ܐ ܗܘ݀ܵܐ ܝܲܠܘܼܕܼܵܐ ܒܝܲܠܕܹܗ ܚܲܕܼܬܼܵܐ : ܕܢܹܐܠܦܘܼܢ ܣܵܒܹ̈ܐ ܐܘܼܪܚܵܐ ܕܢܹܐܬܼܘܿܢ ܠܝܼܠܝܼܕܼܘܼܬܼܵܐ ܀ pb. 131 ܐܲܝܟܲܢܵܐ ܠܲܡ ܡܸܫܟܲܚ ܢܸܗܦܘܿܟ̣ ܓܲܒ̣ܪܵܐ ܣܵܒ̣ܵܐ : ܠܟܲܪܣܵܐ ܕܐܸܡܹܗ ܘܬܼܘܼܒ̣ ܢܸܬܼܝܼܠܸܕܼ ܒܵܬܲܪ ܙܲܒ̣ܢܹܗ ܀ ܡ̣ܢ ܡܲܝ̈ܵܐ ܠܲܡ ܐܵܦ ܡ̣ܢ ܪܘܼܚܵܐ ܗܵܘ̇ܝܵܐ ܗܵܕܹܐ : . ܦܲܫܸܩ̣ ܡܵܪܲܢ ܠܲܕܼܫܵܐܹ̇ܠ ܗ̄ܘ̣ܵܐ ܕܢܹܐܠܲܦ ܡܸܢܹܗ ܀ ܐܲܝܟ̣ ܕܝܼܠܸܕܬܹܗ ܒܬܼܘܼܠܬܵܐ ܡܲܪܝܲܡ ܦܲܓ̣ܪܵܢܵܐܝܼܬܼ : ܝܵܠܕܵܐ ܠܣܵܒܹ̈ܐ ܡܥܝܼܢܵܐ ܕܚܲܝܹ̈ܐ ܪܘܼܚܵܢܵܐܝܼܬܼ ܀ ܡܲܪܝܲܡ ܕܬܲܪܬܹܝܢ ܐܝܼܬܹܝܗ̇ ܠܲܢ ܓܹܝܪ ܡܲܥܡܘܿܕܼܝܼܬܼܵܐ : ܘܲܒ̣ܡܵܘܠܵܕܵܐ ܓܡܝܼܪܵܐ ܕܫܲܪܝܼܪ ܗܝ݀ ܗ̄ܝ̣ ܐܸܡܲܢ ܀ ܒܬܼܘܼܠܬܵܐ ܠܡܵܪܲܢ ܦܲܓ̣ܪܵܐ ܝܸܗܒܲܬ݀ ܢܸܗܘܸܐ ܐ̄ܢܵܫܵܐ : ܘܡܲܥܡܘܿܕܼܝܼܬܼܵܐ ܒܪܘܼܚܵܐ ܨܒܲܥܬܲܢ ܢܗܸܐ ܐܲܠܵܗܹ̈ܐ ܀ ܬܲܪܬܹܝܢ ܐܸܡ̈ܗܵܢ ܠܲܢ ܘܲܠܡܵܪܲܢ ܐܝܼܬܼ ܚܲܕܼ̈ܬܼܵܬܼܵܐ : ܠܡܵܪܲܢ ܡܲܪܝܲܡ ܐܵܦ ܠܲܢ ܕܝܼܠܲܢ ܡܲܥܡܘܿܕܼܝܼܬܼܵܐ ܀ ܗܵܘ̇ ܕܪܘܼܚܵܢܵܐ ܗ̄ܘ̣ ܦܲܓ̣ܪܵܢܵܝܬܵܐ ܥ̣ܒܲܕܼ ܠܹܗ ܐܸܡܵܐ : ܘܠܲܢ ܦܲܓ̣ܪ̈ܵܢܹܐ ܐܸܡܵܐ ܕܪܘܼܚܵܐ ܣܵܡ̣ ܬܹܐܠܲܕܼ ܠܲܢ ܀ ܢܣܲܒ̣ ܗܘ݀ ܦܲܓ̣ܪܵܐ ܘܲܚܢܲܢ ܪܘܼܚܵܐ ܡ̣ܢ ܐܸܡ̈ܗܵܬܲܢ : ܕܲܠܟ̣ܠ ܝܲܠܕܵܐ ܐܸܡܹܗ ܬܲܠܒܸ݁ܫ ܡ̣ ܐܸܣܟܹ݁ܡܵܗ̇ ܀ ܗܵܕܹܐ ܐܘܼܪܚܵܐ ܐܲܪܡ̣ܝܼ ܗ̄ܘ̣ܵܐ ܠܹܗ ܡܲܠܟܵܐ ܠܐܲܪܥܵܐ : ܘܐܸܬ݀ܵܐ ܘܐܲܝܬܝܼ ܘܐܸܙܲܠ̣ ܘܐܵܘܒܸܠ̣ ܐܲܝܟ̣ ܕܲܫܡܲܥܬ݁ܘܿܢ ܀ ܟܲܕܼ ܢܵܚܹ̇ܬܼ ܗ̄ܘ̣ܵܐ ܙܲܝܚܘܼܗܝ ܥܝܼܪܹ̈ܐ ܐܵܦ ܢܲܗܝܼܪܹ̈ܐ : ܘܟܲܕܼ ܣܵܠܹ̇ܩ ܗ̄ ، ܟܵܐ ܫܠܝܼܚܹ̈ܐ ܠܵܘܝܘܼܗܝ ܐܵܦ ܬܲܠܡܝܼ̈ܕܹܐ ܀ ܕܠܵܐ ܓܫܘܿܡ ܐܸܬ݀ܵܐ ܘܓ̣ܘܼܫܡܵܢܵܐܝܼܬܼ ܐܸܬܼܥܲܠܝܼ ܗ̄ܘ̣ܵܐ : ܐܲܪܦ̣ܝܼ ܘܲܫܩܲܠ̣ ܘܲܒ̣ܬܲܪ̈ܬܲܝܗܹܝܢ ܓ̱̣ܲܪܵܗ̇ ܠܐܘܼܪܚܹܗ ܀ pb. 132 ܢܚܸܬܼ ܟܹܝܬܼ ܡܲܠܟܵܐ ܘܐܲܫܪܝܼ ܫܟ̣ܝܼܢܬܹܗ ܒܹܝܬܼ ܡܸܣ̈ܟܹ݁ܢܹܐ : ܘܙܵܚ̣ܘ ܡ̣ܢ ܐܼܲܬܼܪܹܗ ܚܲܝ̈ܠܵܘܵܬܼܵܐ ܨܹܝܕܼ ܐܝܼܩܵܪܹܗ ܀ ܐ̄ܬ݀ܵܘ ܡܲܠܲܐܟܹ̈ܐ ܡ̣ܢ ܒܹܝܬܼ ܐܲܒ̣ܵܐ ܠܲܡܣܲܒܵܪܘܼ : ܫܠܵܡܵܐ ܘܣܲܒ̣ܪܹ̈ܐ ܠܥܵܠܡܵܐ ܒܝܲܠܕܹܗ ܕܒܲܪ ܐܲܠܵܗܵܐ ܀ ܪܗܸܛ̣ܘ ܢܲܗܝܼܪܹ̈ܐ ܘܝܲܗ̄ܒ̣ܘ ܗ̄ܘ̣ܵܘ ܢܵܘܦܵܐ ܠܐܲܬܼܪ̈ܵܘܵܬܼܵܐ : ܕܣܵܘ̈ܦܹܝܗ̇ ܕܐܲܪܥܵܐ ܢܸܚܙܘܿܢ ܕܸܢܚܹܗ ܒܐܝܼܩܵܪ̈ܲܝܗܘܿܢ ܀ ܢܦܲܩ̣ܘ ܙܲܠܝܼܩܵܘ̈ܗܝ ܠܐܲܪܥܵܐ ܕܦܵܪܹܣ ܕܲܟ̣ܡܝܼܪܵܐ ܗ̄ܘ̣ܵܬܼ : ܘܲܠܚܸܫܘܿܟ̣ܵܐ ܬܲܡܵܢ ܦܲܟ̣ܪܘܼܗܝ ܓܲܢ̄ܒܵܪܵܐܝܼܬܼ ܀ ܕܠܵܐ ܒܲܥܝܵܕܼܵܐ ܪܸܗܛܲܬ݀ ܐܘܼܪܚܹܗ ܥܲܠ ܢܸܨ̈ܚܵܢܹܐ : ܘܲܕܼܠܵܐ ܟܝܵܢܵܐ ܟܕܲܢ ܐܵܣܛܘܼ̈ܟ̣ܣܹܐ ܥܲܠ ܬܸܫܡܸܫܬܹܗ ܀ ܟܵܘܟ݁ܒ̣ܵܐ ܘܥܝܼܪܵܐ ܐܵܦ ܡܲܠܲܐܟܹ̈ܐ ܢܚܸܬܼܘ ܠܐܝܼܩܵܪܹܗ : ܘܟ̣ܠ ܟܲܪ ܕܲܫ̣ܪܵܐ ܬܲܡܵܢ ܩܵܡ̣ܘ ܗ̄ܘ̣ܵܘ ܠܲܡܫܲܡܵܫܘܼ ܀ ܫ̣ܪܵܐ ܗ̄ܘ̣ܵܐ ܒܡܲܪܝܲܡ ܘܝܲܗ̄ܒ̣ ܠܵܗ̇ ܫܠܵܡܵܐ ܪܹܫ ܡܲܠܲܐܟܹ̈ܐ : ܥܲܠ̣ ܠܲܡܥܲܪܬܼܵܐ ܘܲܡܠܵܬ݀ ܥܝܼܪܹ̈ܐ ܒܩܘܼܠܵܣܲܝ̈ܗܘܿܢ ܀ ܢܦܲܩ̣ ܗ̄ܘ̣ܵܐ ܠܚܘܼܪܒܵܐ ܘܲܠܬܸܫܡܸܫܬܹܗ ܪܗܸܛ̣ܘ ܡܲܠܲܐܟܹ̈ܐ : ܠܩܲܒ̣ܪܵܐ ܥܲܠ̣ ܗ̄ܘ̣ܵܐ ܘܥܝܼܪܹ̈ܐ ܥܲܡܹܗ ܢܚܸܬܼܘ ܠܐܝܼܩܵܪܹܗ ܀ ܠܟ̣ܠ ܟܲܪ ܕܐܸܬ݁ܬ݁ܣܝܼܡ ܢܝܼܫܹܗ ܕܡܲܠܟܵܐ ܟܢܲܫ̣ ܠܸܓ̣ܝܘܿܢܵܘ̈ܗܝ : ܘܐܲܝܟܵܐ ܕܲܫ̣ܪܵܐ ܩܵܡ̣ܘ ܗ̄ܘ̣ܵܐ ܣܸܕܼܪܹ̈ܐ ܕܚܲܝ̈ܠܵܘܵܬܹܗ ܀ ܨܹܝܕܼ ܡܸܣܟܹܢܬܵܐ ܠܒܲܝܬܵܐ ܙܥܘܿܪܵܐ ܥܲܠ̣ ܗ̄ܘ̣ܵܐ ܢܸܫܪܸܐ : ܘܟ̣ܵܘܟ݁ܒ̣ܵܐ ܪܗܸܛ̣ ܗ̄ܘ̣ܵܐ ܩܵܡ̣ ܥܲܠ ܬܲܪܥܹܗ ܐܲܝܟ̣ ܒܲܪܩܝܼܥܵܐ ܀ ܪܲܒ݁ ܢܲܗܝܼܪܹ̈ܐ ܐܲܪܦ̣ܝܼ ܣܸܕܼܪܹ̈ܐ ܕܠܵܐ ܒܲܥܝܵܕܼܵܐ : ܘܬܲܪܥܵܐ ܕܡܵܪܹܗ ܢܚܸܬܼ ܝܲܩܲܪ ܗ̄ܘ̣ܵܐ ܒܢܘܼܗܪܹܗ ܪܲܒܵܐ ܀ pb. 133 ܐ̄ܬ݀ܵܐ ܠܲܡ ܥܲܡܗܘܿܢ ܥܕܲܡܵܐ ܠܐܲܝܟܵܐ ܕܐܝܼܬܼܵܘܗܝ ܛܲܠܝܵܐ : ܕܓܲܠܝܵܐ ܗ̄ܝܼ ܡܸܟܹܝܠ ܕܲܠܓ̣ܵܘ ܥܘܼܡܩܵܐ ܢܚܸܬܼ ܐܲܝܟ̣ ܡܵܪܹܗ ܀ ܡܲܠܟܵܐ ܘܕܸܢܚܵܐ ܠܥܘܼܡܩܵܐ ܢܚܸܬܼܘ ܗ̄ܘ̣ܵܘ ܨܹܝܕܼ ܬܲܚ̈ܬܵܝܹܐ : ܕܢܲܦ̮ܫܵܐ ܘܦܲܓ̣ܪܵܐ ܠܪܵܘܡܵܐ ܢܸܣܩܘܿܢ ܨܹܝܕܼ ܥܵܠܵܝܹ̈ܐ ܀ ܩܵܡ̣ ܥܲܠ ܬܲܪܥܹܗ ܕܡܲܠܟܵܐ ܕܸܢܚܹܗ ܐܲܝܟ̣ ܕܐܸܡܲܪܢܲܢ : ܘܐܲܝܟ̣ ܠܲܡܦܹܐܕܼܵܐ ܗܘ݀ܵܐ ܠܲܡܓ̣ܘܼ̈ܫܹܐ ܕܢܸܥܠܘܼܢ ܨܹܐܕܼܵܘܗܝ ܀ ܒܘܼܗܪܹܗ ܪܲܒܵܐ ܥܲܠ̣ܘ ܩܘܼܪ̈ܒܵܢܹܝܗ̇ ܕܲܡܓ̣ܘܼܫܘܼܬܼܵܐ : ܕܐܸܬܼܩܲܪܲܒ̣ܘ ܠܹܗ ܠܲܡܠܸܟ̣ ܡܲܠܟܹ̈ܐ ܕܐܸܬ݀ܵܐ ܠܕܼܝܼܠܹܗ ܀ ܦܬܲܚ̣ܘ ܣܝܼ̈ܡܵܬܼܗܘܿܢ ܘܩܲܪܸܒ̣ܘ ܗ̄ܘ̣ܵܘ ܠܹܗ ܩܘܼܪ̈ܒܵܢܲܝܗܘܿܢ : ܕܲܗܒ̣ܵܐ ܘܡܘܼܪܵܐ ܘܲܠܒ̣ܘܼܢ̄ܬܵܐ ܬܘܼܒ̣ ܦܵܪܘܿܫܵܐܝܼܬܼ ܀ ܐܸܬܼܝܲܩܲܪ ܗ̄ܘ̣ܵܐ ܡܲܠܟܵܐ ܝ̄ܠܝܼܕܼܵܐ ܡ̣ܢ ܐܝܼܙܓܲܕܹ̈ܐ : ܘܲܒ̣ܩܘܼܪ̈ܒܵܢܹܐ ܣܓܸܕܼܘ ܠܹܗ ܘܲܦܢ̣ܵܘ ܟܲܕܼ ܚܵܕܹܝܢ ܗ̄ܘ̣ܵܘ ܀ ܘܟܲܕܼ ܗܵܐ ܢܹܐܬܼܘܼܢ ܨܹܝܕܼ ܗܹܪܘܿܕܸܣ ܘܲܢܚܵܘܘܿܢ ܠܹܗ : ܠܸܠܝܵܐ ܒܫܸܢܬܼܵܐ ܦܲܟ̣ܪܵܗ̇ ܠܐܘܼܪܚܵܐ ܕܠܵܐ ܬܗܲܠܸܟ̣ ܗ̄ܘ̣ܬܼ ܀ ܫܸܠܝܹܗ ܕܠܸܠܝܵܐ ܠܒܲܟ̣ ܠܲܡܓ̣ܘܼ̈ܫܹܐ ܕܠܵܐ ܢܸܪܕܘܿܢ ܗ̄ܘ̣ܵܘ : ܘܐܵܘܒܸ݁ܠ ܐܸܢܘܿܢ ܠܐܲܬܼܪܵܐ ܕܚܸܠܡܹ̈ܐ ܕܢܲܠܸܦ ܐܸܢܘܿܢ ܀ ܩܲܛܝܼܢܵܐܝܼܬܼ ܥܲܠ̣ ܝܘܼܠܦܵܢܵܐ ܕܢܸܦܩܘܿܕܼ ܐܸܢܘܿܢ : ܕܐܵܦܠܵܐ ܒܫܸܢܬܼܵܐ ܢܸܬܼܓܲܠܙܘܼܢ ܗ̄ܘ̣ܵܘ ܡ̣ܢ ܟܘܼ̈ܘܵܢܹܐ ܀ ܥܲܠ̣ ܗ̄ܘ̣ܵܐ ܚܸܠܡܵܐ ܓܠ̣ܵܐ ܠܗܘܿܢ ܐ̄ܪܵܙܵܐ ܢܲܗܝܼܪܵܐܝܼܬܼ : ܕܢܸܟ̣ܠܵܐ ܒܟܸܣܝܵܐ ܥ̣ܒܲܕܼ ܗܹܪܘܿܕܸܣ ܡܸܛܠ ܡܲܠܟܵܐ ܀ ܐܲܠܸܦ̣ ܐܸܢܘܿܢ ܥܲܠ ܒܝܼܫܘܼܬܹܗ ܕܡܘܿܢ ܐܸܬܼܚܲܫܲܒ̣ : ܘܐܲܝܕܵܐ ܥܸܠܬܼܵܐ ܡܥܝܼܪ ܥܲܠ ܛܲܠܝܵܐ ܐܸܢ ܚܵܙܹ̇ܐ ܠܹܗ ܀ pb. 134 ܬܢ̣ܵܐ ܠܗܘܿܢ ܢܸܟ̣ܠܹܗ ܐܵܦ ܚܘܼ̈ܫܵܒܹܐ ܕܡܲܪܝܼܪܘܼܬܹܗ : ܕܠܵܐ ܗ̄ܘ̣ܵܐ ܕܢܸܣܓܘܿܕܼ ܐܸܠܵܐ ܕܢܸܩܛܘܿܠ ܐܸܬ݁ܛܲܝܲܒ̣ ܗ̄ܘ̣ܵܐ ܀ ܚܲܟܸ݁ܡ ܐܸܢܘܿܢ ܕܐܲܝܟܲܢܵܐ ܠܚܝܼܡ ܥܲܠ ܝܲܠܘܼܕܼܵܐ : ܘܐܸܢܗܘ݀ ܕܝܵܠܹ̇ܦ ܡܸܢܗܘܿܢ ܐܲܝܟܵܐ ܗ̄ܘ̣ܵܐ ܩܸܛܠܵܐ ܥܵܒܹ̇ܕܼ ܀ ܐܸܬܼܦܲܪܣܝܼ 20 : ܗ̄ܘ̣ܵܐ ܢܸܟ̣ܠܹܗ ܕܡܲܠܟܵܐ ܩܕܼܵܡ ܐܝܼ̈ܙܓܲܕܹܐ : ܘܒܲܙܲܚܘ ܗ̄ܘ̣ܵܘ ܒܹܗ ܕܠܲܡܠܸܟ̣ ܡܲܠܟܹ̈ܐ ܡܸܬܼܠܲܚܲܡ ܗ̄ܘ̣ܵܐ ܀ ܡܘܿܢ ܕܐܸܬܼܚܲܫܲܒ̣ ܡܲܠܟܵܐ ܪܲܦܝܵܐ ܥܲܠ ܬܸܫܘܝܼܬܹܗ : ܢܦܲܩ̣ ܗ̄ܘ̣ܵܐ ܚܸܠܡܵܐ ܓܠܵܝܗܝ ܠܲܡܓ̣ܘܼ̈ܫܹܐ ܢܲܗܝܼܪܵܐܝܼܬܼ ܀ ܟܡܹܐܢܵܐ ܥ̣ܒܲܕܼ ܗ̄ܘ̣ܵܐ ܢܟ̣ܝܼܠܵܐ ܒܟܸܣܝܵܐ ܘܠܵܐ ܐ̄ܢܵܫ ܐܲܪܓܸܫ : ܘܚܸܙܘܵܐ ܕܠܸܠܝܵܐ ܦܲܪܣ̣ܝܼ ܐ̄ܪܵܙܹܗ ܩܕܼܵܡ ܣܲܓܝܼ̈ܐܹܐ ܀ ܒܟܘܼܪܵܐ ܕܫܸܢܬܼܵܐ ܙܹܐܦܵܐ ܕܡܲܠܟܵܐ ܐܸܬܼܦܲܪܣܝܼ ܗ̄ܘ̣ܵܐ : ܘܢܸܟ̣ܠܵܐ ܕܲܥ̣ܒܲܕܼ ܒܹܝܬܼ ܚܸܙ̈ܘܵܢܹܐ ܡܸܬܼܡܲܠܲܠ ܗ̄ܘ̣ܵܐ ܀ ܠܸܠܝܵܐ ܒܚܸܠܡܹܗ ܓܲܠܝܼ ܐܸܢܹܝܢ ܠܲܛܡܝܼܪ̈ܵܬܹܗ : ܘܲܢܦܲܩ̣ ܐ̄ܪܵܙܹܗ ܘܦܵܫ̣ ܣܘܼܥܪܵܢܵܐ ܘܠܵܐ ܗܲܠܸܟ̣ ܗ̄ܘ̣ܵܐ ܀ ܠܲܒ̈ܢܲܝ ܐ̄ܪܵܙܹܗ ܠܵܐ ܓܠ̣ܵܐ ܡܲܠܟܵܐ ܡܘܿܢ ܐܸܬܼܚܲܫܲܒ̣ : ܘܐܸܬܼܦܲܪܣܝܼ ܗ̄ܘ̣ܵܐ ܒܚܸܠܡܵܐ ܢܸܟ̣ܠܹܗ ܘܲܗܘ݀ܵܐ ܒܸܙܚܵܐ ܀ ܟܲܕܼ ܠܵܐ ܥܲܠ̣ ܗ̄ܘ̣ܵܐ ܐ̄ܢܵܫ ܠܵܦܲܕܼܢܹܗ ܘܝܼܠܸܦ̣ ܐ̄ܪ̈ܵܙܵܘܗܝ : ܟܠ ܟܲܣ̈ܝܵܬܹܗ ܥܲܠ ܐܸܓܵܪܹ̈ܐ ܡܸܬܼܟܲܪ̈ܙܵܢ ܗ̄ܘܲܝ̈ ܀ ܟܲܕܼ ܢܵܛܘܿܪܹ̈ܐ ܠܒ̣ܝܼܟ̣ܝܼܢ ܬܲܪ̈ܥܵܘܗܝ ܒܲܙܗܝܼܪܘܼܬܼܵܐ : ܢܸܦܩܲܬ݀ ܡܸܠܬܼܵܐ ܡ̣ܢ ܒܹܝܬܼ ܡܲܠܟܵܐ ܘܠܵܐ ܐܲܪܓܸܫ̣ܘ ܒܵܗ̇ ܀ ܚܸܠܡܵܐ ܢܦܲܩ̣ ܗ̄ܘ̣ܵܐ ܘܐܲܦܸܩ̣ ܕܒܹܝܬܼ ܗܹܪܘܿܕܸܣ : pb. 135 ܘܐܸܬܼܒܲܙܲܚ ܗ̄ܘ̣ܵܐ ܡܲܠܟܵܐ ܢܟ̣ܝܼܠܵܐ ܩܕܼܵܡ ܪ̈ܲܚܝܼܩܹܐ ܀ ܡ̣ܢ ܓܸܠܝܵܢܵܐ ܕܠܸܠܝܵܐ ܫܲܠܝܵܐ ܡܸܬܼܩܲܛܪܲܓ̣ ܗ̄ܘ̣ܵܐ : ܘܲܩܕܼܵܡ ܓܘܼܕܵܐ ܕܲܡܓ̣ܘܼܫܘܼܬܼܵܐ ܡܸܬܼܦܲܪܣܸܐ ܗ̄ܘ̣ܵܐ ܀ ܚܲܠܸܦ̣ܘ ܐܘܼܪܚܵܐ ܡܓ̣ܘܼ̈ܫܹܐ ܘܲܗܦܲܟ̣ܘ ܡ̣ܢ ܒܹܝܬܼ ܡܲܠܟܵܐ : ܘܲܒ̣ܗܹܪܘܿܕܸܣ ܒܲܙܲܚܘ ܗ̄ܘ̣ܵܘ ܒܹܗ ܕܲܢܟܲܠ̣ ܐܸܢܘܿܢ ܀ ܐܵܦ ܒܵܗ̇ ܒܗܵܕܹܐ ܣܒܲܪܬܼܵܐ ܕܲܒ̣ܪܵܐ ܡܸܬ݁ܕܲܢܚܵܐ ܗ̄ܘ̣ܵܬܼ : ܘܥܲܠ ܐܘܼܪ̈ܚܵܬܼܵܐ ܕܥܵܠܡܵܐ ܟ̱ܠܹܗ ܡܸܬܼܟܲܪܙܵܐ ܗ̄ܘ̣ܵܬܼ ܀ ܒܲܚܕܼܵܐ ܐܘܼܪܚܵܐ ܣܠܸܩ̣ܘ ܘܐܲܟ̣ܪܸܙܘ ܗ̄ܘ̣ܵܘ ܡܸܛܠ ܡܲܠܟܵܐ : ܘܟܲܕܼ ܢܵܚ̇ܬ݁ܝܼܢ ܬܘܼܒ̣ ܒܐܘܼܪܚܵܐ ܐ̄ܚܪܹܬܼܵܐ ܙܡܲܪܘ ܢܸܨܚܵܢܵܘ̈ܗܝ ܀ ܡ̣ܠܵܐܘܼܗ̇ ܠܐܲܪܥܵܐ ܣܒܲܪܬܼܵܐ ܚܕܲܬܵܐ ܡ̣ܢ ܡܸܠܲܝ̈ܗܘܿܢ : ܟܲܕܼ ܣܵܠܩ̇ܝܼܢ ܗ̄ܘ̣ܵܘ ܐܵܦ ܟܲܕܼ ܢܵܚ̇ܬ݁ܝܼܢ ܡ̣ܢ ܨܹܝܕܼ ܡܲܠܟܵܐ ܀ ܡܲܠܸܠ̣ܘ ܫܲܪܒܹ݁ܗ ܥܲܠ ܐܘܼܪ̈ܚܵܬܼܵܐ ܕܥܵܠܡܵܐ ܟ̱ܠܹܗ : ܕܲܣܠܸܩ̣ܘ ܒܲܚܕܼܵܐ ܘܲܢܚܸܬܼܘ ܒܲܚܕܼܵܐ ܟܲܕܼ ܗܵܓܹ݁ܝܢ ܒܹܗ ܀ ܒܬܲܪܬܹܝܢ ܐܘܼܪ̈ܚܵܢ ܐܲܣ̣ܓ݁ܝܼܘ ܘܡܲܠܸܠ̣ܘ ܥܲܠ ܡܲܠܟ݁ܘܼܬܹܗ : ܕܥܲܬ݁ܝܼܪܵܐܝܼܬܼ ܬܲܪܓܸܫ ܐܲܪܥܵܐ ܒܩܘܼܪ̈ܒܵܢܲܝܗܘܿܢ ܀ ܒܐܘܼܪܚܵܐ ܐ̄ܚܪܹܬܼܵܐ ܢܓܲܕܼ ܗ̄ܘ̣ܵܐ ܐܸܢܘܿܢ ܚܸܠܡܵܐ ܘܲܢܚܸܬܼܘ : ܘܲܠܗܹܪܘܿܕܸܣ ܐܲܣ̣ܓ݁ܝܼܘ ܫܵܛ̣ܘܼܗܝ ܕܲܢܟܲܠ̣ ܐܸܢܘܿܢ ܀ ܡܲܠܟܵܐ ܢܟ̣ܝܼܠܵܐ ܦܵܫ̣ ܟܲܕܼ ܡܲܕܼܘܲܝ ܒܲܢܟ̣ܝܼܠܘܼܬܹܗ : ܘܐܘܼܪܚܹܗ ܕܲܒ̣ܪܵܐ ܒܟ̣ܵܪܘܿܙܘܼܬܼܵܐ ܡܸܬ݁ܕܲܪܫܵܐ ܗ̄ܘ̣ܵܬܼ ܀ ܦܵܣܘܿܩܵܐ ܕܠܵܚܹ̇ܡ ܕܢܸܬܼܩܪܸܐ ܒܩܸܛܠܵܐ ܕܝܲܠܘܼ̈ܕܹܐ ܐܵܘ ܟܹܝܬܼ ܒܕܼܘܼܟ̣ܪܵܢܵܐ ܕܣܵܗ̈ܕܹܐ : ܗܵܝܕܹܝܢ ܥܝܼܪܵܐ ܠܝܵܘܣܸܦ ܐܸܡܲܪ ܒܵܬܲܪ ܗܵܠܹܝܢ : pb. 136 ܕܩܘܼܡ ܠܵܟ̣ ܘܲܫܩܘܿܠ ܠܛܲܠܝܵܐ ܘܠܸܐܡܹܗ ܘܫܲܢܵܐ ܠܡܸܨܪܹܝܢ ܀ ܥܬܼܝܼܕܼ ܗ̄ܘ̣ ܡܲܠܟܵܐ ܕܲܢܥܝܼܪ ܗܸܪܬܼܵܐ ܥܲܠ ܝܲܠܘܼܕܼܵܐ : ܘܠܵܐ ܡܛ̣ܵܐ ܙܲܒ̣ܢܵܐ ܕܢܸܣܒ݁ܘܿܠ ܚܲܫܹ̈ܐ ܐܲܝܟ̣ ܕܲܡܛܲܝܲܒ̣ ܀ ܠܘܼܩܒܲܠ ܩܸܛܠܵܐ ܘܲܕܼܒ̣ܝܼܚܘܼܬܼܵܐ ܣܝܼ̈ܡܵܢ ܐܲܦܵܘ̈ܗܝ : ܠܵܘ ܓܹܝܪ ܗܵܫܵܐ ܐܸܠܵܐ ܠܙܲܒ̣ܢܹܗ ܡܵܐ ܕܫܵܦܲܪ ܠܹܗ ܀ ܥܬܼܝܼܕܼ ܗ̄ܘ̣ ܢܩܲܒܸ݁ܠ ܚܲܪܒܵܐ ܘܪܘܼܡܚܵܐ ܕܥܲܠܗܵܝ̇ ܐܸܬ݀ܵܐ : ܠܵܐ ܕܹܝܢ ܡܵܐܹ̇ܬܼ ܐܸܠܵܐ ܫܲܡ̣ܠܝܼ ܥ̇ܒ̣ܵܕܼܵܐ ܕܐܘܼܪܚܹܗ ܀ ܠܡܵܘܬܵܐ ܡܛܲܝܲܒ̣ ܠܵܐ ܕܹܝܢ ܝܵܘܡܵܢ ܫܵܬܹ̇ܐ ܟܵܣܹܗ : ܩܘܼܡ ܗܲܒ̣ ܐܲܬܼܪܵܐ ܠܣܲܝܦܵܐ ܕܲܠܛܝܼܫ ܘܲܡܣܲܟܸ݁ܐ ܠܹܗ ܀ ܠܵܐ ܗ̄ܘ̣ܵܐ ܒܟܸܣܝܵܐ ܣܵܒܹ̇ܠ ܚܲܫܹ̈ܐ ܕܲܕܼܒ̣ܝܼܚܘܼܬܼܵܐ : ܒܓܸܠܝܵܐ ܡܸܬ݁ܕܒܲܚ ܠܥܹܝܢ ܣܲܓ݁ܝܼ̈ܐܹܐ ܕܢܸܦܪܘܿܩ ܐܸܢܘܿܢ ܀ ܠܵܘ ܒܲܟ̣ܡܹܐܢܵܐ ܐܵܬܹ̇ܐ ܠܡܵܘܬܵܐ ܐܲܝܟ̣ ܚܲܠܵܫܵܐ : ܒܪܵܘܡܵܐ ܡܸܬ݁ܬ݁ܠܸܐ ܕܢܸܚܙܘܿܢ ܥܲܠܡܹ̈ܐ ܓܲܢ̄ܒܵܪܘܼܬܹܗ ܀ ܠܵܐ ܗ̄ܘ̣ܵܐ ܒܢܸܟ̣ܠܹܗ ܕܡܲܠܟܵܐ ܡܵܐܹ̇ܬܼ ܐ̄ܪܵܙܵܢܵܐܝܼܬܼ : ܥܲܡܵܐ ܟ̱ܠܹܗ ܪܵܐܹ̇ܒ̣ ܥܠܵܘܗܝ ܘܲܡܢܲܥܸܓ̣ ܠܹܗ ܀ ܠܵܐ ܗ̄ܘ̣ܵܐ ܒܟܸܢܦܵܗ̇ ܕܐܸܡܵܐ ܛܠܝܼܬܼܵܐ ܗܵܘܹ̇ܐ ܕܸܒ̣ܚܵܐ : ܥܲܠ ܪܹܫ ܪܵܡܬܼܵܐ ܣܵܒܹ̇ܠ ܚܲܫܹ̈ܐ ܓܲܢ̄ܒܵܪܵܐܝܼܬܼ ܀ ܠܵܘ ܟܲܣܝܵܐܝܼܬܼ ܐܵܬܹ̇ܐ ܠܩܸܛܠܵܐ ܡ̣ܢ ܗܹܪܘܿܕܸܣ : ܠܥܹܝܢ ܒܸܪ̈ܝܵܬܼܵܐ ܟܠܗܹܝܢ ܡܵܐܹ̇ܬܼ ܘܲܡܙܝܼܥ ܠܗܹܝܢ ܀ ܢܸܥܪܘܿܩ ܝܵܘܡܵܢ ܠܵܐ ܗ̄ܘ̣ܵܐ ܕܕܼܵܚܹ̇ܠ ܡ̣ܢ ܗܹܪܘܿܕܸܣ : ܐܸܠܵܐ ܕܢܸܬܸ݁ܠ ܐܲܬܼܪܵܐ ܠܢܸܟ̣ܠܵܐ ܕܠܵܐ ܢܸܛܪܸܐ ܒܹܗ ܀ ܢܹܐܙܲܠ ܢܸܣܥܘܿܪ ܠܐܲܪܥܵܐ ܕܡܸܨܪܹܝܢ ܪܲܟ݁ܝܼܟ̣ܵܐܝܼܬܼ : pb. 137 ܘܡܵܐ ܕܸܫܬܲܠܝܼ ܚܹܐܦܹܗ ܕܡܲܠܟܵܐ ܢܸܦܢܸܐ ܠܲܝܗܘܼܕܼ ܀ ܠܐܲܪܥܹܗ ܐܵܙܹ̇ܠ ܠܵܘ ܠܐܘܼܚܕܵܢܵܐ ܥܵܒܲܪ : ܒܙܲܪܬܹܗ ܡܗܲܠܸܟ̣ ܘܚܲܕܼ ܐܸܢܘܿܢ ܠܹܗ ܐܲܬܼܪ̈ܵܘܵܬܼܵܐ ܀ ܥ̣ܒܲܕܼ ܗ̄ܘ̣ܵܐ ܝܵܘܣܸܦ ܐܲܝܟ̣ ܕܐܸܬܼܦܲܩܲܕܼ ܡ̣ܢ ܡܲܠܲܐܟ̣ܵܐ : ܘܠܲܫܩܝܼܠ ܟ̱ܠܵܐ ܫܲܩ̣ܠܹܗ ܠܡܸܨܪܹܝܢ ܐܲܝܟ̣ ܥܵܪܘܿܩܵܐ ܀ ܪܟܸܒ̣ ܗ̄ܘ̣ܵܐ ܡܵܪܝܵܐ ܥܢܵܢܵܐ ܒܬܼܘܼܠܬܵܐ ܡܲܠܝܲܬܼ ܥܘܼܫܢܵܐ : ܕܢܸܚܘܿܬܼ ܢܸܣܥܘܿܪ ܠܐܲܪܥܵܐ ܕܡܸܨܪܹܝܢ ܕܲܟ̣ܪܝܼܗܵܐ ܗ̄ܘ̣ܵܬܼ ܀ ܐܸܙܕܲܝܲܚ ܗ̄ܘ̣ܵܐ ܥܲܠ ܥܲܪܦܸܠܵܐ ܛܠܝܼܬܼܵܐ ܘܲܢܚܸܬܼ : ܠܐܲܪܥܵܐ ܟܪܝܼܗܬܵܐ ܕܒܲܦܬܲܟ̣ܪܘܼܬܼܵܐ ܚܸܫܘܿܟ̣ܵܐ ܗ̄ܘ̣ܵܬܼ ܀ ܚ̣ܙܵܘ ܦܵܪܘܿܩܵܐ ܦܬܲܟ̣ܪܹ̈ܝܗ̇ ܕܡܸܨܪܹܝܢ ܘܲܪܥܸܠ̣ܘ ܡܸܢܹܗ : ܘܙܵܥ̣ܘ ܡ̣ܢ ܩܘܼܕܼܡܵܘܗܝ ܐܲܝܟ̣ ܕܐܸܬܼܟܲܪܙܲܬ݀ ܒܲܢܒ̣ܝܼܘܼܬܼܵܐ ܀ ܓܘܼܪܝܵܐ ܕܐܲܪܝܵܐ ܚ̣ܵܪ ܗ̄ܘ̣ܵܐ ܒܬܲܥ̈ܠܹܐ ܘܐܲܪܗܸܒ̣ ܐܸܢܘܿܢ : ܘܐܸܙܕܲܝܲܢܘ ܗ̄ܘ̣ܵܘ ܕܢܸܦܠܘܼܢ ܩܘܼܕܼܡܵܘܗܝ ܐܲܝܟ̣ ܚܲܠܵܫܹ̈ܐ ܀ ܚ̣ܙܵܘ ܚܸܫܘܿܟܹ̈ܐ ܠܢܘܼܗܪܵܐ ܪܲܒܵܐ ܘܲܛ̣ܫܵܘ ܡܸܢܹܗ : ܘܲܒ̣ܙܲܠܝܼܩܵܘ̈ܗܝ ܪܵܕܹܦ ܗ̄ܘ̣ܵܐ ܠܗܘܿܢ ܡ̣ܢ ܦܸܢ̈ܝܵܬܼܵܐ ܀ ܓܡܘܼܪܬܵܐ ܕܢܘܼܗܪܵܐ ܠܸܒ̣ܫܲܬ݀ ܦܲܓ̣ܪܵܐ ܘܢܸܦܩܲܬ݀ ܠܐܲܬܼܪܵܐ : ܕܲܠܙܝܼܙܵܢܹ̈ܐ ܕܐܝܼܬܼ ܒܹܗ ܬܵܘܩܸܕܼ ܡ̣ܢ ܐܲܪ̈ܥܵܬܼܵܐ ܀ ܪܥܸܠ̣ܘ ܥܲܡܘܼ̈ܕܹܐ ܛܥ̇ܝܼܢܲܝ ܨܲܠܡܹ̈ܐ ܕܟ̣ܠܵܗ̇ ܡܸܨܪܹܝܢ : ܡ̣ܢ ܗܵܘ̇ ܕܐܸܬ݀ܵܐ ܢܬܲܒܲܪ ܐܸܢܘܿܢ ܒܲܨܠܝܼܒ̣ܘܼܬܹܗ ܀ ܐܸܬܼܢܲܕܼܢܲܕܼ ܗ̄ܘܲܝ̈ ܟܠ ܩܵܝ̈ܡܵܬܼܵܐ ܕܲܥ̈ܠܵܘܵܬܼܵܐ : ܡ̣ܢ ܪܲܒ݁ ܟܘܼܡܪܹ̈ܐ ܕܐܸܬ݀ܵܐ ܠܕܸܒ̣ܚܵܐ ܢܒܲܛܸܠ ܐܸܢܹܝܢ ܀ ܥܲܠ̣ ܗ̄ܘ̣ܵܐ ܫܪܵܪܵܐ ܠܚܲܫ̣ ܠܲܦܬܲܟ̣ܪܹ̈ܐ ܘܐܲܙܝܼܥ ܐܸܢܘܿܢ : pb. 138 ܘܟܲܕܼ ܠܵܐ ܫܵܡ̇ܥܝܼܢ ܥܲܠ ܡܲܦܘܼܠܬܵܐ ܙܲܡܸܢ ܐܸܢܘܿܢ ܀ ܘܐܲܟ̣ܡܵܐ ܕܗܵܠܹܝܢ ܡܸܬܼܐܲܡܪ̈ܵܢ ܗ̄ܘܲܝ̈ ܡ̣ܢ ܟܹܐܢܘܼܬܼܵܐ : ܠܨܲܠܡܹ̈ܐ ܕܡܸܨܪܹܝܢ ܕܲܒ̣ܣܸ̈ܓ̣ܕܵܬܼܵܐ ܥܲܙܝܼܙܝܼܢ ܗ̄ܘ̣ܵܘ ܀ ܦܸܠܘ ܕܵܘܲܝ̈ܵܐ ܟܲܕܘ ܢܨܲܚܬ݁ܘܿܢ ܒܐܲܫ̈ܝܼܠܵܬܼܵܐ : ܐ̄ܬ݀ܵܐ ܠܹܗ ܣܓ̣ܝܼܕܼܵܐ ܗܲܒ̣ܘ ܠܹܗ ܐܲܬܼܪܵܐ ܢܩܘܼܡ ܥܲܠ ܕܝܼܠܹܗ ܀ ܐܘܿ ܩܠܲܦܠܵܦܹ̈ܐ ܣܲܦܸܩܘ ܐܲܬܼܪܵܐ ܠܒܲܪ ܐܲܠܵܗܵܐ : ܨܝܼܪܹ̈ܐ ܕܛܘܼܥܝܲܝ ܚܘܿܬܼܘ ܡ̣ܢ ܪܵܘܡܵܐ ܕܐܵܦܲܕܼܢܲܝ̈ܟ݁ܘܿܢ ܀ ܦܬܲܟ̣ܪܹ̈ܐ ܚܲܪ̈ܒܹܐ ܕܲܗܘ݀ܵܘ ܦܲܚܹ̈ܐ ܠܣܵܓ̣ܘܿܕܲܝ̈ܗܘܿܢ : ܚܘܿܬܼܘ ܠܬܼܵܒ̣ܵܪܵܐ ܠܵܐ ܬܨܘܼܕܼܘܼܢ ܬܘܼܒ̣ ܠܲܡܚܲܒܵܠܘܼ ܀ ܥܪܘܿܩܘ ܚܲܠܵܫܹ̈ܐ ܡ̣ܢ ܓܲ̄ܒܵܪܵܐ ܕܐܵܬܹ̇ܐ ܥܠܲܝܟ݁ܘܿܢ : ܠܵܐ ܬܩܘܿܡܘܼܢ ܬܘܼܒ̣ ܒܐܲܬܼܪܵܐ ܕܡܲܠܟܵܐ ܕܗܵܐ ܡܲܛܝܼ ܠܹܗ ܀ ܥܒ̣ܝܼ̈ܕܹܐ ܕܲܫܩܲܠ̣ܘ ܫܸܡ ܐܲܠܵܗܵܐ ܘܕܲܠܚܘܼܗ̇ ܠܐܲܪܥܵܐ : ܗܵܐ ܥܵܒ̣ܘܿܕܼܵܐ ܕܵܠ̣ ܡ̣ܢ ܐܲܬܼܪܹܗ ܕܲܢܦܲܪܣܹܝܟ̣ܘܿܢ ܀ ܪܘܼܚܵܐ ܢܸܦܩܲܬ݀ ܬܸܟ̣ܢܘܿܫ ܟܘܼ̈ܒܹ݁ܐ ܡ̣ܢ ܐܲܪ̈ܥܵܬܼܵܐ : ܥܪܘܿܩܘ ܙܝܼܙܵܢܹ̈ܐ ܡ̣ܢ ܥܲܠܥܵܠܵܐ ܡܵܪܲܬܼ ܣܵܘ̈ܦܹܐ ܀ ܘܙܵܥܲܬ݀ ܫܸܚܪܵܐ ܕܲܦܬܲܟ̣ܪܘܼܬܼܵܐ ܡ̣ܢ ܓܲܢ̄ܒܵܪܵܐ : ܘܣܸܕܼܪܹ̈ܐ ܕܨܲܠܡܹ̈ܐ ܥܲܠ ܡܲܦܘܼܠܬܵܐ ܐܸܣܬܲܒܲܪܘ ܗ̄ܘ̣ܵܘ ܀ ܢܦܲܩ̣ ܗ̄ܘ̣ܵܐ ܡܲܠܟܵܐ ܥܲܠ ܐܲܪ̈ܥܵܬܹܗ ܕܚܲܪ̈ܝܼܒ̣ܵܢ ܗ̄ܘܲܝ̈ : ܘܫܲܪܝܼ ܣܓ̣ܝܼܕܼܵܐ ܕܲܒ̣ܗܲܠ̈ܟ̣ܵܬܹܗ ܢܫܲܝܸܢ ܐܸܢܹܝܢ ܀ ܢܘܼܗܪܵܐ ܢܦܲܩ̣ ܗ̄ܘ̣ܵܐ ܕܲܠܚܸܫܘܿܟ̣ܵܐ ܕܥܵܠܡܵܐ ܢܸܩܛܘܿܠ : ܘܡ̣ܢ ܟܠ ܦܸܢ̈ܝܵܢ ܨܵܐܹ̇ܕܼ ܗ̄ܘ̣ܵܐ ܠܹܗ ܚܲܟ݁ܝܼܡܵܐܝܼܬܼ ܀ ܠܒ̣ܵܒܹܠ ܫܲܕܲܪ ܟܵܘܟܲܒ̣ ܢܘܼܗܪܵܐ ܕܬܹܐܬܸܐ ܨܹܐܕܼܵܘܗܝ : pb. 139 ܘܲܢܚܸܬܼ ܗ̄ܘ̣ܵܐ ܠܹܗ ܠܐܲܪܥܵܐ ܕܡܸܨܪܹܝܢ ܕܬܸܢܗܲܪ ܡܸܢܹܗ ܀ ܡܸܟܵܐ ܘܡܸܟܵܐ ܐܲܪܡ̣ܝܼ ܡܨܪܹܝܢ ܒܥܵܠܡܵܐ ܟ̱ܠܹܗ : ܕܟ̣ܠܵܗ̇ ܒܪܝܼܬܼܵܐ ܠܓ̣ܵܘܦܵܐ ܕܚܲܝܹ̈ܐ ܬܸܬܼܟܲܢܲܫ ܗ̄ܘ̣ܵܬܼ ܀ ܠܬܲܪܬܹܝܢ ܦܸܢ̈ܝܵܢ ܕܲܒ̣ܨܸܢ̈ܥܵܬܼܗܹܝܢ ܡܲܪܝܼܪ̈ܵܢ ܗ̄ܘܲܝ̈ : ܫܲܪܝܼ ܕܢܸܣܥܘܿܪ ܕܲܒ̣ܝܘܼܠܦܵܢܹܗ ܢܒܲܣܸܡ ܐܸܢܹܝܢ ܀ ܠܒܲܪ̄ܬܼ ܟܲܠܕܼܵܝܹ̈ܐ ܒܚܘܼܛܵܐ ܕܢܘܼܗܪܵܐ ܢܲܓ̣ܕܵܗ̇ ܘܐܸܬܲܬ݀ : ܘܲܢܚܸܬܼ ܣܲܥ̣ܪܵܗ̇ ܠܡܵܪܲܬܼ ܚܸܪ̈ܫܹܐ ܗܘ݀ ܒܲܩܢܘܿܡܹܗ ܀ ܠܲܡܓ̣ܘܼܫܘܼܬܼܵܐ ܘܚܲܪܵܫܘܼܬܼܵܐ ܫܲܪܝܼ ܢܸܟ̣ܒ݁ܘܿܫ : ܕܟ̣ܠܗܘܿܢ ܩܸܛܵܪܹ̈ܐ ܕܥܵܘ̣ܠܵܐ ܢܸܫܪܸܐ ܡ̣ܢ ܬܲܪ̈ܬܲܝܗܹܝܢ ܀ ܪܲܟܸܒ̣ ܥܸܠܬܼܵܐ ܕܡܸܥܪܲܩ ܥܵܪܹܩ ܡ̣ܢ ܗܹܪܘܿܕܸܣ : ܘܣܲܥ̣ܪܵܗ̇ ܠܡܸܨܪܹܝܢ ܕܡܪܝܼܪܘܼܬܼܵܗ̇ ܬܸܬܼܚܲܠܸܐ ܗ̄ܘ̣ܵܬܼ ܀ ܐܸܢ ܠܵܘ ܢܸܣܥܘܿܪ ܠܐܲܪܥܵܐ ܕܡܸܨܪܹܝܢ ܐܸܬ݁ܛܲܝܲܒ̣ ܗ̄ܘ̣ܵܐ : ܠܡܘܿܢ ܠܵܐ ܥܪܲܩ ܗ̄ܘ̣ܵܐ ܠܒ̣ܵܒܹܠ ܡܵܕܹܝܢ ܥܲܡ ܐܝܼܙܓܲܕܵܘ̈ܗܝ ܀ ܫ̣ܪܵܐ ܗ̄ܘ̣ܵܐ ܠܐܘܼܪܚܵܐ ܕܲܚܕܼܵܐ ܦܢܝܼܬܼܵܐ ܒܟ̣ܵܘܟܲܒ̣ ܢܘܼܗܪܵܐ : ܘܲܥܪܲܩ̣ ܠܲܚܕܼܵܐ ܕܲܒ̣ܬܼܪ̈ܲܬܲܝܗܹܝܢ ܣܲܒ̣ܪܵܐ ܢܸܙܪܘܿܥ ܀ ܠܲܚܕܼܵܐ ܫܠܲܚ̣ ܠܵܗ̇ ܘܲܒ̣ܩܘܼܪ̈ܒܵܢܹܐ ܐ̄ܬܲܬ݀ ܠܐܝܼܩܵܪܹܗ : ܐܵܦ ܠܲܐ̄ܚܪܹܬܼܵܐ ܒܪܸ̈ܓ̣ܠܵܘܗܝ ܣܲܥ̣ܪܵܗ̇ ܡܟ݁ܝܼܟ̣ܵܐܝܼܬܼ ܀ ܠܲܚܕܼܵܐ ܚ̣ܵܘܝܼ ܥܲܙܝܼܙܘܼܬܼܵܐ ܒܕܸܢܚܹܗ ܪܲܒܵܐ : ܠܲܐ̄ܚܪܹܬܼܵܐ ܕܹܝܢ ܡܲܟ݁ܝܼܟ̣ܘܼܬܼܵܐ ܕܡܸܥܪܲܩ ܥܵܪܹܩ ܀ ܠܲܚܕܼܵܐ ܦܢܝܼܬܼܵܐ ܟܵܘܟ݁ܒ̣ܵܐ ܫܲܕܲܪ ܥܲܠ ܣܘܼܥܪܵܢܹܗ : ܘܠܲܐܬܼܪܵܐ ܐ̄ܚܪܹܢܵܐ ܟܡܹܐܢܵܐ ܥ̣ܒܲܕܼ ܗ̄ܘ̣ܵܐ ܕܥܲܪܼܩ ܗ̄ܘ̣ ܠܲܡ ܀ ܚܲܝ̈ܠܹܐ ܕܪܵܘܡܵܐ ܡܸܬܼܪܲܗܒܝܼܢ ܗ̄ܘ̣ܵܘ ܥܲܠ ܐܘܼܪ̈ܚܵܬܹܗ : pb. 140 ܘܒܹܝܬܼ ܐܘܼܪ̈ܚܵܬܼܵܐ ܫܩܲܠܬܹܗ ܛܠܝܼܬܼܵܐ ܠܡܲܥܪܵܩܘܼܬܹܗ ܀ ܡܙܝܼܥ ܠܲܟ̣ܪ̈ܘܿܒܹܐ ܘܙܵܥ̣ ܠܲܡ ܢܸܥܪܘܿܩ ܡ̣ܢ ܒܲܪܢܵܫܵܐ : ܛܥܝܼܢ ܠܲܒ̣ܪܝܼܬܼܵܐ ܘܒܹܝܬܼ ܐܘܼܪ̈ܚܵܬܼܵܐ ܡܸܫܬܲܩܲܦ ܗ̄ܘ̣ܵܐ ܀ ܕܢܸܬܸܠ ܙܸܕܼܩܵܐ ܠܦܲܓ̣ܪܵܢܘܼܬܹܗ ܝܲܗ̄ܒ̣ ܗ̄ܘ̣ܵܐ ܐܲܬܼܪܵܐ : ܥܲܕܼ ܡܸܬܼܪܲܒܸܐ ܒܛܲܟ̣ܣܵܐ ܕܐ̄ܢܵܫܵܐ ܘܗܵܝܕܹܝܢ ܚܵܐܹ̇ܫ ܀ ܥܪܲܩ̣ ܡ̣ܢ ܚܲܪܒܵܐ ܠܵܐ ܗ̄ܘ̣ܵܐ ܕܠܲܓ̣ܡܵܪ ܢܲܡܸܕܼ ܡܸܢܵܗ̇ : ܐܸܠܵܐ ܢܛܲܪ ܗ̄ܘ̣ܵܐ ܕܲܠܐ̄ܢܵܫܘܼܬܹܗ ܕܝܼܠܵܗ̇ ܢܸܬܸܠ ܀ ܩܵܘܡܬܼܵܐ ܓܡܝܼܪܬܵܐ ܝܲܗ̄ܒ̣ ܗ̄ܘ̣ܵܐ ܠܚܲܫܹ̈ܐ ܟܲܕܼ ܣܵܡ̣ ܐܲܦܵܘ̈ܗܝ : ܘܡܸܛܠܗܵܢܵܐ ܥܪܲܩ̣ ܗ̄ܘ̣ܵܐ ܡܸܢܗܘܿܢ ܟܲܕܼ ܝܲܠܘܼܕܼܵܐ ܗ̄ܘ̣ ܀ ܡܕܲܒܪܵܢܘܼܬܼܵܐ ܕܦܲܓ̣ܪܹܗ ܢܛܲܪ ܗ̄ܘ̣ܵܐ ܕܠܵܐ ܢܸܬܼܒܲܠܒܲܠ : ܘܲܠܬܲܪܒܼܬܹܗ ܣܵܡ̣ ܗ̄ܘ̣ܵܐ ܙܲܒ̣ܢܵܐ ܢܩܘܼܡ ܥܲܠ ܕܝܼܠܹܗ ܀ ܣܵܥܘܿܪܘܼܬܹܗ ܠܵܐ ܕܹܝܢ ܒܸܛܠܲܬ݀ ܡ̣ܢ ܛܵܒ̣̈ܵܬܼܵܐ : ܕܐܵܦ ܟܲܕܼ ܥܵܪܹܩ ܗܘ݀ ܒܗܵܝ̇ ܕܝܼܠܹܗ ܡܸܬܼܚܲܫܲܚ ܗ̄ܘ̣ܵܐ ܀ ܠܐܲܪܥܵܐ ܟܪܝܼܗܬܵܐ ܣ̣ܥܲܪ ܗ̄ܘ̣ܵܐ ܒܪ̈ܲܚܡܹܐ ܕܬܸܬܼܚܲܠܲܡ ܗ̄ܘ̣ܵܬܼ : ܘܲܠܐܲܠܵܗܵܘ̈ܗܝ ܕܲܬܼܪܵܐ ܩ̣ܪܵܐ ܗ̄ܘ̣ܵܐ ܠܲܣܚܝܼܦܘܼܬܼܵܐ ܀ ܒܝܼܠܝܼܕܼܘܼܬܹܗ ܢܚܸܬܼ ܕܲܢܒܲܝܐܹܝܗ̇ ܠܲܡܡܲܟܲܟ̣ܬܵܐ : ܕܲܥܓ̣ܝܼܢܵܐ ܗ̄ܘ̣ܵܬܼ ܥܲܠ ܝܲܠܘܼ̈ܕܹܐ ܕܐܸܬܼܢܲܟܲܣܘ ܗ̄ܘ̣ܵܘ ܀ ܠܐܲܪܥܵܐ ܕܡܸܨܪܹܝܢ ܕܐܸܣܬܲܬܲܪ ܒܵܗ̇ ܡܘܼܫܹܐ ܥܲܒ̣ܕܹܗ : ܐ̄ܙܲܠ̣ ܕܲܢܫܲܡܠܸܐ ܨܘܼܪܬܵܐ ܕܐ̄ܪ̈ܵܙܹܐ ܕܐܸܬܼܪܲܫܡܲܬ݀ ܠܹܗ ܀ ܣܵܛܵܢܵܐ ܕܹܝܢ ܥܲܡ ܗܹܪܘܿܕܸܣ ܡܸܬܼܠܲܚܲܡ ܗ̄ܘ̣ܵܐ : ܕܐܘܼܪܚܹܗ ܕܡܲܠܟܵܐ ܒܣܲܝܦܵܐ ܢܸܦܣܘܿܩ ܡ̣ܢ ܛܵܒ̣ܵܬܼܵܐ ܀ ܚ̣ܙܵܐ ܥܵܘܵܠܵܐ ܕܒܲܙܲܚܘ ܗ̄ܘ̣ܵܘ ܒܹܗ ܡܓ̣ܘܼ̈ܫܲܝ ܦܵܪܹܣ : pb. 141 ܘܐܸܬܼܡܲܪܡܲܪ ܗ̄ܘ̣ܵܐ ܕܲܚܠܵܦ ܛܲܠܝܵܐ ܩܸܛ̈ܠܹܐ ܢܸܥܒܸ݁ܕܼ ܀ ܚ̣ܙܵܐ ܕܠܵܐ ܝܑܼܕܸܥ ܕܡܲܢ̣ܘܼ ܡܲܠܟܵܐ ܕܡܲܩܪܸܒ̣ ܥܲܡܹܗ : ܘܥܲܠ ܡܲܫܪܝܼܬܼܵܐ ܟ̱ܠܵܗ̇ ܓܙܲܡ̣ ܗ̄ܘ̣ܵܐ ܕܟ̣ܠܵܗ̇ ܢܵܘܒܸ݁ܕܼ ܀ ܡܸܬܼܚܲܫܲܒ̣ ܗ̄ܘ̣ܵܐ ܕܲܒ̣ܓ̣ܵܘ ܣܸܕܼܪܵܐ ܓܢܸܐ ܪܲܒ݁ ܚܲܝܠܵܐ : ܠܟ̣ܠܹܗ ܐܸܚܪܘܿܒ̣ ܘܬܲܡܵܢ ܡܵܐܹ̇ܬܼ ܟܲܕܼ ܝܑܼܕܼܝܼܥ ܀ ܐܸܬ݁ܛܲܫܝܼ ܠܹܗ ܪܹܫܵܐ ܒܓ̣ܘܼܪܵܐ ܘܠܵܐ ܡܸܬܼܚܵܘܸܐ : ܟ̱ܠܵܗ̇ ܬܸܒ̣ܠܲܥ ܘܗܵܐ ܐܸܬܼܒܲܠܗܝܼ ܥܲܡ ܠܸܓ̣ܝܘܿܢܵܘ̈ܗܝ ܀ ܥܲܠ̣ ܠܹܗ ܠܣܝܼܥܬܵܐ ܘܠܵܐ ܦܵܪܹܫ ܠܹܗ ܐ̄ܢܵܫ ܡ̣ܢ ܟܸܢܫܹ̈ܐ : ܬܸܦܘܿܩ ܚܲܪܒܵܐ ܘܥܲܡܗܘܿܢ ܡܵܐܹ̇ܬܼ ܥܲܡ ܣܲܓ݁ܝܼ̈ܐܹܐ ܀ ܠܵܐ ܝܵܕܲܥ̇ ܗ̄ܘ̣ܵܐ ܕܵܘܝܵܐ ܕܡܲܩܪܸܒ̣ ܥܲܡ ܓܲܢ̄ܒܵܪܵܐ : ܕܐܲܬܼܪܵܐ ܐ̄ܚܪܹܢܵܐ ܐܲܙܝܼܠ ܢܸܣܥܘܿܪ ܘܲܢܒܲܙܲܚ ܠܹܗ ܀ ܫܲܢܝܼ ܗ̄ܘ̣ܵܐ ܠܹܗ ܡܲܠܟܵܐ ܠܡܸܨܪܹܝܢ ܥܲܠ ܣܘܼܥܪܵܢܹܗ : ܘܦܵܫ̣ ܗܹܪܘܿܕܸܣ ܟܲܕܼ ܡܸܬܼܡܲܪܡܲܪ ܥܲܠ ܣܘܼܥܪܵܢܵܐ ܀ ܓܘܼܪܝܵܐ ܕܐܲܪܝܵܐ ܒܥܵܒܲܝ̈ ܡܸܨܪܹܝܢ ܡܸܬܼܓܲܐܸܐ ܗ̄ܘ̣ܵܐ : ܘܬܲܥܠܵܐ ܫܝܼܛܵܐ ܡܸܙܕܲܪܟܲܠ ܗ̄ܘ̣ܵܐ ܠܡܵܘܒܵܕܼܘܼܬܹܗ ܀ ܐ̄ܙܲܠ̣ ܗ̄ܘ̣ܵܐ ܢܸܫܪܵܐ ܣܵܡ̣ ܗ̄ܘ̣ܵܐ ܩܸܢܹܗ ܒܐܲܪܥܵܐ ܕܡܸܨܪܹܝܢ : ܘܢܸܨܵܐ ܕܲܝܗܘܼܕܼ ܡܸܫܬܲܢܸܐ ܗ̄ܘ̣ܵܐ ܥܠܵܘܗܝ ܕܲܢܡܝܼܬܼܝܼܘܗܝ ܀ ܥ̣ܒܲܕܼ ܗ̄ܘ̣ܵܐ ܟܡܹܐܢܵܐ ܡܲܠܟܵܐ ܢܟ̣ܝܼܠܵܐ ܘܠܵܐ ܩܵܡܲܬ݀ ܠܹܗ : ܘܫܲܪܝܼ ܒܓܸܠܝܵܐ ܕܲܢܩܝܼܡ ܓܲܒܵܐ ܠܡܸܬܼܟܲܬܵܫܘܼ ܀ ܚ̣ܙܵܐ ܕܐܸܬܼܒܲܙܲܚ ܡ̣ܢ ܐܝܼܙ̈ܓܲܕܹܐ ܕܫܵܛ̣ܘܼܗܝ ܘܲܥ̣ܒܲܪܘ : ܘܲܓ̣ܙܲܡ̣ ܕܢܵܘܒܸ݁ܕܼ ܐܵܦ ܠܹܗ ܡܲܠܟܵܐ ܕܐܸܬ݀ܵܘ ܨܹܐܕܼܵܘܗܝ ܀ ܣܕܲܪ ܗ̄ܘ̣ܵܐ ܩܪܵܒ̣ܵܐ ܡܲܠܟܵܐ ܛܪܘܼܢܵܐ ܥܲܡ ܝܲܠܘܼܕܼܵܐ : pb. 142 ܘܫܲܪܝܼ ܕܢܸܚܪܘܿܒ̣ ܫܲܒ̣ܪܹ̈ܐ ܕܨܸܗܝܘܿܢ ܟܲܕܼ ܠܵܐ ܐܲܣܟܸܠ̣ܘ ܀ ܫܲܕܲܪ ܚܲܪܒܵܐ ܥܲܠ ܒܹܝܬܼܠܚܸܡ ܩܘܼܪܝܲܬܼ ܡܲܠܟܵܐ : ܕܲܢܩܲܛܸܠ ܗ̄ܘ̣ܵܐ ܛܠܵܝܹ̈ܐ ܟܠܗܘܿܢ ܕܐܝܼܬܼ ܒܲܬܼܚܘܼܡܹ̈ܝܗ̇ ܀ ܡ̣ܢ ܒܲܪ ܬܲܪܬܹܝܢ ܫܢܲܝ̈ܵܐ ܘܲܠܬܲܚܬ݁ ܡܸܬܼܩܲܛܠܝܼܢ ܗ̄ܘ̣ܵܘ : ܐܲܝܟ̣ ܗܵܘ̇ ܙܲܒ̣ܢܵܐ ܕܥܲܩܸܒ̣ ܘܝܼܠܸܦ̣ ܡ̣ܢ ܐܝܼܙ̈ܓܲܕܹܐ ܀ ܠܲܫܢ̈ܝܼܢ ܬܲܪܬܹܝܢ ܡܓ̣ܘܼ̈ܫܹܐ ܥܲܠ̣ܘ ܗ̄ܘ̣ܵܘ ܠܐܲܪܥܵܐ ܕܲܝܗܘܼܕܼ : ܘܟܲܕܼ ܐܸܫܬܲܐܲܠܘ ܡ̣ܢ ܗܹܪܘܿܕܸܣ ܗܵܕܹܐ ܚܵܘܝܼܘ ܀ ܡ̣ܢ ܟܲܕܼ ܐܲܩܒܸܠ̣ܘ ܕܸܢܚܹܗ ܕܡܲܠܟܵܐ ܒܹܝܬܼ ܢܲܗܝܼܪܹ̈ܐ : ܠܫܲܢ̄ܬܵܐ ܕܬܲܪܬܹܝܢ ܣܡܲܟ̣ܘ ܠܐܘܿܪܸܫܠܸܡ ܒܐܝܼܩܵܪ̈ܲܝܗܘܿܢ ܀ ܘܟܲܕܼ ܗܹܪܘܿܕܸܣ ܫܲܪܝܼ ܕܢܸܚܪܘܿܒ̣ ܫܲܒ̣ܪ̈ܵܘܗܝ ܕܐܲܬܼܪܵܐ : ܡ̣ܢ ܒܲܪ ܬܲܪܬܹܝܢ ܘܲܠܬܲܚܬ݁ ܫܲܪܝܼ ܕܢܸܩܛܘܿܠ ܐܸܢܘܿܢ ܀ ܩܪܵܒ̣ܵܐ ܚܲܕܼܬܼܵܐ ܥ̣ܒܲܕܼ ܩܲܢܝܼܛܵܐ ܘܲܗܘ݀ܵܐ ܒܸܙܚܵܐ : ܕܠܲܒ̣ܢܲܝ̈ ܫܲܢ̄ܬܵܐ ܩ̣ܪܵܐ ܠܬܲܟ̣ܬ݁ܘܼܫܵܐ ܕܢܸܚܪܘܿܒ̣ ܐܸܢܘܿܢ ܀ ܦܸܣܵܐ ܕܫܲܒ̣ܪܹ̈ܐ ܐܸܬܼܢܲܩܫܲܬ݀ ܗ̄ܘ̣ܵܬܼ ܒܐܲܪܥܵܐ ܕܲܝܗܘܼܕܼ : ܘܲܚܠܵܦ ܡܲܠܟܵܐ ܕܐܸܬ݀ܵܐ ܠܥܵܠܡܵܐ ܡܸܬܼܩܲܛܠܝܼܢ ܗ̄ܘ̣ܵܘ ܀ ܣܵܗ̈ܕܹܐ ܚܲܕܼ̈ܬܹܐ ܗܘ݀ܵܘ ܠܹܗ ܠܲܒ̣ܪܵܐ ܟܲܕܼ ܡܸܬܼܩܲܛܠܝܼܢ : ܘܲܒ̣ܚܲܫܲܝ̈ܗܘܿܢ ܕܲܪܫܘܼܗ̇ ܠܐܘܼܪܚܵܐ ܕܩܸܛܠܹܗ ܕܲܒ̣ܪܵܐ ܀ ܚܕܼ̈ܘܿܓܹܐ ܪ̈ܚܝܼܡܹܐ ܕܲܠܡܸܫܬܘܼܬܹܗ ܕܚܲܬܼܢܵܐ ܡܲܢܲܥ̣ܘ : ܘܩܲܪܸܒ̣ܘ ܗ̄ܘ̣ܵܘ ܠܹܗ ܕܡܵܐ ܫܲܪܘܵܝܵܐ ܡ̣ܢ ܨܵܘܪ̈ܲܝܗܘܿܢ ܀ ܒܢܲܝ̈ ܣܲܟ݁ܝܼܢܵܐ ܕܟܲܪܣܵܐ ܕܚܲܫܹ̈ܐ ܝܸܠܕܲܬ݀ ܐܸܢܘܿܢ : ܕܢܸܗܘܘܿܢ ܦܵܠܚܹ̈ܐ ܠܡܲܠܟܵܐ ܡܫܼܚܵܐ ܒܫܘܼܩܵܦܲܝ̈ܗܘܿܢ ܀ ܗܘ݀ܵܐ ܡܪܲܒ݁ܝܵܢܗܘܿܢ ܣܲܝܦܵܐ ܠܛܝܼܫܵܐ ܘܫܲܩܸܠ̣ ܐܸܢܘܿܢ : pb. 143 ܘܛܸܥܲܬ݀ ܐܸܢܘܿܢ ܟܸܢܦܵܐ ܕܚܲܪܒܵܐ ܘܢܲܨܪܲܬ݀ ܐܸܢܘܿܢ ܀ ܓܥܲܝ̈ ܐܸܡ̈ܗܵܬܼܵܐ ܕܲܚܙܲܝ̈ ܚܲܪܒܵܐ ܕܝܲܠܘܼܕܼܵܝ̈ܗܹܝܢ : ܕܲܒ̣ܦܘܼܩܕܵܢܹܗ ܕܡܲܠܟܵܐ ܛܪܘܿܢܵܐ ܡܸܬܼܩܲܛܠܝܼܢ ܗ̄ܘ̣ܵܘ ܀ ܐܲܝܠܸܠ̣ ܣܲܬܹ̈ܐ ܥܲܠ ܛܘܼ̈ܛܝܵܬܼܗܹܝܢ ܒܲܟܵܪ̈ܵܬܼܵܐ : ܕܥܲܠ ܗ̄ܘ̣ܵܐ ܚܙܝܼܪܵܐ ܘܡܲܥܸܣ̣ ܐܸܢܹܝܢ ܥܲܠ ܣܵܘܟܲܝ̈ܗܹܝܢ ܀ ܒܟܲܝ̈ ܚܲܩ̈ܠܵܬܼܵܐ ܕܒܹܝܬܼ ܐܲܒ̣ܪܵܗܵܡ ܪܵܥܘܿܡܵܐܝܼܬܼ : ܕܲܢܚܸܬܼ ܒܲܪܕܼܵܐ ܘܐܲܬܲܪ ܡܸܢܗܹܝܢ ܠܲܫܢܵܢܲܝ̈ܗܹܝܢ ܀ ܝܸܗܒܲܬ݀ ܩܵܠܵܐ ܥܵܢܹ̈ܗ ܕܐܝܼܣܚܵܩ ܡ̣ܢ ܐܘܼܠܨܵܢܵܐ : ܕܥܲܠ̣ ܗ̄ܘ̣ܵܐ ܕܹܐܒ̣ܵܐ ܢܸܣܪܘܿܚ ܐܸܡܪܹ̈ܝܗ̇ ܕܲܪܚܝܼܡܝܼܢ ܗ̄ܘ̣ܵܘ ܀ ܪܒ̣ܵܒ̣ܬܵܐ ܕܚܲܫܹ̈ܐ ܐܸܫܬܲܡܥܲܬ݀ ܗ̄ܘ̣ܵܬܼ ܨܹܝܕܼ ܒܲܪ̄ܬܼ ܝܲܥܩܘܿܒ̣ : ܕܲܚܙܵܬ݀ ܠܲܒ̣ܢܹ̈ܝܗ̇ ܟܲܕܼ ܡܸܬܼܚܲܪܒ݁ܝܼܢ ܡ̣ܢ ܗܹܪܘܿܕܸܣ ܀ ܒܟ̣ܵܬ݀ ܗ̄ܘ̣ܵܬܼ ܪܵܚܹܠ ܕܲܚܙܵܬ݀ ܠܲܒ̣ܢܹ̈ܝܗ̇ ܕܠܵܐ ܐܝܼܬܲܝܗܘܿܢ : ܘܨܵܬܼ ܐܹܪܲܡܝܵܐ ܘܲܫܡܲܥ̣ ܩܵܠܵܗ̇ ܒܹܝܬܼ ܓܸܠܝܵܢܹ̈ܐ ܀ ܩܵܠܵܐ ܒܪܵܡܬܼܵܐ ܫܡܲܥ̣ ܗ̄ܘ̣ܵܐ ܢܒ̣ܝܼܵܐ ܕܒܸܟ̣ܝܵܐ ܪܲܒܵܐ : ܪܵܚܹܝܠ ܒܵܟ̣ܝܵܐ ܘܠܵܐ ܠܲܡ ܨܵܒ̣݁ܝܵܐ ܠܡܸܬܼܒܲܝܵܐܘܼ ܀ ܠܵܗ̇ ܠܲܟ̣ܢܘܼܫܬܵܐ ܟܲܢܝܼ ܒܪܵܚܹܝܠ ܗܵܝ̇ ܒܲܪ̄ܬܼ ܠܵܒ̣ܵܢ : ܐܸܡܹܗ ܕܝܵܘܣܸܦ ܕܐܲܝܠܸܠ̣ ܐܲܒ̣ܘܼܗܝ ܥܲܠ ܫܘܼܩܵܦܹܗ ܀ ܠܵܐ ܨܵܒܹ̇ܐ ܗ̄ܘ̣ܵܐ ܠܡܸܬܼܒܲܝܵܐܘܼ ܣܵܒ̣ܵܐ ܝܲܥܩܘܿܒ̣ : ܟܡܵܐ ܕܣܵܒܲܪ ܗ̄ܘ̣ܵܐ ܕܲܩܛܝܼܠ ܝܵܘܣܸܦ ܡ̣ܢ ܓܲܝܵܣܹ̈ܐ ܀ ܐܵܦܠܵܐ ܟܢܘܼܫܬܵܐ ܡܸܬܼܦܲܢܝܵܐ ܗ̄ܘ̣ܵܬܼ ܥܲܠ ܒܘܼܝܵܐܵܐ : ܟܡܵܐ ܕܪܵܢܝܵܐ ܗ̄ܘ̣ܵܬܼ ܕܲܩܛܝܼܠ ܡܲܠܟܵܐ ܥܲܡ ܝܲܠܘܼ̈ܕܹܐ ܀ ܡܥܵܕܲܐ ܗ̄ܝܼ ܡܸܨܪܹܝܢ ܕܲܠܦܵܪ̈ܘܿܩܹܐ ܕܥܲܡܵܐ ܬܸܛܘܿܪ : pb. 144 ܘܟܲܕܼ ܡܸܣܬܲܒ̣ܝܼܢ ܕܲܩܛܝܼ̈ܠܹܐ ܐ̄ܢܘܿܢ ܚܲܝܝܼܢ ܗ̄ܘ̣ܵܘ ܒܵܗ̇ ܀ ܚܲܝ ܗ̄ܘ̣ܵܐ ܒܡܸܨܪܹܝܢ ܝܵܘܣܸܦ ܘܲܥܒ̣ܝܼܕܼ ܐܸܒ̣ܠܵܐ ܠܐܲܒ̣ܘܼܗܝ : ܘܠܵܐ ܨܵܒܹ̇ܐ ܗ̄ܘ̣ܵܐ ܠܡܸܬܼܒܲܝܵܐܘܼ ܥܲܠ ܚܲܒ݁ܝܼܒܹܗ ܀ ܠܬܲܡܵܢ ܫܲܢܝܼ ܕܢܸܥܪܘܿܩ ܡܵܪܲܢ ܡ̣ܢ ܗܹܪܘܿܕܸܣ : ܘܪܵܚܹܝܠ ܒܵܟ̣݁ܝܵܐ ܕܲܩܛܝܼܠ ܗ̄ܘ̣ܵܐ ܠܲܡ ܥܲܡ ܝܲܠܘܼ̈ܕܹܐ ܀ ܐ̄ܡܲܪ ܠܵܗ̇ ܢܒ̣ܝܼܵܐ ܕܲܫܠܵܝ ܕܐܝܼܬܼ ܗ̄ܘ̣ ܐܲܓ̣ܪܵܐ ܠܕܸܡܥܲܝ̈ܟ݁ܝܼ : ܐܲܝܟ̣ ܐ̄ܢܵܫ ܢܹܐܡܲܪ ܚܲܝ ܗ̄ܘ̣ ܡܲܠܟܵܐ ܠܵܐ ܬܸܟ̣ܪܸܐ ܠܹܟ̣ܝ ܀ ܗܵܐ ܒܡܸܨܪܹܝܢ ܗ̄ܘ̣ ܐܵܘܨܲܪ ܣܲܒ̣ܥܵܐ ܕܲܡܒܲܝܲܐ ܠܹܟ̣ܝ : ܡܵܪܹܗ ܕܝܵܘܣܸܦ ܕܐܵܦ ܗܘ݀ ܚܲܕܝܼ ܠܐܲܒ̣ܘܼܗܝ ܬܲܡܵܢ ܀ ܐ̄ܪ̈ܵܙܹܐ ܣܬܼܝܼܪܹ̈ܐ ܫܲܡ̣ܠܝܼ ܡܲܚܬܹܗ ܕܲܠܓܟܵܘ ܡܸܨܪܹܝܢ : ܕܲܩ̣ܪܵܝܗܝ ܐܲܒ̣ܵܐ ܒܹܪܝ ܡ̣ܢ ܡܸܨܪܹܝܢ ܒܲܢܒ̣ܝܼܘܼܬܼܵܐ ܀ ܘܟܲܕܼ ܣܵܥܲܪ ܗ̄ܘ̣ܵܐ ܡܲܠܟܵܐ ܐܘܼܪܚܹܗ ܒܹܝܬܼ ܡܸܨܪ̈ܵܝܹܐ : ܫܲܒ̣ܪܹ̈ܝܗ̇ ܕܲܝܗܘܼܕܼ ܡܸܛܠܵܬܹܗ ܡܸܬܼܩܲܛܠܝܼܢ ܗ̄ܘ̣ܵܘ ܀ ܫܒܲܩ̣ ܗܹܪܘܿܕܸܣ ܟܠܗܘܿܢ ܡܲܠܟܹ̈ܐ ܕܐܝܼܬܼ ܒܲܬܼܚܘܼܡܵܘ̈ܗܝ : ܘܥܲܡ ܝܲܠܘܼ̈ܕܹܐ ܣܕܲܪ ܗ̄ܘ̣ܵܐ ܩܪܵܒ̣ܵܐ ܠܡܸܬܼܟܲܬܵܫܘܼ ܀ ܩܵܡ̣ܘ ܗ̄ܘ̣ܵܘ ܩܕܼܵܡܵܘܗܝ ܫܲܒ̣ܪܹ̈ܝܗ̇ ܕܨܸܗܝܘܿܢ ܕܲܢܟܲܠܘܿܢܵܝܗܝ : ܘܐܲܢܝܼܩ ܣܲܝܦܹܗ ܥܲܠ ܫܲܦܝܼܪܹ̈ܐ ܘܢܲܟܸܣ̣ ܐܸܢܘܿܢ ܀ ܠܓ̣ܘܼܕܹܗ ܕܡܲܠܟܵܐ ܚ̣ܪܲܒ̣ ܥܵܘܵܠܵܐ ܘܠܹܗ ܠܵܐ ܐܲܟ݁ܝܼ : ܒܸܠܥܲܬ݀ ܣܝܼܥܬܹܗ ܕܗܘ݀ ܢܸܬܼܦܲܨܸܐ ܡ̣ܢ ܣܲܟ݁ܝܼܢܵܐ ܀ ܛܠܵܝܹ̈ܐ ܣܕܲܪܘ ܗ̄ܘ̣ܵܘ ܥܲܡ ܗܹܪܘܿܕܸܣ ܘܐܲܩ̣ܪܸܒ̣ܘ ܥܲܡܹܗ : ܘܼܙܟ̣ܵܘ ܗܸܢܘܿܢ ܕܲܠܪܲܒ݁ ܚܲܝܠܵܐ ܠܵܐ ܐܲܫܠܸܡ̣ܘ ܗ̄ܘ̣ܵܘ ܀ ܐܲܩܝܼܡ̣ܘ ܓܲܒܵܐ ܘܡܝܼܬܼܘ ܗ̄ܘ̣ܵܘ ܟܠܗܘܿܢ ܡ̣ܢ ܬܲܟ̣ܬ݁ܘܼܫܵܐ : pb. 145 ܘܠܵܐ ܒܲܕܸܩ̣ܘ ܗ̄ܘ̣ܵܘ ܐܲܝܟܵܐ ܗ̄ܘ̣ ܡܲܠܟܵܐ ܕܲܠܡܵܐ ܢܸܒ̣ܠܲܥ ܀ ܐܘܿ ܗܹܪܘܿܕܸܣ ܡܘܿܢ ܐܲܣܟܸܠ̣ܘ ܒܵܟ̣ ܫܲܒ̣ܪ̈ܲܝ ܥܲܡܵܐ : ܕܓ̣ܘܼܢܚܵܐ ܗ̄ܘ̣ ܕܲܪܵܟ̣ ܕܥܲܡ ܝܲܠܘܼ̈ܕܹܐ ܡܸܬܼܟܲܬܲܫ ܐܲܢ̄ܬ݁ ܀ ܒܝܵܢܩܲܝ̈ ܚܲܠܒ̣ܵܐ ܡܸܫܬܲܒ̣ܗܲܪ ܐܲܢ̄ܬ݁ ܥܲܠ ܢܸܨܚܵܢܵܐ : ܘܚܵܒ̣ ܠܹܗ ܓܲܒܵܟ̣ ܡ̣ܢ ܬܲܟ̣ܬ݁ܘܼܫܵܐ ܕܡܲܠܟܵܐ ܠܵܐ ܡܝܼܬܼ ܀ ܫܲܒ̣ܪܹ̈ܐ ܒܕܲܪܵܐ ܢܨܲܚܘ ܘܲܙܟ̣ܵܐܘܼܟ̣ ܬܸܗܘܸܐ ܒܸܙܚܵܐ : ܕܪܹܫܵܗ̇ ܕܣܝܼܥܬܵܐ ܠܵܐ ܐܸܬܼܒܲܣܒܲܣ ܡ̣ܢ ܣܲܟ݁ܝܼܢܵܐ ܀ ܡܝܼܬܼܘܙ ܓܲܕܼܘܼ̈ܕܹܐ ܘܠܵܐ ܡܝܼܬܼ ܚܲܬܼܢܵܐ ܕܠܵܘ ܙܲܒ̣ܢܹܗ ܗ̄ܘ̣ܵܐ : ܣܡܵܟ̣ܵܐ ܒܠܲܥ̣ ܗ̄ܘ̣ܵܐ ܘܡܵܪܹܐ ܚܠܘܿܠܵܐ ܠܵܐ ܐܸܨܛܲܥܲܪ ܀ ܐ̄ܙܲܠ ܗ̄ܘ̣ܵܐ ܚܲܬܼܢܵܐ ܢܙܲܡܢܝܼܗ̇ ܠܡܸܨܪܹܝܢ ܬܹܐܬܸܐ ܥܲܡܹܗ : ܘܫܸܠܛܲܬ݀ ܚܲܪܒܵܐ ܒܟ̣ܠܗܘܿܢ ܥܠܲܝܡܵܘ̈ܗܝ ܥܲܕܼ ܐܵܬܹ̇ܐ ܗܘ݀ ܀ ܚܠܘܿܠܵܐ ܕܲܕܼܡܵܐ ܐ̄ܬ݀ܵܐ ܗ̄ܘ̣ܵܐ ܕܢܸܥܒܸ݁ܕܼ ܒܐܲܪܥܵܐ ܕܲܝܗܘܼܕܼ : ܘܐܸܙܕܲܡܲܢܘ ܗ̄ܘ̣ܵܘ ܫܲܒ̣ܪ̈ܵܘܗܝ ܕܐܲܬܼܪܵܐ ܠܡܸܬܼܢܵܟܵܣܘܼ ܀ ܕܡܵܐ ܕܲܪ̈ܚܝܼܡܹܐ ܥܲܠ̣ ܠܲܚܠܘܼܠܵܐ ܚܠܵܦ ܪܘܼܡܝܵܢܵܐ : ܕܟ̣ܠܹܗ ܚܠܘܿܠܵܐ ܒܲܕܼܡܵܐ ܢܲܦܪܸܓ̣ ܡ̣ܢ ܫܘܼܪܵܝܵܐ ܀ ܩܸܛܠܵܐ ܨܝܼܪ ܗ̄ܘ̣ܵܐ ܥܲܠ ܡܸܫܬܘܼܬܼܵܐ ܐ̄ܪܵܙܘܵܢܵܐܝܼܬܼ : ܘ̣̣ܠ ܡܲܢ ܕܐܸܬ݀ܵܐ ܕܢܸܗܘܸܐ ܚܕܼܘܿܓ̣ܵܐ ܕܡܹܗ ܐܲܪܡ̣ܝܼ ܗ̄ܘ̣ܵܐ ܀ ܢܦܲܩ̣ ܗ̄ܘ̣ܵܐ ܐ̄ܪܵܙܵܐ ܩܛܲܦ̣ ܗ̄ܘ̣ܵܐ ܥܸܢܒܹ̈ܐ ܒܲܟܵܪ̈ܵܬܼܵܐ : ܘܲܥ̣ܨܲܪ ܡܸܢܗܹܝܢ ܚܲܡܪܵܐ ܚܲܕܼܬܼܵܐ ܠܚܲܬܼܢܵܐ ܡܲܠܟܵܐ ܀ ܒܪܵܗ̇ ܕܲܒ̣ܬܼܘܼܠܬܵܐ ܚܕ̈ܘܿܓܹܐ ܒܬܼܘܼ̈ܠܹܐ ܙܲܡܸܢ ܗ̄ܘ̣ܵܐ ܠܹܗ : ܕܒܲܕܼܡܵܐ ܒܬܼܘܼܠܵܐ ܢܨܘܼܪܘܼܢ ܩܸܛܠܹܗ ܘܲܕܼܒ̣ܝܼܚܘܼܬܹܗ ܀ ܫܦܲܝ̈ܵܐ ܠܫܲܦܝܵܐ ܐܸܬܼܩܲܛܲܥܘ ܗ̄ܘ̣ܵܘ ܟܲܕܼ ܠܵܐ ܐܲܣܟܸܠ̣ܘ pb. 146 ܕܐܘܼܪܚܵܐ ܢܫܲܦܘܿܢ ܠܲܕܼܡܵܐ ܚܲܣܝܵܐ ܕܡܸܫܬܲܦܲܥ ܗ̄ܘ̣ܵܐ ܀ ܦ̣ܩܲܕܼ ܗ̄ܘ̣ܵܐ ܡܲܠܟܵܐ ܕܲܒ̣̈ܢܲܝ ܫܲܢ̄ܬܵܐ ܘܲܒ̣̈ܢܲܝ ܬܲܪܬܹܝܢ : ܕܐܝܼܬܼ ܒܲܬܼܚܘܼܡܵܘ̈ܗܝ ܢܸܦܘܿܩ ܣܲܝܦܵܐ ܘܢܸܚܪܘܿܒ̣ ܐܸܢܘܿܢ ܀ ܐܸܬܫܲܡܛܲܬ݀ ܗ̄ܘ̣ܵܬܼ ܚܲܪܒܵܐ ܠܩܸܛܠܵܐ ܥܲܠ ܝܲܠܘܼ̈ܕܹܐ : ܘܲܕܼܠܵܐ ܦܝܵܣܵܐ ܡܸܬܼܚܲܪܒ݁ܝܼܢ ܗ̄ܘ̣ܵܘ ܟܲܪ ܕܐܝܼܬܲܝܗܘܿܢ ܀ ܢܦܲܩ̣ ܦܘܼܩܕܵܢܵܐ ܘܥܲܡܹܗ ܣܲܝܦܵܐ ܕܒܹܝܬܼ ܗܹܪܘܿܕܸܣ : ܕܲܢܒܲܥܲܪ ܗ̄ܘ̣ܵܐ ܠܫܲܒ̣ܪ̈ܵܘܗܝ ܕܐܲܬܼܪܵܐ ܘܢܸܩܛܘܿܠ ܐܸܢܘܿܢ ܀ ܣܓ̣ܝܼܘ ܫܘܼ̈ܐܵܠܹܐ ܡܸܛܠ ܕܸܟ̣ܪܹ̈ܐ ܡ̣ܢ ܩܵܛ̈ܘܿܠܹܐ : ܘܲܕܼܠܵܐ ܪ̈ܲܚܡܹܐ ܥܲܠ ܐܸܡ̈ܗܵܬܼܗܘܿܢ ܡܸܬܼܩܲܛܠܝܼܢ ܗ̄ܘ̣ܵܘ ܀ ܢܦܲܩ̣ܘ ܗ̄ܘ̣ܵܘ ܒܐܲܬܼܪܵܐ ܩܲܣܛܘܼܢܵܪܹ̈ܐ ܕܒܹܝܬܼ ܗܹܪܘܿܕܸܣ : ܘܙܲܠܚܘܼܗ̇ ܠܐܲܪܥܵܐ ܒܲܕܼܡܵܐ ܥܠܝܼܒ̣ܵܐ ܕܐܸܫܲܕܼܘ ܗ̄ܘ̣ܵܘ ܒܵܗ̇ ܀ ܐܲܢܝܼܦ̣ ܚܲܪܒܵܐ ܥܲܠ ܟܸܢ̈ܦܵܬܼܵܐ ܕܲܒ̣ܥ̈ܝܼܠܵܬܼܵܐ : ܘܣܲܪܸܩ̣ ܐܸܢܹܝܢ ܡ̣ܢ ܦܹܐܪ̈ܲܝܗܹܝܢ ܕܲܛܥ̈ܝܼܢܵܢ ܗ̄ܘܲܝ̈ ܀ ܐ̄ܫܲܕܼܘ ܗ̄ܘ̣ܵܐ ܠܲܕܼܡܵܐ ܘܲܡ̣ܠܵܘ ܥܘܼܒܵܐ ܕܝܲܠܕܵܬܼܵܐ : ܘܡ̣ܝܼܬܼ ܡ̣ܢ ܕܸܚܠܵܐ ܕܲܚܙܵܝ̈ ܚܲܪܒܵܐ ܕܲܪ̈ܚܘܼܡܲܝܗܹܝܢ ܀ ܐܝܼܬܼ ܝܲܠܘܼܕܼܵܐ ܕܲܬ݁ܕܼܵܐ ܥܪܸܐ ܗ̄ܘ̣ܵܐ ܘܨܵܕܼܗ ܣܲܝܦܵܐ : ܘܒܲܕܼܡܵܐ ܘܚܲܠܒ̣ܵܐ ܙܲܠܚܘܼܗ̇ ܠܐܸܡܵܐ ܕܲܛܥܝܼܢܵܐ ܠܹܗ ܀ ܐܝܼܬܼ ܕܥܲܠ ܫܸܢܬܹܗ ܦܲܣܩ̣ܘܼܗܝ ܪܹܫܹܗ ܒܟܸܢܦܵܐ ܕܐܸܡܹܗ : ܘܡ̣ܢ ܕܲܡܟ݁ܘܼܬܼܵܐ ܠܡܵܘܬܵܐ ܫܲܢܝܼ ܒܫܸܠܝܵܐ ܪܲܒܵܐ ܀ ܐܝܼܬܼ ܕܡ̣ܢ ܒܘܼܪ̈ܟܹܐ ܕܐܸܡܹܗ ܫܲܩ̣ܠܘܼܗܝ ܕܲܛܥܝܼܢܵܐ ܠܹܗ : ܘܐܲܫ̣ܕܘܼܗܝ ܠܲܕܼܡܹܗ ܘܦܵܫ̣ ܢܘܼܨܪ̈ܵܬܹܗ ܕܲܪ̈ܚܝܼܡܵܢ ܗ̄ܘܲܝ̈ ܀ ܣܵܗ̈ܕܹܐ ܫܠܲܝ̈ܵܐ ܕܟܲܕܼ ܡܸܬܼܢܲܟ݁ܣܝܼܢ ܠܵܐ ܡܲܠܸܠ̣ܘ ܗ̄ܘ̣ܘ : pb. 147 ܕܲܢܨܘܼܪܘܼܢ ܗ̄ܘ̣ܵܘ ܫܸܬܼܩܹܗ ܪܲܒܵܐ ܕܗܵܘ̇ ܦܵܪܹܩ ܟܠ ܀ ܦܫܝܼ̈ܛܹܐ ܕܥܲܠ̣ ܗ̄ܘ̣ܵܐ ܣܲܝܦܵܐ ܥܠܲܝܗܘܿܢ ܢܸܚܪܘܿܒ̣ ܐܸܢܘܿܢ : ܘܠܵܐ ܝܵܕܼܥ̇ܝܼܢ ܗ̄ܘ̣ܵܘ ܠܲܡܫܲܐܵܠܘܼ ܕܚܲܪܒܵܐ ܥܲܠ ܡܘܿܢ ܀ ܥܠܝܼ̈ܒܹܐ ܕܲܚ̣ܙܵܘ ܢܘܼܗܪܵܐ ܩܲܠܝܼܠ ܘܠܵܐ ܣܒܲܥ̣ܘ ܡܸܢܹܗ : ܕܐܲܥ̣ܕܝܼ ܐܸܢܘܿܢ ܣܲܝܦܵܐ ܕܚܝܼܠܵܐ ܕܲܡܲܠܟܵܐ ܚܲܢܦܵܐ ܀ ܡܸܬ݁ܬ݁ܕܝܼ̈ܢܵܢܹܐ ܕܟܲܕܼ ܡܸܬܼܩܲܛܠܝܼܢ ܠܵܐ ܡܲܠܸܠ̣ܘ ܗ̄ܘ̣ܵܘ : ܐܸܠܵܐ ܒܫܸܬܼܩܵܐ ܩܕܼܵܡ ܣܲܟ݁ܝܼܢܵܐ ܡܸܬܼܦܲܫܛܝܼܢ ܗ̄ܘ̣ܵܘ ܀ ܡܵܘܕܝܵܢܹ̈ܐ ܕܲܚܠܵܦ ܡܸܠܹ̈ܐ ܥ̇ܒ̣ܵܕܹ̈ܐ ܚܵܘܝܼܘ : ܘܲܕܼܠܵܐ ܕܪܵܫܵܐ ܐܲܪܡ̣ܝܼܘ ܫܲܪܒܵܐ ܕܗܲܝܡܵܢܘܼܬܼܵܐ ܀ ܟܵܗ̈ܢܹܐ ܢܲܩ̈ܕܹܐ ܕܲܠܒ̣ܝܼܫܘܼܬܼܵܐ ܡܬܼܘܿܡ ܠܵܐ ܝܲܕܼܥ̣ܘܼܗ̇ : ܘܲܚܠܵܦ ܦܝܼܪ̈ܡܹܐ ܕܸܡܗܘܿܢ ܐܲܥܸܠ̣ܘ ܨܹܝܕܼ ܐܲܠܵܗܵܐ ܀ ܐܸܡܪܹ̈ܐ ܒܪܝܼܪܹ̈ܐ ܕܲܠܣܲܟ݁ܝܼܢܵܐ ܡܸܬܼܝܲܗܒ݁ܝܼܢ ܗ̄ܘ̣ܵܘ : ܘܟܲܕܼ ܫܲܬ݁ܝܼܩܝܼܢ ܡܸܬܼܩܲܛܠܝܼܢ ܗ̄ܘ̣ܵܘ ܡܸܛܠ ܪܵܥܝܵܐ ܀ ܛܠܵܝܹ̈ܐ ܕܩܵܡܲܬ݀ ܚܲܪܒܵܐ ܥܠܲܝܗܘܿܢ ܡ̣ܢ ܥܵܘ̈ܠܹܐ : ܘܲܚܠܵܦ ܡܲܠܟܵܐ ܕܐܸܬ݀ܵܐ ܠܕܼܝܼܠܹܗ ܡܸܬܼܢܲܟ݁ܣܝܼܢ ܗ̄ܘ̣ܵܘ ܀ ܦܵܥ̈ܠܹܐ ܕܲܢܦܲܩ̣ܘ ܢܸܩܠܘܼܢ ܐܘܼܪܚܵܗ̇ ܕܲܨܠܝܼܒ̣ܘܼܬܼܵܐ : ܘܡ̣ܢ ܚܲܫܲܝ̈ܗܘܿܢ ܙܲܠܚ̣ܘܼܗ̇ ܒܲܕܼܡܵܐ ܕܲܦܐܸܐ ܗ̄ܘ̣ܵܐ ܠܹܗ ܀ ܕܸܒ̣ܚܹ̈ܐ ܫܲܠܡܹ̈ܐ ܕܲܡܢܲܟ̣ܪܹܝܢ ܗ̄ܘ̣ܵܘ ܡ̣ܢ ܟܠ ܡܘܼ̈ܡܝܼܢ : ܘܲܒܕܲܟ̣ܝܘܼܬܼܵܐ ܚܠܵܦ ܪܲܒ݁ ܟܘܼܡܪܹ̈ܐ ܐܸܬܼܦܲܫܲܚܘ ܗ̄ܘ̣ܵܘ ܀ ܚܣܝܼ̈ܡܹܐ ܕܲܒ̣ܐ̄ܢܵܫ ܠܵܐ ܐܲܣܟܸ݁ܠ̣ܘ ܗ̄ܘ̣ܵܘ ܒܐܲܪܥܵܐ ܕܲܝܗܘܼܕܼ : ܘܲܫܡܝܼܛܵܐ ܗ̄ܘ̣ܵܬܼ ܚܲܪܒܵܐ ܥܠܲܝܗܘܿܢ ܡ̣ܢ ܥܵܘ̈ܠܹܐ ܀ ܛܠܵܝܹ̈ܐ ܕܫܲܪܝܼܘ ܒܐܘܼܪܚܹܗ ܕܥܵܠܡܵܐ ܠܲܡܫܲܦܵܦܘܼ : pb. 148 ܘܐܲܕܼܪܸܟ̣ ܐܸܢܘܿܢ ܣܲܝܦܵܐ ܘܒܲܣܒܵܣ̣ ܗܲܕܵܡܲܝ̈ܗܘܿܢ ܀ ܫܲܒ̣ܪܹ̈ܐ ܕܡܝܼܬܼܘ ܗ̄ܘ̣ܵܘ ܟܲܕܼ ܠܵܐ ܝܵܕܼܥ̇ܝܼܢ ܡܸܛܠ ܡܵܢܵܐ : ܝܲܕܲܥ̇ ܗ̄ܘ̣ܵ ܕܹܝܢ ܗܵܘ̇ ܕܲܚܠܵܦܵܘܗܝ ܡܸܬܼܩܲܛܠܝܼܢ ܗ̄ܘ̣ܵܘ ܀ ܒܢܲܝ̈ ܝܲܡܝܼܢܵܐ ܕܡܲܠܟܵܐ ܝܠܝܼܕܼܵܐ ܕܩܵܡ̣ܘ ܗ̄ܘ̣ܵܐ ܥܲܡܹܗ : ܘܲܣܒܲܠ̣ܘ ܚܲܫܹ̈ܐ ܡܸܛܠܵܬܹܗ ܡ̣ܢ ܗܹܪܘܿܕܸܣ ܀ ܢܸܦܩܲܬ݀ ܢܘܼܪܵܐ ܘܣܲܝܦܵܐ ܠܛܝܼܫܵܐ ܘܚܪܲܒ̣ܘ ܐܸܢܘܿܢ : ܚܠܵܦ ܗܵܘ̇ ܕܐܸܬ݀ܵܐ ܕܢ̇ܪܡܸܐ ܢܘܼܪܵܐ ܒܥܵܠܡܵܐ ܟ̱ܠܹܗ ܀ ܫܲܦܝܼܪ ܗ̄ܘ̣ܵܐ ܠܗܘܿܢ ܟܲܕܼ ܚܵܐܫܝܼܢ ܗ̄ܘ̣ܵܘ ܡܸܛܠܵܬܹܗ : ܕܲܫ̣ܘܵܘ ܢܸܗܘܘܿܢ ܒܲܫܒ̣ܵܒ̣ܘܼܬܼܵܐ ܕܝܼܠܝܼܕܼܘܼܬܹܗ ܀ ܐܘܼܪܚܵܐ ܕܚܲܫܹ̈ܐ ܐܲܪܡ̣ܝܼ ܗ̄ܘ̣ܵܐ ܠܹܗ ܕܲܢܗܲܠܸܟ̣ ܒܵܗ̇ : ܘܟ̣ܠ ܡܲܢ ܕܐܸܬ݀ܵܐ ܠܝܲܠܕܵܐ ܥܲܡܹܗ ܣܲܝܦܵܐ ܨܲܦܚܹܗ ܀ ܒܲܒ̣ܢܲܝ̈ ܫܲܢ̄ܬܵܐ ܕܝܼܠܝܼܕܼܘܼܬܹܗ ܚܲܪܒܵܐ ܫܸܠܛܲܬ݀ : ܕܐܘܼܪܚܵܐ ܕܲܕܼܡܵܐ ܠܵܐ ܬܸܒ̣ܛܲܠ ܗ̄ܘ̣ܵܬܼ ܡ̣ܢ ܡܲܪܕܝܼܬܼܵܐ ܀ ܛܠܵܝܹ̈ܐ ܪ̈ܚܝܼܡܹܐ ܢܦܲܩ̣ܘ ܗ̄ܘ̣ܵܘ ܕܲܪܫܘܼܗ̇ ܒܫܘܼܩܵܦܲܝ̈ܗܘܿܢ : ܥܲܕܼ ܐܵܬܹ̇ܐ ܗ̄ܘ̣ܵܐ ܡܲܠܟܵܐ ܕܚܲܫܹ̈ܐ ܕܲܢܗܲܠܸܟ̣ ܒܵܗ̇ ܀ ܗܡܲܝܪܹ̈ܐ ܩܛܝܼ̈ܠܹܐ ܗܘ݀ܵܘ ܠܹܗ ܠܲܒ̣ܪܵܐ ܫܲܒ̣ܪ̈ܵܘܗܝ ܕܐܲܬܼܪܵܐ : ܘܫܲܕܲܪ ܐܸܢܘܿܢ ܕܢܸܛܪܘܼܢ ܕܘܼܟ݁ܬܼܵܐ ܕܲܨܠܝܼܒ̣ܘܼܬܼܵܐ ܀ ܠܐܲܬܼܪܹܗ ܕܡܵܘܬܵܐ ܫܲܕܲܪ ܐܸܢܘܿܢ ܟܲܕܼ ܐܸܬܼܩܲܛܲܠܘ : ܕܲܢܫܲܡܥܘܼܢܵܝܗܝ ܕܐܵܬܹ̇ܐ ܡܲܠܟܵܐ ܠܒܹܝܬܼ ܥܲܢܝܼ̈ܕܹܐ ܀ ܘܐܲܟ̣ܡܵܐ ܕܗܵܠܹܝܢ ܡܸܬܼܐܲܡܪ̈ܵܢ ܗ̄ܘܲܝ̈ ܡ̣ܢ ܦܵܪܘܿܩܵܐ : ܠܫܲܒ̣ܪܹ̈ܐ ܕܫܲܤܝܼܘ ܒܐܘܼܪܚܵܐ ܩܕܼܵܡܵܘܗܝ ܕܲܙܩܝܼܦܘܼܬܼܵܐ ܀ ܙܸܠܘ ܘܐܸܡܲܪܘ ܠܹܗ ܠܡܲܠܟܵܐ ܛܪܘܼܢܵܐ ܕܗܵܐ ܐܵܬܹ̇ܐ ܐ̄ܢܵܐ : pb. 149 ܘܟܲܕܘܼ ܪܗܝܼܒ̣ ܐܲܢ̄ܬ݁ ܬܸܩܪܹܝܢܝ ܠܐܲܬܼܪܵܐ ܕܪܹܫܵܢܘܼܬܼܵܟ̣ ܀ ܐܵܬܹ̇ܐ ܐ̄ܢܵܐ ܗ̄ܘ̣ ܓܹܝܪ ܒܐܘܼܪܚܵܐ ܕܚܲܫܹ̈ܐ ܪܲܡܝܵܐ ܠܝܼ : ܘܫܵܪܹܐ ܐ̄ܢܵܐ ܠܵܟ̣ ܡ̣ܢ ܫܘܼܠܛܵܢܵܐ ܕܪܹܫܵܢܘܼܬܼܵܟ̣ ܀ ܩܲܠܝܼܠ ܙܲܒ̣ܢܵܐ ܐܝܼܬܼ ܠܝܼܬܼ ܕܐܸܣܥܘܿܪ ܡ̣ܢ ܕܐܸܫܬܲܠܚܲܬܼ : ܘܒ̣ܵܬܲܪ ܗܵܝܕܹ݁ܝܢ ܐܹܬܸܐ ܠܘܵܬܼܵܟ̣ ܓܲܢ̄ܒܵܪܵܐܝܼܬܼ ܀ ܣܲܓܝܼ ܥܲܩܠܝܼܬ݁ ܥܲܠ ܐ̄ܢܵܫܘܼܬܼܵܐ ܒܡܵܪܘܿܕܼܘܼܬܼܵܟ̣ : ܘܗܵܐ ܒܐ̄ܢܵܫܘܼܬܼܵܐ ܗܵܝ̇ ܕܲܙܟܲܝܬܵܗ̇ ܙܵܟܹ̇ܐ ܐ̄ܢܵܐ ܠܵܟ̣ ܀ ܣܲܦܸܩ ܐܲܬܼܪܵܐ ܠܚܲܝܹ̈ܐ ܕܢܸܥܠܘܼܢ ܠܲܚܒ̣ܘܼ̈ܫܵܬܼܵܟ̣ : ܕܗܵܐ ܐܵܬܹ̇ܐ ܐ̄ܢܵܐ ܘܢܵܦܩ̇ܝܼܢ ܣܸܕܼܪܹ̈ܐ ܕܲܚܒ̣ܝܼܫܝܼܢ ܠܵܟ̣ ܀ ܙܸܠܘ ܝܲܠܘܼ̈ܕܹܐ ܟܲܬܲܪܘ ܬܲܡܵܢ ܒܐܲܬܼܪܵܗ̇ ܕܲܫܝܘܿܠ : ܥܲܕܼ ܐܵܬܹ̇ܐ ܐ̄ܢܵܐ ܘܡܲܚܪܸܒ̣ ܐ̄ܢܵܐ ܠܵܗ̇ ܡ̣ܢ ܥܲܢܝܼ̈ܕܹܐ ܀ ܗܵܐ ܥܲܕܼ ܩܲܠܝܼܠ ܡܲܕܼܪܸܟ̣ ܐ̄ܢܵܐ ܠܟ̣ܘܿܢ ܒܹܝܬܼ ܚܸܫܘܿܟ̣ܵܐ : ܘܡܲܕܼܢܲܚ ܐ̄ܢܵܐ ܠܟ̣ܘܿܢ ܢܘܼܗܪܵܐ ܪܲܒܵܐ ܕܬܸܬܼܚܲܕܘܿܢ ܒܹܗ ܀ ܙܸܠܘ ܟܲܬܲܪܘ ܠܝܼ ܒܓ̣ܵܘ ܟܲܗܝܼܢܬܵܐ ܕܡܲܠܝܵܐ ܡܝܼ̈ܬܹܐ : ܘܠܵܐ ܡܵܘܚܲܪ ܐ̄ܢܵܐ ܡܣܲܚܸܦ ܐ̄ܢܵܐ ܠܵܗ̇ ܕܬܼܘܼܒ̣ ܠܵܐ ܬܩܘܼܡ ܀ ܕܡܲܟ̣ܘ ܡ̣ܢ ܥܵܠܡܵܐ ܘܢܘܼܚܘ ܡ̣ܢ ܥܲܪܣܵܐ ܕܟ̣ܠܗܘܿܢ ܕܵܪܹ̈ܐ : ܘܡܵܐ ܕܲܫܪܹܝܬܹܗ ܡܥܝܼܪ ܐ̄ܢܵܐ ܠܟ̣ܘܿܢ ܥܲܡ ܣܲܓ݁ܝܼ̈ܐܹܐ ܀ ܩܘܼܕܼܡܘܿܢܝ ܩܲܠܝܼܠ ܒܐܘܼܪܚܵܐ ܕܚܲܫܹ̈ܐ ܥܲܕܼ ܐܵܬܹ̇ܐ ܐ̄ܢܵܐ : ܘܒܲܙܩܝܼܦܘܼܬܼܵܐ ܡܫܲܠܸܡ ܐ̄ܢܵܐ ܠܵܗ̇ ܕܐܹܢܲܚܸܡܟ̣ܘܿܢ ܀ ܥܘܿܠܘ ܣܲܟܵܘ ܠܝܼ ܒܗܵܡܵܢ ܪܲܒ݁ܬܼܵܐ ܡܕܼܝܼܢܲܬܼ ܬܸܓ̣ܡܹ̈ܐ : ܘܡܵܐ ܕܚܵܐܹ̇ܫ ܐ̄ܢܵܐ ܩܵܥܹ̇ܐ ܐ̄ܢܵܐ ܒܵܗ̇ ܘܢܵܦ̇ܠܵܐ ܟ̱ܠܵܗ̇ ܀ ܙܸܠܘ ܒܲܫܒ̣ܝܼܬܼܵܐ ܥܲܡ ܣܲܓܝܼ̈ܐܹܐ ܕܲܕܼܒܲܪ ܡܵܘܬܵܐ : pb. 150 ܘܗܵܐ ܐܵܬܹ̇ܐ ܐ̄ܢܵܐ ܐܸܬܼܒ݁ܘܿܪ ܩܸܫܬܹܗ ܘܲܠܟ̣ܘܿܢ ܐܲܗܦܸܟ̣ ܀ ܒܲܙܲܚܘ ܗ̄ܘ̣ܵܘ ܒܹܗ ܫܲܒ̣ܪܹ̈ܐ ܒܣܲܝܦܵܐ ܟܲܕܼ ܡܸܬܼܩܲܛܠܝܼܢ : ܕܐܘܼܪܚܹܗ ܕܡܲܠܟܵܐ ܡܸܬ݁ܕܲܪܫܵܐ ܗ̄ܘ̣ܵܬܼ ܡ̣ܢ ܚܲܫܲܝ̈ܗܘܿܢ ܀ ܓܚܸܟ̣ܘ ܥܲܠ ܡܵܘܬܵܐ ܕܠܵܐ ܝܵܕܼܥ̇ܝܼܢ ܗ̄ܘ̣ܵܘ ܛܲܥܡܹܗ ܡܵܢܵܘ : ܠܵܐ ܓܹܝܪ ܐܲܟ̣ܪܝܼܘ ܟܲܕܼ ܡܸܬܼܢܲܓ̣ܕܝܼܢ ܨܹܝܕܼ ܣܲܟ݁ܝܼܢܵܐ ܀ ܩܵܡ̣ܘ ܝܲܠܘܼ̈ܕܹܐ ܘܲܒ̣ܚܲܪܡܵܢܵܐ ܡܸܫܬ݁ܥܹܝܢ ܗ̄ܘ̣ܵܘ : ܫܲܒ̣ܪܹ̈ܐ ܒܡܵܘܬܵܐ ܘܲܕܼܡܲܪܝܼܪ ܗ̄ܘ̣ܵܐ ܠܵܐ ܪܓ̣ܝܼܫܝܼܢ ܗ̄ܘ̣ܵܘ ܀ ܟܠܝܼܠܵܐ ܕܫܲܒ̣ܪܹ̈ܐ ܓܕܲܠ̣ ܗ̄ܘ̣ܵܐ ܣܲܝܦܵܐ ܡ̣ܢ ܒܹܝܬܼܠܚܸܡ : ܠܡܲܠܟܵܐ ܣܓ̣ܝܼܕܼܵܐ ܕܐܸܬ݀ܵܐ ܕܲܢܡܘܼܬܼ ܘܲܢܢܲܚܸܡ ܟܠ ܀ ܐܲܝܟ̣ ܪܹܫܝܼܬܼܵܐ ܫܩܲܠ̣ܘ ܗ̄ܘ̣ܵܘ ܕܸܡܗܘܿܢ ܘܐܲܥܸܠ̣ܘ ܩܘܼܕܼܡܵܘܗܝ : ܕܢܸܬܼܝܲܩܲܪ ܗ̄ܘ̣ܵܐ ܕܡܵܐ ܙܲܟܵܝܵܐ ܒܲܕܼܡܵܐ ܚܲܣܝܵܐ ܀ ܢܸܗܘܸܐ ܠܵܟ̣ ܡܵܪܝ ܩܸܛܠܵܐ ܕܫܲܒ̣ܪܹ̈ܐ ܦܝܼܪܡܵܐ ܕܲܟ̣ܝܵܐ : ܘܐܸܬܼܪܲܥܵܐ ܒܹܗ ܠܥܵܠܡܵܐ ܕܲܣܢܝܼܩ ܥܲܠ ܚܘܼܣܵܝܵܐ ܀ ܢܹܐܚܘܿܕܼ ܫܲܝܢܵܐ ܒܠܝܲܠܕܼ̈ܝܗ̇ ܕܥܹܕܬܵܐ ܕܐܲܚܝܼܕܼܵܐ ܒܵܟ̣ : ܘܲܙܓ̣ܘܿܪ ܡܸܢܵܗ̇ ܟܸܫ̈ܠܹܐ ܘܣܸܕܼܩܹ̈ܐ ܘܲܦܠܝܼܓ̣ܘܼܬܼܵܐ ܀ ܚܬܼܘܿܡ ܒܲܨܠܝܼܒ̣ܵܟ̣ ܬܲܪ̈ܥܹܝܗ̇ ܪ̈ܵܡܹܐ ܡ̣ܢ ܚܸܪ̈ܝܵܢܹܐ : ܘܠܵܐ ܢܸܥܘܿܠ ܠܵܗ̇ ܕܪܵܫܵܐ ܫܓ̣ܝܼܫܵܐ ܡ̣ܢ ܒܵܨ̈ܘܿܝܹܐ ܀ ܫܲܝܢܵܟ̣ ܢܩܘܼܡ ܥܲܠ ܙܵܘ̈ܝܵܬܼܵܗ̇ ܟܲܗܝܼ̈ܢܵܬܼܵܐ : ܘܚܘܼܒܵܟ̣ ܢܸܡܙܘܿܓ̣ ܚܲܡܪܹܗ ܒܓ̣ܵܘܵܗ̇ ܘܬܸܬܼܒܲܣܲܡ ܒܹܗ ܀ ܢܸܗܘܸܐ ܫܠܵܡܵܟ̣ ܢܵܛܲܪ ܬܲܪ̈ܥܹܝܗ̇ ܒܲܙܗܝܼܪܘܼܬܼܵܐ : ܘܟ̣ܠ ܡܲܢ ܕܐܵܬܹ̇ܐ ܢܕܼܘܼܫ ܐܸܣܟܘܼܦܬܼܵܗ̇ ܫܲܝܢܵܐ ܢܸܫܟܲܚ ܀ ܬܸܬܼܡܲܟܲܟ̣ ܒܵܗ̇ ܥܲܙܝܼܙܘܼܬܼܵܐ ܕܫܲܠܝܼܛܵܢܹ̈ܐ : pb. 151 ܘܗ݀ܝ ܒܲܠܚܘܿܕܹܝܗ̇ ܬܹܐܚܘܿܕܼ ܐܲܪܥܵܐ ܡܵܪܵܢܵܐܝܼܬܼ ܀ ܬܕܲܝܸܫ ܡܲܠܟܹ̈ܐ ܒܥܸܩܒ̣ܵܐ ܪܵܡܬܼܵܐ ܕܲܨܠܝܼܒ̣ܘܼܬܼܵܟ̣ : ܘܡܵܪ̈ܵܘܵܬܼܵܐ ܒܢܝܼܪܵܐ ܕܫܲܝܢܵܐ ܬܸܟ̣ܕܘܿܢ ܐܸܢܘܿܢ ܀ ܢܸܣܬܲܕܼܪ̈ܵܢ ܒܵܗ̇ ܓܘܼ̈ܕܹܐ ܠܫܘܼܒ̣ܚܵܐ ܘܠܵܐ ܠܚܸܪܝܵܢܵܐ : ܘܢܸܣܲܩ ܡܸܢܵܗ̇ ܩܵܠ ܗܘܼܠܵܠܵܐ ܘܠܵܐ ܕܲܒ̣ܨܵܬܼܵܐ ܀ ܢܸܬܼܟܲܦܦܘܼܢ ܒܵܗ̇ ܪ̈ܵܡܹܐ ܕܐܸܚܲܕܼܘ ܐܲܬܼܪ̈ܵܘܵܬܼܵܐ : ܘܬܸܟ̣ܢܘܿܫ ܥܲܦܪܵܐ ܒܢܲܚ̈ܬܹܐ ܕܝܼܠܗܘܿܢ ܡ̣ܢ ܐܸܣܟ݁ܘܼܦܬܼܵܗ̇ ܀ ܢܸܗܘܸܐ ܨܠܝܼܒ̣ܵܟ̣ ܢܝܼܫܵܐ ܪܲܒܵܐ ܥܲܠ ܒܸܢܝܵܢܹ̇ܝܗ̇ : ܘܟ̣ܠܗܘܿܢ ܣܵܘ̈ܦܹܐ ܠܘܵܬܼܵܗ̇ ܢܸܟ̣ܢܘܿܫ ܒܐܝܼܩܵܪ̈ܲܝܗܘܿܢ ܀ ܬܟܲܦܸܦ ܥܘܼܫܢܵܐ ܕܟ̣ܠܗܘܿܢ ܡܲܠܟܹ̈ܐ ܒܒܲܣܝܼܡܘܼܬܼܵܗ̇ : ܘܲܒ̣ܥܲܙܝܼ̈ܙܹܐ ܕܥܵܠܡܵܐ ܬܸܦܠܘܿܚ ܠܲܥܒ̣ܝܼ̈ܕܼܵܬܵܗ̇ ܀ ܙܥܘܿܪܹ̈ܝܗ̇ ܢܹܐܚܕܘܼܢ ܐܼܲܬܼܪ̈ܵܘܵܬܼܵܐ ܒܕܼܘܼܒܵܪ̈ܲܝܗܘܿܢ : ܘܲܠܫܘܼܠܛܵܢܵܗ̇ ܟܠ ܫܘܼܠܛܵܢ̈ܝܼܢ ܢܸܫܬܲܡܥܘܼܢ ܠܹܗ ܀ ܡܵܪ̈ܲܝ ܥܵܠܡܵܐ ܢܸܗܘܘܿܢ ܥܲܒ̣̈ܕܹܐ ܕܡܸܫܬܲܡܥܝܼܢ ܠܵܗ̇ : ܘܥܲܦܪܵܐ ܕܪܸ̈ܓ̣ܠܹܝܗ̇ ܢܢܲܫܩܘܼܢ ܟܠܗܘܿܢ ܡܵܪ̈ܵܘܵܬܼܵܐ ܀ ܬܸܬ݁ܪܝܼܡ ܩܲܪܢܵܗ̇ ܥܲܠ ܕܲܝܵܢܹ̈ܐ ܘܫܘܼܠܛܵܢܲܝ̈ܗܘܿܢ : ܘܟ̣ܘܼܒ̣ܫܵܐ ܠܪܸ̈ܓ̣ܠܹܝܗ̇ ܢܸܗܘܘܿܢ ܪܹ̈ܫܹܐ ܘܐܘܼܚܕܵܢܲܝ̈ܗܘܿܢ ܀ ܬܹܐܚܘܿܕܼ ܣܵܘ̈ܦܹܐ ܘܡܲܠܟܹ̈ܐ ܕܥܵܠܡܵܐ ܒܵܗ̇ ܢܸܬܼܚܲܒ̣ܫܘܼܢ : ܘܥܸܩܒܹ̈ܝܗ̇ ܢܢܲܫܩܘܼܢ ܟܠܗܘܿܢ ܬܵܓܹ̈ܐ ܕܟ̣ܠ ܫܲܠܝܼ̈ܛܹܐ ܀ ܬܲܪܡܸܐ ܢܝܼܪܵܗ̇ ܥܲܠ ܟܲܬܼ̈ܦܵܬܼܵܐ ܕܒܲܥܪܝܼܪ̈ܵܝܹܐ : ܘܩܸܩܢܵܐ ܨܠܝܼܒ̣ܵܐ ܒܚܘܼܒܵܐ ܬܣܝܼܡ ܥܲܠ ܨܵܘܪ̈ܲܝܗܘܿܢ ܀ ܬܸܡܬ݁ܘܿܚ ܣܸܕܼܪܹ̈ܝܗ̇ ܥܲܠ ܦܸܢ̈ܝܵܬܼܵܐ ܘܬܸܚܒ݁ܘܿܫ ܐܸܢܹܝܢ : pb. 152 ܘܟ̣ܠ ܐܘܼܚ̈ܕܵܢܝܼܢ ܬܹܐܚܘܿܕܼ ܒܲܫܡܵܟ̣ ܦܵܩܘܿܕܼܵܐܝܼܬܼ ܀ ܬܲܪܟܸܢ ܥܘܼܫܢܵܐ ܕܟ̣ܠ ܥܲܙܝܼ̈ܙܹܐ ܬܚܹܝܬܼ ܐܸܣܟܘܼܦܬܼܵܗ̇ : ܘܲܒ̣ܢܸܕܼܪ̈ܲܝܗܘܿܢ ܢܸܥܠܘܼܢ ܩܘܼܕܼܡܹܝܗ̇ ܦܵܪܘܿܫܵܐܝܼܬܼ ܀ ܬܸܗܘܸܐ ܒܥܵܠܡܵܐ ܡܵܪܬܵܐ ܠܡܲܠܟܹ̈ܐ ܘܲܠܕܲܝܵܢܹ̈ܐ : ܘܐܲܝܟ̣ ܕܲܠܥܲܒ̣̈ܕܹܐ ܬܸܦܩܘܿܕܼ ܠܗܘܿܢ ܥܲܠ ܣܘܼܥܪ̈ܵܢܹܝܗ̇ ܀ ܒܘܼܟ̣ܢܹ̈ܝܗ̇ ܕܐܲܪܥܵܐ ܟܘܼܒ̣ܫܵܐ ܢܸܗܘܘܿܢ ܠܲܫܒ̣ܝܼܚܘܼܬܼܵܗ̇ : ܘܲܠܬܸܫܡܸܫܬܵܗ̇ ܬܩܲܝܸܡ ܐܸܢܘܿܢ ܚܲܒ݁ܝܼܒ̣ܵܐܝܼܬܼ ܀ ܢܸܣܓܸܐ ܫܲܝܢܵܗ̇ ܢܸܪܥܲܡ ܟܸܢܫܵܗ̇ ܢܕܼܘܼܨܘܼܢ ܝܲܠܕܼ̈ܝܹܗ̇ : ܬܸܬ݁ܪܝܼܡ ܩܲܪܢܵܗ̇ ܢܸܥܫܲܢ ܫܘܼܒ̣ܚܵܗ̇ ܢܸܪܒܸ݁ܐ ܟܠܝܼܠܵܗ̇ ܀ ܢܸܡܠܸܐ ܥܘܼܒܵܗ̇ ܢܸܦܠܘܼܢ ܣܵܢ̈ܐܹܝܗ̇ ܬܕܼܘܼܫ ܣܵܩܘܿܪܹ̈ܝܗ̇ : ܢܸܬܼܦܬܲܚ ܦܘܼܡܵܗ̇ ܢܸܬ݁ܬ݁ܪܝܼܡ ܩܵܠܵܗ̇ ܬܚܲܕܸܐ ܠܥܝܼܪܹ̈ܐ ܀ ܬܚܲܣܸܐ ܠܐ̄ܢܵܫܵܐ ܬܸܥܨܘܿܒ̣ ܡܲܪ̈ܥܹܐ ܬܚܲܠܸܡ ܟܹܐܒܹ̈ܐ : ܬܸܡܠܸܐ ܒܬܼܘܼ̈ܠܹܐ ܬܕܼܘܼܨ ܒܲܓ̣ܡܝܼܪܹ̈ܐ ܬܸܚܕܸܐ ܒܟ̣ܵܗ̈ܢܹܐ ܀ ܚܬܼܘܿܡ ܒܲܨܠܝܼܒ̣ܵܟ̣ ܠܵܗ̇ ܘܲܠܝܲܠܕܹ̈ܝܗ̇ ܕܲܚܬܼܝܼܪܵܐ ܒܵܟ̣ : ܘܢܸܡܛܹܝܢܝ ܐܵܦ ܠܝܼ ܗܵܘܦܵܐ ܕܪ̈ܲܚܡܹܐ ܘܐܸܬܼܚܲܣܸܐ ܒܹܗ ܀ ܕܼܢܚܵܐ ܪܲܒܵܐ ܕܲܡ̣ܠܵܐ ܥܵܠܡܵܐ ܡ̣ܢ ܙܲܠܝܼܩܵܘ̈ܗܝ : ܐܲܕܼܢܲܚ ܢܘܼܗܪܵܟ̣ ܥܲܠ ܚܘܼ̈ܫܵܒܲܝ ܐܹܡܲܪ ܫܲܪܒܵܟ̣ ܀ ܨܵܡܚܹܗ ܕܐܲܒ̣ܵܐ ܕܐܸܫܲܕܼ ܢܘܼܗܪܵܐ ܥܲܠ ܚܸܫܘܿܟܹ̈ܐ : ܐܲܢܗܲܪ ܬܲܪܥܝܼܬܼܝ ܕܐܲܟ̣ܪܸܙ ܡܹܐܡܪܵܐ ܕܲܫܒ̣ܝܼܚܘܼܬܼܵܟ̣ ܀ ܨܲܠܡܵܐ ܕܫܘܼܒ̣ܚܹܗ ܕܢܘܼܗܪܵܐ ܪܲܒܵܐ ܕܲܢܚܸܬܼ ܠܐܲܪܥܵܐ : ܨܘܼܪ ܒܝܼ ܡܸܠܬܼܵܐ ܕܡܲܠܝܵܐ ܢܘܼܗܪܵܐ ܬܚܵܘܸܐ ܫܘܼܦܪܲܝܟ ܀  pb. 85 ܫܸܡܫܵܐ ܦܲܐܝܵܐ ܕܙܲܕ݁ܝܼܩܘܼܬܼܵܐ ܕܲܕܼܢܲܚ̣ ܒܐܲܬܼܪܲܢ : ܙܠܘܿܚ ܒܝܼ ܢܘܼܗܪܵܟ̣ ܕܐܹܡܲܪ ܫܲܪܒܵܟ̣ ܢܲܗܝܼܪܵܐܝܼܬܼ ܀ ܒܵܟ̣ ܐܸܬܼܢܲܗܲܪܘ ܟܠܗܘܿܢ ܣܵܘ̈ܦܹܐ ܕܚܸܫܘܿܟ̣ܝܼܢ ܗ̄ܘ̣ܵܘ : ܘܛܵܦܲܬ݀ ܐܲܪܥܵܐ ܒܢܘܼܗܪܵܟ̣ ܓܲܐܝܵܐ ܕܐܸܫܬܲܕܲܪ ܠܵܗ̇ ܀ ܢܦܲܩ̣ܘ ܙܲܠܝܼܩܲܝ̈ܟ ܥܲܠ ܦܸܢ̈ܝܵܬܼܵܐ ܘܐܲܢܗܲܪܘ ܐܸܢܹܝܢ : ܘܗܵܐ ܡܸܬܼܒܲܣܡܝܼܢ ܥܲܡ̈ܡܹܐ ܒܢܘܼܗܪܵܟ̣ ܕܐܲܦܨܲܚ̣ ܐܸܢܘܿܢ ܀ ܠܟ̣ܠܹܗ ܚܸܫܟܵܐ ܕܲܦܬܲܟ̣ܪܘܼܬܼܵܐ ܨܪܵܘ ܙܲܠܝܼܩܲܝ̈ܟ : ܘܥܲܠ̣ܘ ܐܲܩܝܼܡ̣ܘ ܠܵܟ̣ ܨܲܠܡܵܐ ܕܢܘܼܗܪܵܐ ܒܹܝܬܼ ܚܸܫܘܿܟܹ̈ܐ ܀ ܠܲܡܓ̣ܘܼܫܘܼܬܼܵܐ ܒܟ̣ܵܘܟܲܒ̣ ܢܘܼܗܪܵܐ ܫܠܲܚ̣ܬ݁ ܐܸܓܲܪܬܵܐ : ܘܡ̣ܢ ܚܸܫܘܿܟ̣ܵܐ ܢܓܲܕܬ݁ ܐܲܦܸܩܬܵܗ̇ ܨܹܝܕܼ ܢܲܗܝܼܪܵܟ̣ ܀ ܠܒܹܝܬܼ ܥܲܡܘܼܛܹ̈ܐ ܪܸܛ̣ ܐܝܼܙܓܲܕܵܟ̣ ܠܲܡܣܲܒܵܪܘܼ : ܘܲܕܼܪܲܫ̣ ܬܲܡܵܢ ܐܘܼܪܚܵܐ ܠܕܸܢܚܵܟ̣ ܕܲܢܗܲܠܸܟ̣ ܒܵܗ̇ ܀ ܫܡܲܥܘ ܦܵܪ̈ܘܿܫܹܐ ܒܚܘܼܒܹܐ ܪܲܒܵܐ ܕܠܵܐ ܕܘܼܘܵܕܼܵܐ : ܥܲܠ ܗܵܘ̇ ܕܸܢܚܹܗ ܕܟ̣ܵܘܟܲܒ̣ ܢܘܼܗܪܵܐ ܕܐܸܫܬܲܕܲܪ ܗ̄ܘ̣ܵܐ ܀ ܗܵܐ ܡܲܕܼܢܲܚ ܐ̄ܢܵܐ ܥܸܠܬܹܗ ܕܡܹܐܡܪܵܐ ܕܐܲܝܕܵܐ ܐܝܼܬܹܝܗ̇ : ܠܵܐ ܐ̄ܢܵܫ ܢܸܡܐܲܢ ܡ̣ܢ ܬܲܫܥܝܼܬܼܵܐ ܕܡܲܠܝܵܐ ܬܲܗܪܵܐ ܀ ܥܲܠ ܗܵܘ̇ ܕܸܢܚܵܐ ܐܲܠܵܗܵܝܵܐ ܕܕܵܠ̣ ܡ̣ܢ ܪܵܘܡܵܐ : ܘܲܢܓܲܕܼ ܐܲܝܬ݁ܝܼ ܡܓ̣ܘܼ̈ܫܹܐ ܕܢܸܚܙܘܿܢ ܡܲܠܟܵܐ ܪܲܒܵܐ ܀ ܥܲܠ ܗܵܘ̇ ܝܲܠܕܹܗ ܕܡܵܪܹܐ ܪ̈ܵܘܡܹܐ ܕܲܢܚܸܬܼ ܠܐܲܪܥܵܐ : ܘܲܠܪ̈ܲܚܝܼܩܹܐ ܩ̣ܪܵܐ ܕܢܸܬܼܚܲܕ݁ܬܼܘܼܢ ܒܝܼܠܝܼܕܼܘܼܬܹܗ ܀ ܥܲܠ ܐܝܼܙܓܲܕܵܐ ܕܐܲܪܡܝܼ ܐܘܼܪܚܹܗ ܒܪܵܘܡܵܐ ܕܲܠܥܸܠ : ܘܫܲܓ̣ܫܵܗ̇ ܠܦܵܪܹܣ ܡ̣ܢ ܙܲܠܝܼ̈ܩܹܐ ܕܥܲܙܝܼܙܘܼܬܹܗ ܀  pb. 86 ܥܲܠ ܚܘܼ̈ܫܵܒܹܐ ܕܟܲܠܕܼܵܝܘܼܬܼܵܐ ܕܐܸܬܼܦܲܪܣܝܼܘ ܒܹܗ : ܕܨܵܕܵܗ̇ ܒܕܼܝܼܠܵܗ̇ ܘܲܗܘ݀ܵܬܼ ܕܝܼܠܹܗ ܘܫܸܒ̣ܩܲܬ݀ ܕܝܼܠܵܗ̇ ܀ ܥܲܠ ܛܘܼܝܵܒ̣ܵܐ ܕܪܹ̈ܫܲܝ ܦܵܪܹܣ ܕܲܣܠܸܩ̣ܘ ܠܲܝܗܘܼܕܼ : ܘܥܲܠ ܩܘܼܪ̈ܒܵܢܹܐ ܕܲܠܝܲܠܘܼܕܼܵܐ ܒܚܘܼܒܵܐ ܩܲܪܸܒ̣ܘ ܀ ܥܲܠ ܗܹܪܘܿܕܸܣ ܓܵܪܣܵܐ ܠܝܼܛܵܐ ܕܲܒ̣ܥ̣ܵܐ ܕܢܸܩܛܘܿܠ : ܠܐܲܝܠܵܐ ܥܠܲܝܡܵܐ ܕܲܗܦܲܟ̣ ܪܲܨܹܗ ܒܚܲܣܝܼܢܘܼܬܹܗ ܀ ܥܲܠ ܫܘܼܩܵܢܵܐ ܕܫܲܒ̣ܪܲܝ ܨܸܗܝܘܿܢ ܕܐܸܬܼܩܲܛܲܠܘ ܗ̄ܘ̣ܵܐ : ܘܥܲܠ ܡܲܚܲܬ݁ܬܹܗ ܕܡܵܪܝܵܐ ܠܡܸܨܪܹܝܢ ܐܲܝܟ̣ ܥܵܪܘܿܩܵܐ ܀ ܗܵܠܹܝܢ ܘܲܥ̈ܕܹܐ ܣܵܡܲܬ݀ ܡܸܠܬܼܵܐ ܕܲܒ̣ܗܘܿܢ ܬܫܲܪܸܐ : ܘܡܵܢܗܘܿܢ ܬܸܚܙܘܿܩ ܥܲܠ ܬܲܫܥܝܼܬܼܵܐ ܕܡܲܠܝܵܐ ܬܲܗܪܵܐ ܀ ܠܗܵܢܵܐ ܡܹܐܡܪܵܐ ܫܲܩ̣ܠܘܼܗܝ ܙܵܘ̈ܥܹܐ ܡ̣ܢ ܪܸܥܝܵܢܵܐ : ܘܲܒ̣ܡܲܪܟܲܒ̣ܬܼܵܐ ܟܕܲܢ ܚܘܼ̈ܫܵܒܹܐ ܕܢܸܦܘܿܩ ܠܐܲܪܥܵܐ ܀ ܗܵܢܵܐ ܫܲܪܒܵܐ ܓܵܚ̣ ܢܸܬܼܡܲܠܲܠ ܡ̣ܢ ܬܵܚܘܿܒ̣ܵܐ : ܠܵܐ ܕܹܝܢ ܬܵܚܘܿܒ̣ ܡܹܐܡܪܵܐ ܬܡܝܼܗܵܐ ܐܲܝܟ̣ ܐܵܡܘܿܪܹܗ ܀ ܠܵܘ ܒܐܵܡܘܿܪܵܗ̇ ܕܡܸܠܬܼܵܐ ܬܚܘܿܪ ܡܵܐ ܕܡܸܬܼܐܲܡܪܵܐ : ܒܫܘܼܦܪܵܐ ܕܓ̣ܵܘ̈ܢܹܐ ܕܲܥܙܝܼܠܝܼܢ ܒܵܗ̇ ܬܗܲܪܬܲܩܢܵܐܝܼܬܼ ܀ ܡܥܵܕܼ ܗ̄ܘ̣ ܕܢܸܫܪܸܐ ܠܐܲܬܼܪܵܐ ܙܥܘܿܪܵܐ ܡܸܕܸܡ ܪܲܒܵܐ : ܠܵܐ ܕܹܝܢ ܙܵܥܲܪ ܐܲܝܢܵܐ ܕܪܲܒܵܐ ܗ̄ܘ̣ ܡ̣ܢ ܡܵܐ ܕܲܙܥܘܿܪ ܀ ܐܵܦ ܗܘ݀ ܡܵܪܲܢ ܒܹܝܬܼ ܢܲܓܵܪܵܐ ܫ̣ܪܵܐ ܐܲܝܟ̣ ܫܝܼܛܵܐ : ܘܗܵܫܵܐ ܫܲܪ̈ܒܵܘܗܝ ܨܹܝܕܼ ܚܲܠܵܫܵܐ ܢܡܲܠܸܠ ܐܸܢܘܿܢ ܀ ܥܝܵܕܼܵܐ ܐܝܼܬܼ ܠܹܗ ܕܢܲܪܟܸܢ ܚܘܼܒܹܗ ܠܲܙܥܘܿܪܝܼܬܼܵܐ : ܕܲܠܪܲܒ݁ܘܼܬܼܵܐ ܕܥܵܠܡܵܐ ܢܸܒ̣ܣܘܿܪ ܐܲܝܟܵܐ ܕܐܝܼܬܹ̇ܝܗ̇ ܀  pb. 87 ܨܹܝܕܼ ܡܸܣܟܹ݁ܢܬܵܐ ܘܲܡܫܵܘܚܲܕܬܵܐ ܫ̣ܪܵܐ ܥܲܬ݁ܝܼܪܵܐ : ܘܗܵܪܟܵܐ ܐܲܫܪܝܼ ܫܟ̣ܝܼܢܬܵܐ ܕܡܹܐܡܪ̈ܵܘܗܝ ܨܹܝܕܼ ܬܵܚܘܿܒ̣ܵܐ ܀ ܡܲܠܟܵܐ ܕܡܲܠܟܹ̈ܐ ܒܹܝܬܼ ܡܸܣ̈ܟܹܢܹܐ ܡܸܬܼܗܲܦܲܟ̣ ܗ̄ܘ̣ܵܐ : ܕܒܲܣܢܝܼܩܘܼܬܹܗ ܠܥܵܠܡܵܐ ܢܲܥܬܲܪ ܡܸܬܼܦܲܪܲܣ ܗ̄ܘ̣ܵܐ ܀ ܐ̄ܬ݀ܵܐ ܗ̄ܘ̣ܵܐ ܠܝܲܠܕܵܐ ܗܵܘ̇ ܣܵܥܲܪ ܟܠ ܒܲܒ̣ܛܲܝܼܠܘܼܬܹܗ : ܘܨܹܝܕܼ ܪ̈ܲܚܝܼܩܹܐ ܫ̣ܕܼܵܐ ܐܝܼܙܓܲܕܵܐ ܢܟܲܢܸܫ ܐܸܢܘܿܢ ܀ ܒܲܚܕܼܵܐ ܟܬܼܝܼܒ̣ܬܵܐ ܕܫܲܕܲܪ ܠܐܵܬܼܘܿܪ ܐܸܫܬܲܓ̣ܫܲܬ݀ ܗ̄ܘ̣ܵܬܼ : ܘܲܒ̣ܩܘܼܪ̈ܒܵܢܹܐ ܕܬܸܚܙܸܐ ܐܲܦܵܘ̈ܗܝ ܡܸܬܼܪܲܗܒܵܐ ܗ̄ܘ̣ܵܬܼ ܀ ܦܵܩܘܿܕܼܘܼܬܹܗ ܚܵܘܝܼ ܒܐܵܬ݀ܵܐ ܕܡܲܠܝܵܐ ܬܲܗܪܵܐ : ܕܗ݀ܝܘܼ ܡܪܵܐ ܕܪܵܘܡܵܐ ܘܥܘܼܡܩܵܐ ܠܹܗ ܡܸܫܬܲܡܥܝܼܢ ܀ ܚܕܼܵܐ ܐܵܬܘܼܬܼܵܐ ܕܢܘܼܗܪܵܐ ܣܪܲܛ̣ ܗ̄ܘ̣ܵܐ ܠܪܹ̈ܫܲܝ ܦܵܪܹܣ : ܘܲܛ̣ܥܲܢܘ ܘܐܲܝܬ݁ܝܼܘ ܩܘܼܪ̈ܒܵܢܲܝܗܘܿܢ ܠܲܡܩܲܪܵܒ̣ܘܼ ܀ ܫܲܕܲܪ ܢܘܼܗܪܵܐ ܕܲܠܚܸܫܘܿܟ̣ܵܐ ܒܐܲܬܼܪܹܗ ܢܸܩܛܘܿܠ : ܘܲܒ̣ܗܵܘ̇ ܬܵܘܫܵܐ ܕܲܦܬܲܟ̣ܪܘܼܬܼܵܐ ܐܘܼܪܚܵܐ ܢܸܥܒܸ݁ܕܼ ܀ ܚܲܕܼ ܙܲܗܪܝܼܪܵܐ ܫ̣ܕܼܵܐ ܒܹܗ ܒܐܲܬܼܪܵܐ ܡ̣ܢ ܙܲܠܝܼܩܵܘ̈ܗܝ : ܘܲܨ̣ܪܵܐ ܒܕܸܢܚܹܗ ܠܠܸܠܝܵܐ ܕܛܘܼܥܝܲܝ ܕܐܸܬܼܥܲܫܲܢ ܗ̄ܘ̣ܵܐ ܀ ܠܟ̣ܠܹܗ ܥܵܠܡܵܐ ܐ̄ܬ݀ܵܐ ܗ̄ܘ̣ܵܐ ܕܢܲܢܗܲܪ ܒܝܼܠܝܼܕܼܘܼܬܹܗ : ܘܲܠܪܹܫ ܐܲܪܥܵܐ ܫܠܲܚ̣ ܩܲܕܼܡܵܐܝܼܬܼ ܕܬܹܐܬܸܐ ܨܐܕܼܵܘܗܝ ܀ ܠܐܲܬܼܪܵܐ ܕܡܲܒ̣ܥܲܕܼ ܡ̣ܢ ܝܘܼܠܦܵܢܵܐ ܘܡ̣ܢ ܟܪ̈ܘܿܙܹܐ : ܫܠܝܼܚܵܐ ܕܢܘܼܗܪܵܐ ܫܲܕܲܪ ܕܢܲܝܬܹ̇ܝܘܗܝ ܢܸܬܼܟܵܘܲܢ ܗ̄ܘ̣ܵܐ ܀ ܢܝܼܪܵܐ ܕܨܸܡ̈ܚܹܐ ܣܵܡ̣ ܥܲܠ ܟܲܬܼܦܵܐ ܕܒܲܥܪܝܼܪ̈ܵܝܹܐ : ܘܐܲܠܒܸܟ̣ ܐܸܢܘܿܢ ܐܘܼܪܚܵܐ ܕܢܹܐܬܼܘܿܢ ܨܹܝܕܼ ܦܘܼܠܚܵܢܹܗ ܀  pb. 88 ܡܲܠܟܵܐ ܝ̄ܠܝܼܕܼܵܐ ܩܪܵܒ̣ܵܐ ܣܕܲܪ ܗ̄ܘ̣ܵܐ ܥܲܡ ܚܸܫܘܿܟܹ̈ܐ : ܕܲܢܚܵܘܸܐ ܗ̄ܘ̣ܵܐ ܕܓܲܒܹܗ ܩܵܐܹ̇ܡ ܥܲܠ ܙܵܟ̣ܘܿܬܼܵܐ ܀ ܟܹܐܦܵܐ ܕܢܘܼܗܪܵܐ ܫ̣ܕܼܵܐ ܗ̄ܘ̣ܵܐ ܒܠܸܠܝܵܗ̇ ܕܲܡܓ̣ܘܼܫܘܼܬܼܵܐ : ܘܚܲܝ̈ܠܲܝ ܚܸܫܟܵܐ ܐܸܬܼܒܲܕܲܪܘ ܗ̄ܘ̣ܵܘ ܡ̣ܢ ܥܲܙܝܼܙܵܐ ܀ ܡ̣ܢ ܙܲܠܝܼܩܵܐ ܥ̣ܒܲܕܼ ܠܹܗ ܓܹܐܪܵܐ ܢܘܼܪܵܢܵܝܵܐ : ܘܲܫ̣ܕܼܵܐ ܒܲܙܥܹܗ ܠܗܵܘ̇ ܥܲܡܛܵܢܵܐ ܕܟܲܠܕܼܵܝܘܼܬܼܵܐ ܀ ܒܚܲܒ̣ܠܵܐ ܕܢܘܼܗܪܵܐ ܢܓܲܕܼ ܠܲܡܓ̣ܘܼ̈ܫܹܐ ܕܢܹܐܬܼܘܿܢ ܨܹܐܕܼܵܘܗܝ : ܘܲܙܟ̣ܵܐ ܒܕܸܢܚܹܗ ܠܣܸܕܼܪ̈ܲܝ ܦܵܪܹܣ ܘܐܲܦܸܩ̣ ܐܸܢܘܿܢ ܀ ܠܡܲܢܗܵܪܘܼ ܓܹܝܪ ܠܥܵܠܡܵܐ ܟ̱ܠܹܗ ܐܸܫܬܲܕܲܪ ܗ̄ܘ̣ܵܐ : ܘܲܫܘܹܝܢ ܗ̄ܘ̣ܵܘ ܠܹܗ ܥܲܡ̈ܡܹܐ ܘܥܲܡܵܐ ܕܕܼܝܼܠܹܗ ܐܸܢܘܿܢ ܀ ܫ̣ܪܵܐ ܗ̄ܘ̣ܵܐ ܒܥܲܡܵܐ ܘܫܲܕܲܪ ܢܹܐܬܼܘܿܢ ܥܲܡ̈ܡܹܐ ܨܹܐܕܼܵܘܗܝ : ܕܲܠܪ̈ܲܚܝܼܩܹܐ ܘܲܠܩܲܪ̈ܝܼܒܹܐ ܢܚܲܕܸܐ ܕܸܢܚܹܗ ܀ ܣܲܩܪܵܐ ܕܢܘܼܗܪܵܐ ܫܲܕܲܪ ܡܲܠܟܵܐ ܠܒܹܝܬܼ ܚܸܫܘܿܟܹ̈ܐ : ܕܢܲܦܸܩ ܐܸܢܘܿܢ ܡ̣ܢ ܗܵܘ̇ ܠܸܠܝܵܐ ܕܚܲܦܝܼ ܐܸܢܘܿܢ ܀ ܟܬܲܒ̣ ܐܸܓܲܪܬܵܐ ܘܫܲܕܲܪ ܠܐܲܬܼܪܵܐ ܒܝܲܕܼ ܐܝܼܙܓܲܕܵܐ : ܕܢܸܗܘܸܐ ܫܲܝܢܵܐ ܒܐܲܪܥܵܐ ܕܚܸܪܒܲܬ݀ ܒܲܡܓ̣ܘܼܫܘܼܬܼܵܐ ܀ ܠܟ̣ܵܘܟ݁ܒ̣ܵܐ ܫܲܕܲܪ ܕܲܠܪ̈ܲܚܝܼܩܹܐ ܒܕܸܢܚܹܗ ܢܸܩܪܸܐ : ܕܐ̄ܢܵܫ ܡ̣ܢ ܐܲܪܥܵܐ ܡܚܝܼܠ ܗ̄ܘ̣ܵܐ ܕܢܹܐܙܲܠ ܢܲܝܬܸܐ ܐܸܢܘܿܢ ܀ ܒܐܘܼܪܚܵܐ ܪܗܝܼܒ̣ܬܵܐ ܛܵܣ̣ ܐܝܼܙܓܲܕܹܗ ܩܲܠܝܼܠܵܐܝܼܬܼ : ܘܲܒ̣ܣܲܒ̣ܪ̈ܵܬܼܵܐ ܫܲܦܝܼܪ̈ܵܬܼܵܐ ܠܐܲܬܼܪܵܐ ܫܲܓ̣ܫܹܗ ܀ ܘܡܵܢܵܐ ܗ̄ܘ̣ܵܬܼ ܟܲܝ ܥܸܠܬܹܗ ܕܟ̣ܵܘܟ݁ܒ̣ܵܐ ܕܐܸܫܬܲܕܲܪ ܗ̄ܘ̣ܵܐ : ܘܡܸܛܠ ܡܵܢܵܐ ܩܪܵܐ ܠܲܡܓ̣ܘܼ̈ܫܹܐ ܒܕܸܢܚܹܗ ܪܲܒܵܐ ܀  pb. 89 ܠܡܘܿܢ ܠܵܐ ܢܒ̣ܝܼܵܐ ܐܲܝܟ̣ ܕܲܒ̣ܢܝܼܢܘܹܐ ܐܲܟ̣ܪܸܙ ܬܲܡܵܢ : ܐܵܘ ܟܵܪܘܿܙܵܐ ܐܲܝܟ̣ ܒܲܪ ܡܲܬܲܝ ܣܲܒܲܪ ܐܸܢܘܿܢ ܀ ܠܡܘܿܢ ܠܵܐ ܢܚܸܬܼ ܗ̄ܘ̣ܵܐ ܐܲܝܟ̣ ܐܹܫܲܥܝܵܐ ܘܐܲܠܸܦ̣ ܐܸܢܘܿܢ : ܕܒ̣ܵܛ̇ܢܵܐ ܒܬܼܘܼܠܬܵܐ ܘܝܵܠܕܵܐ ܡܲܠܟܵܐ ܕܠܵܐ ܙܘܼܘܵܓ̣ܵܐ ܀ ܠܡܘܿܢ ܠܵܐ ܒܸܚܫܲܬ݀ ܐܘܼܪܚܵܐ ܠܬܲܡܵܢ ܕܲܢܒ̣ܝܼܘܼܬܼܵܐ : ܘܲܒ̣ܓܸܠܝܵܢܹ̈ܝܗ̇ ܐܲܠܵܗܵܝܹ̈ܐ ܩܪܵܬ݀ ܠܲܡܓ̣ܘܼ̈ܫܹܐ ܀ ܠܐܲܝܢܵܐ ܦܘܼܪܣܵܐ ܟܵܘܟܲܒ̣ ܢܘܼܗܪܵܐ ܢܚܸܬܼ ܒܵܬܲܪܗܘܿܢ : ܘܒܲܐܝܢܵܐ ܩܵܠܵܐ ܣܒܲܪܬܼܵܐ ܕܝܲܠܕܵܐ ܙܪܲܥ̣ ܒܐܸܕܼܢܲܝ̈ܗܘܿܢ ܀ ܫܠܝܼܚܵܐ ܕܐܸܠܵܐ ܒܕܸܢܚܹܗ ܠܵܐ ܡܡܲܠܸܠ ܗ̄ܘ̣ܵܐ : ܐܲܝܟܲܢ ܐܲܟ̣ܪܸܙ ܡܲܠܦܵܢܘܼܬܼܵܐ ܘܐܸܬܼܩܲܒܲܠ ܗ̄ܘ̣ܵܐ ܀ ܠܡܘܿܢ ܠܵܐ ܢܒ̣ܝܼܵܐ ܐܸܫܬܲܕܲܪ ܗ̄ܘ̣ܵܐ ܐܲܝܟܲܢ ܕܐܸܡ̇ܪܹܬܼ : ܐܸܠܵܐ ܟܵܘܟ݁ܒ̣ܵܐ ܡܲܠܝܼ ܐܘܼܪܚܵܐ ܕܟ̣ܵܪܘܿܙܘܼܬܼܵܐ ܀ ܗܵܪܟܵܐ ܥܸܠܬܼܵܐ ܐܸܫܬܲܟ̣ܚܲܬ݀ ܠܵܗ̇ ܠܟܲܠܕܼܵܝܘܼܬܼܵܐ : ܕܲܒ̣ܚܘܼܫܒܵܢܵܐ ܚܙܵܬ݀ ܒܹܝܬܼ ܝܲܠܕܹ̈ܐ ܘܠܵܐ ܒܲܢܒ̣ܝܼܵܐ ܀ ܡ̣ܢ ܡܲܚܪܘܼܬܼܵܐ 1 : ܝܲܠܕܹܗ ܕܡܲܠܟܵܐ ܐܸܬܼܒܲܕܲܩ ܠܵܗ̇ : ܘܲܠܒܹܝܬܼ ܝܲܠܕܹ̈ܐ ܙܸܕܼܩܹ̈ܐ ܝܸܗܒܲܬ݀ ܕܫܲܪܝܼܪܝܼܢ ܠܲܡ ܀ ܚܲܟ݁ܝܼܡ ܠܸܒܵܐ ܒܕܼܝܼܠܵܗ̇ ܨܵܕܵܗ̇ ܠܲܡܨܲܢܲܥܬܵܐ : ܠܵܐ ܕܹܝܢ ܝܸܕܼܥܲܬ݀ ܐܲܝܟܲܢ ܚܲܒ̣ܫܵܗ̇ ܒܐܘܼܡܵܢܘܼܬܼܵܗ̇ ܀ ܒܙܲܝܢܵܐ ܨܢܝܼܥܵܐ ܕܲܡܪܝܼܩ ܗ̄ܘ̣ܵܐ ܠܵܗ̇ ܙܟ̣ܵܗ̇ ܘܐܸܬܼܟܲܒ̣ܫܲܬ : ܒܕܼܝܼܠܵܗ̇ ܩܲܛ̣ܠܵܗ̇ ܐܲܝܟ̣ ܕܲܠܓ̣ܘܼܠܝܵܕܼ ܓܲܢ̄ܒܵܪܵܐܝܼܬܼ ܀ ܒܓ̣ܵܘ ܣܘܼܪ̈ܓܵܕܹܐ ܕܟܲܠܕܼܵܝܘܼܬܼܵܐ ܟܡܸܢ ܝܘܼܠܦܵܢܵܐ :  pb. 90 ܘܲܠܡܲܚܪܘܼܬܼܵܐ 2 : ܐܲܛ̣ܥܝܼ ܘܢܲܓ̣ܕܵܗ̇ ܒܵܬܲܪ ܩܘܼܫܬܵܐ ܀ ܟܡܹܐܢܵܐ ܥ̣ܒܲܕܼ ܗ̄ܘ̣ܵܐ ܫܪܵܪܵܐ ܘܲܛ̣ܫܵܐ ܒܹܝܬܼ ܡܲܠܘܵܫܹ̈ܐ : ܘܨܵܕܼ ܡ̣ܢ ܬܲܡܵܢ ܠܲܡܓ̣ܘܼܫܘܼܬܼܵܐ ܘܕܲܒ̣ܪܵܗ̇ ܥܲܡܹܗ ܀ ܡܸܟܲܠ ܢܲܟ̣ܠܵܗ̇ ܐܲܝܟ̣ ܫܵܠܹ̇ܡ ܠܵܗ̇ ܥܲܕܼ ܨܵܐܹ̇ܕܼ ܠܵܗ̇ : ܘܡ̣ܢ ܕܐܸܬܼܚܲܒ̣ܫܲܬ݀ ܢܲܓ̣ܕܵܗ̇ ܨܹܐܕܼܵܘܗܝ ܕܬܸܘܗܸܐ ܕܝܼܠܹܗ ܀ ܐܵܦ ܨܲܝܵܕܵܐ ܠܸܩܛܵܐ ܪܵܡܹܐ ܕܲܡܫܲܓܸܫ ܒܹܗ : ܘܲܠܟ̣ܠ ܓܸܢܣܵܐ ܒܐܘܼܟ̣ܠܵܐ ܕܪܵܚܹ̇ܡ ܡܲܛܥܸܐ ܚܵܒܹ̇ܫ ܀ ܝܵܕܲܥ̇ ܗ̄ܘ̣ ܓܹܝܪ ܕܐܸܠܵܐ ܡܫܲܓܸܫ ܐܵܦܠܵܐ ܨܵܐܹ̇ܕܼ : ܘܡܸܛܠ ܗܵܢܵܐ ܠܓܸܢܣܵܐ ܒܓܸܢܣܹܗ ܒܕܼܝܼܠܹܗ ܫܲܕܸܠ̣ ܀ ܐܲܝܢܵܐ ܠܸܩܛܵܐ ܐܝܼܬܼ ܗ̄ܘ̣ܵܐ ܕܲܢܨܘܼܕܼ ܠܲܡܓ̣ܘܼܫܘܼܬܼܵܐ : ܐܸܠܵܐ ܡܸܕܸܡ ܡ̣ܢ ܡܲܠܘܸܫܹܐ ܕܪܸܚܡܲܬ݀ ܐܸܢܘܿܢ ܀ ܪܸܓ݁ܬܼܵܗ̇ ܝܲܗ̄ܒ̣ ܠܵܗ̇ ܥܲܕܼ ܐܵܚܹ̇ܕܼ ܠܵܗ̇ ܬܹܐܬܸܐ ܨܐܕܼܵܘܗܝ : ܕܥܵܪܩܵܐ ܗ̄ܘ̣ܵܬܼ ܠܵܗ̇ ܡ̣ܢ ܨܲܝܵܕܼܵܗ̇ ܐܸܠܘܼ ܝܸܕܼܥܲܬ݀ ܀ ܐܸܠܘܼ ܕܝܼܠܵܗ̇ ܠܵܐ ܚ̣ܵܘܝܼ ܠܵܗ̇ ܠܵܐ ܩܲܒܸ݁ܠܬܹܗ : ܘܡܸܛܠܗܵܢܵܐ ܥܝܵܕܼܵܗ̇ ܝܲܗ̄ܒ̣ ܠܵܗ̇ ܥܲܕܼ ܡܸܬ݁ܬܲܚܕܵܐ ܀ ܠܵܐ ܡܩܲܒ݁ܠܵܐ ܗ̄ܘ̣ܵܬܼ ܡܲܠܦܵܢܘܼܬܼܵܐ ܡ̣ܢ ܐܹܫܲܥܝܵܐ : ܐܵܦܠܵܐ ܝܵܘܢܵܢ ܐܸܠܘܼ ܐܲܟ̣ܪܸܙ ܫܸܡܥܲܬ݀ ܡܸܠܵܘ̈ܗܝ ܀ ܡܓ̣ܘܼܫܘܼܬܼܵܐ ܓܹܝܪ ܠܘܼܩܒܲܠ ܡܘܼܫܹܐ ܐܝܼܬܼ ܠܵܗ̇ ܣܸܦܪܹ̈ܐ : ܘܠܵܐ ܡܸܬܼܪܲܡܝܵܐ ܨܹܝܕܼ ܝܘܼܠܦܵܢܵܐ ܕܒܹܝܬܼ ܐܲܕܼܘܿܢܲܝ ܀ ܟܲܠܕܵܝܘܼܬܼܵܐ ܕܲܠܩܘܼܒ̣ܠܵܗ̇ ܗ̄ܝܼ ܕܲܢܒ̣ܝܼܘܼܬܼܵܐ : ܘܐܸܠܘܼ ܢܒ̣ܝܹ̈ܐ ܣܲܒ݁ܪܘܼܗ̇ ܡܸܕܸܡ ܪܸܓ̣ܡܲܬ݀ ܐܸܢܘܿܢ ܀  pb. 91 ܠܵܐ ܨܵܠ̇ܝܵܐ ܗ̄ܘ̣ܵܬܼ ܐܸܕܼܢܵܗ̇ ܠܡܘܼܫܹܐ ܕܬܸܫܡܲܥ ܡܸܢܹܗ : ܕܬܸܫܪܸܐ ܡܸܠܵܘ̈ܗܝ ܝܲܨܝܼܦܵܐ ܗ̄ܘ̣ܵܬܼ ܒܐܘܼܡܵܢܘܼܬܼܵܗ̇ ܀ ܥܲܠ ܒܹܝܬܼ ܒܲܠܕܹ̈ܐ ܘܥܲܠ ܡܲܠܘܵܫܹ̈ܐ ܐܝܼܬܼ ܠܵܗ̇ ܥܲܡܠܵܐ : ܘܡܸܛܠ ܗܵܢܵܐ ܒܗܵܘ̇ ܡܵܐ ܕܗܵܪܓܵܐ ܨܵܕܵܗ̇ ܩܘܼܫܬܵܐ ܀ ܨܹܝܕܼ ܢܲܗܝܼܪܹ̈ܐ ܨܠܸܐ ܪܸܥܝܵܢܵܗ̇ ܬܚܘܼܪ ܐܸܢܘܿܢ : ܘܡܸܢܗܘܿܢ ܘܲܒ̣ܗܘܿܢ ܨܲܦ̣ܚܵܗ̇ ܩܘܼܫܬܵܐ ܒܲܡܗܝܼܪܘܼܬܹܗ ܀ ܒܟ̣ܵܘ̈ܟ݁ܒܹܐ ܚܵܝ̇ܪܵܐ ܘܲܒ̣ܡܸܢܝܵܢܵܐ ܕܚܘܼܫܒܵܢܲܝ̈ܗܘܿܢ : ܘܢܲܟ̣ܠܵܗ̇ 3 : ܩܘܼܫܬܵܐ ܕܬܸܚܙܹܝܘܗܝ ܬܲܡܵܢ ܥܲܕܼ ܚܵܒܹ̇ܫ ܠܵܗ̇ ܀ ܡ̣ܢ ܡܵܘܙܲܠܬܵܐ ܐܝܼܬܼ ܠܵܗ̇ ܚܲܝܠܵܐ ܥܲܠ ܕܘܼܒܵܪܹ̈ܐ : ܘܒ̣ܵܗ̇ ܕܸܢܚܲܬ݀ ܠܵܗ̇ ܣܒܲܪܬܹܗ ܕܲܒ̣ܪܵܐ ܕܬܸܚܙܸܐ ܐܲܦܵܘ̈ܗܝ ܀ ܪܩܝܼܥܵܐ ܗ̄ܘ̣ܵܐ ܣܸܦ̣ܪܵܗ̇ ܘܲܒ̣ܢܲܗܝܼܪ̈ܵܘܗܝ ܩܵܪܝܵܐ ܟܠܝܘܿܡ : ܘܒܹܗ ܚ̣ܘܵܝܼ ܠܵܗ̇ ܚܲܟ݁ܝܼܡ ܠܸܒܵܐ ܡܲܠܟ݁ܘܼܬܹܗ ܀ ܥܲܠ ܡܲܪܕܝܼܬܼܵܐ ܕܚܲܝ̈ܠܵܘܵܬܼܵܐ ܣܝܼܡ ܒܘܼܝܵܢܵܗ̇ : ܘܒܲܐܝܠܹܝܢ ܘܲܥ̈ܕܹܐ ܘܐܲܝܟܵܐ ܪܵܕܹܝܢ ܒܲܫܒ̣ܝܼܠܲܝ̈ܗܘܿܢ ܀ ܬܪܸܥܣܲܪ ܒܵܬܹ̈ܐ ܘܲܡܕܲܒ݁ܪ̈ܵܢܹܐ ܫܲܒ̣ܥܵܐ ܣܵܡܲܬ݀ : ܘܡܸܢܗܘܿܢ ܫܵܩ̇ܠܵܐ ܥܸܠܬܼܵܐ ܬܡܲܠܸܠ ܥܲܠ ܒܹܝܬܼ ܝܲܠܕܹ̈ܐ ܀ ܒܓ̣ܵܘ ܩܸܪܝܵܢܵܐ ܝܑܼܬܸܒ̣ ܩܘܼܫܬܵܐ ܘܝܲܗ̄ܒ̣ ܠܵܗ̇ ܢܲܦ̮ܫܹܗ : ܕܲܒ̣ܡܵܐ ܕܝܸܠܦܲܬ݀ ܬܸܬ݁ܨܝܼܕܼ ܬܸܥܘܿܠ ܬܸܚܙܸܐ ܠܲܒ̣ܪܵܐ ܀ ܐܸܠܘܼ ܐ̄ܡܲܪ ܠܵܗ̇ ܢܒ̣ܝܼܵܐ ܕܒ̣ܵܛ̇ܢܵܐ ܒܬܼܘܼܠܬܵܐ ܒܲܝܗܘܼܕܼ : ܠܵܐ ܩܲܒܸ݁ܠܬܹܗ ܐܸܢ ܡܲܠܘܵܫܵܐ ܠܵܐ ܡܲܦܸܣ ܗ̄ܘ̣ܵܐ ܀ ܡܲܪܝܼܕܼܵܐ ܗ̄ܘ̣ܵܬܼ ܡ̣ܢ ܩܸܪܝܵܢܵܐ ܕܲܢܒ̣ܝܼܘܼܬܼܵܐ : pb. 92 ܘܲܒ̣ܗܸܓ̣ܝܵܢܵܐ ܕܚܲܝ̈ܠܵܘܵܬܼܵܐ ܣܪܝܼܚ ܗ̄ܘ̣ܵܐ ܠܸܒܵܗ̇ ܀ ܘܟܲܕܼ ܦܲܩܝܼܪܵܐ ܘܚܵܝ̇ܪܵܐ ܒܚܸܠܩܹ̈ܐ ܐܲܝܟ̣ ܪܸܥܝܵܢܵܗ̇ : ܟܵܘܟܲܒ̣ ܢܘܼܗܪܵܐ ܪܡܲܙ ܠܵܗ̇ ܒܢܸܟ̣ܠܵܐ ܕܡܲܠܟܵܐ ܒܲܝܗܘܼܕܼ ܀ ܫܒܸܐ ܗ̄ܘ̣ܵܐ ܠܸܒܵܗ̇ ܥܲܠ ܚܘܼܫ̈ܒܵܢܹܐ ܕܐܘܼܡܵܢܘܼܬܼܵܗ̇ : ܘܲܒ̣ܗܘܿܢ ܝܼܠܦܲܬ݀ ܕܲܕܼܢܲܚ̣ ܡܲܠܟܵܐ ܐܲܝܟ̣ ܕܐܸܡܲܪܝܼܢܲܢ ܀ ܘܲܟ̣ܒܲܪ ܐܲܚܲܝ̈ ܒܠܸܠܝܵܐ ܕܝܲܠܕܹܗ ܕܗܵܘ̇ ܦܵܪܹܩ ܟܠ : ܟ̱ܠܵܗ̇ ܓܘܼܕܵܐ ܕܲܡܓ̣ܘܼܫܘܼܬܼܵܐ ܚܙܵܬ݀ ܡܲܠܘܵܫܹ̈ܐ ܀ ܩܘܼܫܬܵܐ ܪܲܟܸܒ̣ ܥܸܠܬܼܵܐ ܕܡܸܕܸܡ ܘܐܲܦܸܩ̣ ܐܸܢܘܿܢ : ܕܲܟ̣ܢܝܼܫܵܐܝܼܬܼ ܢܸܬܼܚܵܘܸܐ ܠܗܘܿܢ ܬܲܗܪܵܐ ܪܲܒܵܐ ܀ ܘܟܲܕܼ ܡܵܢܹ̇ܝܢ ܗ̄ܘ̣ܵܘ ܫܵܥܲܝ̈ ܠܸܠܝܵܐ ܘܚܘܼܫܒܵܢܲܝ̈ܗܘܿܢ : ܘܢܵܛ̇ܪܝܼܢ ܙܲܒ̣̈ܢܹܐ ܕܐܲܝܟܵܐ ܕܐܸܡܲܬܼܝ ܘܡܵܢܵܐ ܪܵܕܹܝܢ ܀ ܗܵܝܕܹܝܢ ܕܸܢܚܵܐ ܐܲܠܵܗܵܝܵܐ ܫܓܲܪ ܠܲܡܦܹܐܕܼܵܐ : ܘܟ̣ܵܘܟ݁ܒ̣ܵܐ ܚܲܕܼܬܼܵܐ ܛܒܲܥ̣ ܚܵܘܝܼ ܠܗܘܿܢ ܒܹܝܬܼ ܡܸܢ̈ܝܵܢܹܐ ܀ ܒܕܼܘܼܟ݁ܬܼܵܐ ܝ̄ܕܼܝܼܥܬܵܐ 4 : ܕܥܵܒ̣ܕܝܼܢ ܓܲܕܹ̈ܐ ܐܲܝܟ̣ ܡܸܠܲܬܼܗܘܿܢ : ܩ̣ܵܡ ܗ̄ܘ̣ܵܐ ܢܘܼܗܪܵܐ ܕܝܲܠܕܹܗ ܕܡܲܠܟܵܐ ܢܚܵܘܸܐ ܐܸܢܘܿܢ ܀ ܒܡܵܐ ܕܠܵܐ ܫܲܪܝܼܪ ܥܲܠ̣ ܗ̄ܘ̣ܵܐ ܫܪܵܪܵܐ ܕܢܲܝܬܸܐ ܐܸܢܘܿܢ ܠܵܐ : ܓܹܝܪ ܐܝܼܬܼ ܗ̄ܘ̣ܵܐ ܡܨܝܼܕܬܵܐ ܐ̄ܚܪܹܬܼܵܐ ܕܬܸܚܒ݁ܘܿܫ ܐܸܢܘܿܢ ܀ ܩ̣ܵܡ ܗ̄ܘ̣ܵܐ ܟܵܘܟ݁ܒ̣ܵܐ ܕܲܦܐܸܐ ܒܢܘܼܗܪܹܗ ܘܪܲܒ݁ ܒܲܚܙܵܬܹܗ : ܘܥܲܙܝܼܙ ܕܸܢܚܹܗ ܘܕܼܵܠܹ̇ܩ ܙܝܼܘܹܗ ܘܨܵܡܲܚ̇ ܫܘܼܦܪܹܗ ܀ ܘܲܫܓ̣ܝܼܪ ܕܸܠܩܹܗ ܘܝܵܩ̇ܕܝܼܢ ܨܸܡܚܵܘ̈ܗܝ ܘܲܬܼܡܝܼܗ ܚܵܙܘܹܗ : ܘܝܼܚܝܼܕܼܵܝܵܐ ܗ̄ܘ̣ ܘܲܕ݁ܕܵܡܹ̇ܐ ܠܹܗ ܐ̄ܚܪܹܢܵܐ ܠܵܐ ܐܝܼܬܼ ܀  pb. 93 ܚܙܵܬܼܵܐ ܚܕܲܬܵܐ ܫܸܓ̣ܫܲܬ݀ ܐܸܢܘܿܢ ܠܲܡܥܲܩܵܒ̣ܘܼ : ܘܲܒ̣ܣܸܦܪ̈ܲܝܗܘܿܢ ܠܵܐ ܐܸܫܟܲܚ̣ܘ ܗ̄ܘ̣ܵܐ ܫܲܪܒܹܗ ܡܵܢܵܘ ܀ ܐܲܣ̣ܓܝܼܘ ܫܲܐܸܠܘ ܥܲܠ ܓܸܠܝܵܢܵܐ ܬܡܝܼܗܵܐ ܕܲܚ̣ܙܵܘ : ܘܠܵܐ ܣܦܲܩ̣ܘ ܣܸܦ̣ܪܹ̈ܝܗ̇ ܕܟܲܠܕܵܝܘܼܬܼܵܐ ܕܢܸܫܬܲܥܘܿܢܵܝܗܝ ܀ ܨܲܠܡܵܐ ܕܢܘܼܗܪܵܐ ܐܲܪܗܸܒ̣ ܐܸܢܘܿܢ ܕܲܢܨܘܼܪܘܼܢܵܝܗܝ : ܘܟ̣ܠܗܘܿܢ ܓܵܘ̈ܢܹܐ ܕܟܲܠܕܼܵܝܘܼܬܼܵܐ ܠܵܐ ܚܲܒ̣ܫܘܼܗܝ ܗ̄ܘ̣ܵܘ ܀ ܘܐܲܟ̣ܡܵܐ ܕܗܵܠܹܝܢ ܡܸܬܼܐܲܡܪ̈ܵܢ ܗ̄ܘܲܝ̈ ܡ̣ܢ ܟܲܠܕܼܵܝܹ̈ܐ : ܕܡܵܢ ܟܲܝ ܘܐܲܝܟܲܢ ܘܡܲܢ̣ܘܼ ܘܐܲܝܟܵܐ ܕܢܲܚ̣ ܦܵܪܘܿܩܵܐ ܀ ܡܸܕܸܡ ܪܲܒܵܐ ܐ̄ܬ݀ܵܐ ܠܹܗ ܠܥܵܠܡܵܐ ܒܝܲܠܕܹܗ ܚܲܕܼܬܼܵܐ : ܘܪܹܫܵܢܘܼܬܼܵܐ ܐܝܼܬܼ ܠܹܗ ܕܢܹܐܚܘܿܕܼ ܕܐܲܪܥܵܐ ܟ̱ܠܵܗ̇ ܀ ܐ̄ܢܵܫ ܓܲܢ̄ܒܵܪܵܐ ܐܸܬ݀ܵܐ ܠܝܲܠܕܵܐ ܐܲܝܟ̣ ܕܐܲܕܼܪܸܟ̣ܢܲܢ : ܘܟ̣ܠܗܘܿܢ ܣܵܘ̈ܦܹܐ ܡܸܫܬܲܡܥܝܼܢ ܠܹܗ ܡܵܐ ܕܐܸܫܬܲܡܲܗ ܀ ܫܵܩܵܐ ܪܵܡܬܼܵܐ ܕܸܢܚܲܬ݀ ܝܵܘܡܵܢ ܡ̣ܢ ܝܑܼܠܝܼ̈ܕܹܐ : ܘܬܼܵܓܹܗ ܕܢܸܡܪܘܿܕܼ ܡܸܫܬܲܥܒܲܕܼ ܠܵܗ̇ ܡܵܐ ܕܐܸܬܼܓܲܠܝܲܬ݀ ܀ ܐ̄ܢܵܫ ܥܲܙܝܼܙܵܐ ܕܐܵܚܹ̇ܕܼ ܥܵܠܡܵܐ ܒܓܲܢ̄ܒܵܪܘܼܬܹܗ : ܝܑܼܠܝܼܕܼܸ ܗܵܫܵܐ ܢܥܲܩܸܒ̣ ܢܸܚܙܸܐ ܡܲܢ̣ܘܼ ܘܐܲܝܟܵܘ ܀ ܬܵܓܹܗ ܕܗܵܢܵܐ ܟܠܗܘܿܢ ܬܵܓܹ̈ܐ ܢܵܦ̇ܠܝܼܢ ܩܘܼܕܼܡܵܘܗܝ : ܢܩܲܕܸܡ ܢܿܐܙܲܠ ܢܸܣܲܒ̣ ܡܸܕܸܡ ܘܲܢܩܲܪܸܒ̣ ܠܹܗ ܀ ܠܟ̣ܠܗܘܿܢ ܥܲܡܡܹ̈ܐ ܕܐܲܪܥܵܐ ܟܵܒܹ̇ܫ ܡܵܐ ܕܐܸܬܼܥܲܠܲܡ : ܢܹܐܙܲܠ ܢܸܥܒܸ݁ܕܼ ܚܘܼܒܵܐ ܨܹܐܕܼܵܘܗܝ ܥܲܕܼ ܝܲܠܘܼܕܼܵܐ ܗ̄ܘ̣ܵܐ ܀ ܒܪܝܼܬܼܵܐ ܟ̱ܠܵܗ̇ ܪܵܝܒܵܐ ܒܕܸܢܚܹܗ ܡܵܐ ܕܪܸܓ̣ܫܲܬ݀ ܒܹܗ : ܢܗܸܐ ܩܲܕܼܡܵܝܹ̈ܐ ܘܗܵܐ ܚ̣ܵܘܝܼܢܲܢ ܚܘܼܒܵܐ ܬܲܡܵܢ ܀  pb. 94 ܠܡܲܠܟܹ̈ܐ ܡܫܲܥܒܸܕܼ ܘܲܠܪܹ̈ܫܵܢܹܐ ܒܢܝܼܪܹ̈ܗ ܟܵܕܹܢ : ܬܵܘ ܢܸܣܓ݁ܘܿܕܼ ܠܹܗ ܡ̣ܢ ܚܹܐܪܘܼܬܼܵܐ ܘܠܵܐ ܒܲܩܛܝܼܪܵܐ ܀ ܪܹ̈ܫܹܐ ܕܐܲܪܥܵܐ ܗܵܘܹ̇ܝܢ ܥܲܒ̣̈ܕܹܐ ܠܪܹܫܵܢܘܼܬܹܗ : ܢܸܗܘܸܐ ܒܘܼܟ̣ܪܹ̈ܐ ܘܲܒ̣ܩܘܼܪ̈ܒܵܢܹܐ ܢܸܚܙܸܐ ܐܲܦܵܘ̈ܗܝ ܀ ܒܪܝܼܬܼܵܐ ܡܕܲܒܲܪ ܘܲܠܣܸ̈ܓ̣ܕܵܬܼܵܐ ܕܥܲܡ̈ܡܹܐ ܫܵܩܹ̇ܠ : ܢܸܩܕܲܘܿܡ ܘܢܸܣܓ݁ܘܿܕܼ ܘܗܵܐ ܐܸܬܼܚܲܙܝܲܬ݀ ܫܲܦܝܼܪܘܼܬܲܢ ܀ ܢܹܐܙܲܠ ܢܲܟ̣ܬܸܒ̣ ܐܲܪܥܲܢ ܒܲܫܡܹܗ ܗܵܐ ܡ̣ܢ ܗܵܫܵܐ : ܥܲܕܼ ܠܵܐ ܪܵܝ̇ܒ݁ܝܼܢ ܥܲܡ̈ܡܹܐ ܒܫܸܡܥܵܐ ܕܓܲܢ̄ܒܵܪܘܼܬܹܗ ܀ ܢܵܘܒܸ݁ܠ ܕܲܗܒ̣ܵܐ ܘܢܸܫܕܸܐ ܩܕܼܵܡܵܘܗܝ ܐܲܝܟ̣ ܠܐܝܼܩܵܪܹܗ : ܕܡܵܐ ܕܐܸܬܼܓܲܢ̄ܒܲܪ ܥܲܠ ܡܲܠܟ݁ܘܼܬܹܗ ܢܚܘܼܢ ܠܐܲܪܥܲܢ ܀ ܐܘܼܡܵܢܘܼܬܲܢ ܝܵܪܒܵܐ ܒܗܵܕܹܐ ܕܐܲܪܓܸܫܢܲܢ ܒܹܗ : ܘܡ̣ܢ ܕܐܲܪܓܸܫܢܲܢ ܗܵܕܹܐ ܦܲܐܝܵܐ ܕܠܵܐ ܢܫܘܼܛܝܼܘܗܝ ܀ ܒܝܼܠܝܼܕܘܼܬܹܗ ܢܝܲܩܪܝܼܘܗܝ ܗܵܫܵܐ ܐܲܝܟܵܐ ܕܐܝܼܬܼܵܘܗܝ : ܘܲܒ̣ܡܲܠܟ݁ܘܼܬܹܗ ܡܵܐ ܕܐܸܬܼܓܲܠܝܲܬ݀ ܦܵܪܲܥ̇ ܗ̄ܘ̣ ܠܲܢ ܀ ܥܲܕܼܠܵܐ ܐܵܬܹ̇ܝܢ ܡܲܠܟܹ̈ܝܗ̇ ܕܐܲܪܥܵܐ ܒܩܘܼܪ̈ܒܵܢܲܝܗܘܿܢ : ܗܵܢܵܐ ܕܝܼܠܲܢ ܢܸܗܘܸܐ ܒܘܼܟ̣ܪܵܐ ܘܢܸܬܼܩܲܪܲܒ̣ ܠܹܗ ܀ ܥܲܕܼ ܠܵܐ ܨܵܝ̇ܒ݁ܝܼܢ ܥܲܡ̈ܡܹܐ ܨܹܐܕܼܵܘܗܝ ܒܐܝܼܩܵܪܲܝܗܘܿܢ : ܢܒܲܟܲܪ ܢܵܘܒܸ݁ܠ ܕܲܫܢܵܐ ܪܲܒܵܐ ܘܢܸܚܙܸܐ ܐܲܦܵܘ̈ܗܝ ܀ ܥܲܕܼܠܵܐ ܡܸܬ݁ܬ݁ܫܝܼܛ ܕܲܗܒ̣ܵܐ ܒܓܲܙܵܘ̈ܗܝ ܥܲܡ ܣܝܗܼܡܵܬܼܵܐ : ܗܵܢܵܐ ܕܝܼܠܲܢ ܢܸܥܘܿܠ ܨܐܕܼܵܘܗܝ ܐܲܝܟ̣ ܒܲܟܵܪܵܐ ܀ ܥܲܕܼܠܵܐ ܐܵܬܼ̈ܝܵܢ ܟܠ ܓܵܙܪ̈ܵܬܼܵܐ ܪ̈ܲܚܝܼܩܵܬܼܵܐ : ܐܲܪܥܲܢ ܬܹܐܙܲܠ ܬܸܣܲܒ̣ ܡܸܕܸܡ ܘܲܬܼܩܲܪܸܒ̣ ܠܹܗ ܀  pb. 95 ܥܲܕܼܠܵܐ ܙܵܝܚ̇ܝܼܢ ܥܲܡܡܹ̈ܐ ܕܢܹܐܬܼܘܿܢ ܡ̣ܢ ܟܠ ܣܵܘ̈ܦܝܼܢ : ܒܝܲܕܼ ܡܲܕܲܐܬܼܵܐ ܢܝܲܩܪܝܼܘܗܝ ܐܲܬܼܪܲܢ ܗܵܐ ܡ̣ܢ ܗܵܫܵܐ ܀ ܥܲܕܼܠܵܐ ܚܲܒ̣ܨ̇ܝܼܢ ܟܵܢܫܹ̈ܐ ܚܕܼܵܕܹ̈ܐ ܥܲܠ ܐܸܣܟ݁ܘܼܦܬܹܗ : ܡ̣ܢ ܥܵܠܘܿܠܹ̈ܐ ܕܒܲܝܬܹܗ ܢܸܗܘܸܐ ܚܢܲܢ ܩܲܕܼ̈ܡܵܝܹܐ ܀ ܥܲܕܼܠܵܐ ܡܟܲܒܸܫ ܒܘܼܟ̣̈ܢܹܐ ܕܐܲܪܥܵܐ ܒܚܲܣܝܼܢܘܼܬܹܗ : ܣܝܼܥܬܲܢ ܬܹܐܙܲܠ ܬܸܦܸܠ ܩܘܼܕܼܡܵܘܗܝ ܡ̣ܢ ܨܸܒ̣ܝܵܢܵܗ̇ ܀ ܟܵܘܟ݁ܒ̣ܵܐ ܕܨܸܡܚܹܗ ܣܲܓܝܼ ܥܲܙܝܼܙ ܡ̣ܢ ܕܝܼܠܝܼ̈ܕܹܐ : ܢܥܲܩܸܒ̣ ܡܸܟܹܝܠ ܕܐܲܝܟܵܘ ܡܲܠܟܵܐ ܘܢܸܡܛܸܐ ܨܹܐܕܼܵܘܗܝ ܀ ܪܲܒ݁ ܗ̄ܘ̣ ܫܲܪܒܹ݁ܗ ܕܟ̣ܵܘܟܲܒ̣ ܢܘܼܗܪܵܐ ܡ̣ܢ ܣܘܼܟܵܠܵܐ : ܘܲܕܼܠܵܐ ܐܸܪܕܸܐ ܒܝܲܡܵܐ ܕܡܹܐܡܪܹܗ ܠܵܐ ܡܸܫܟܲܚ ܐ̄ܢܵܐ ܀ ܚܲܠܛܹܗ ܠܗܵܘܢܵܐ ܥܲܡ ܐܸܣܦܹܝܪܵܐ ܗܵܝ̇ ܕܲܡܓ̣ܘܼ̈ܫܹܐ : ܘܗܵܐ ܡܢܲܬܸܦ ܠܹܗ ܕܥܲܡܗܘܿܢ ܢܹܐܙܲܠ ܒܐܘܼܪܚܵܐ ܕܐܲܪܡ̱ܝܼܘ ܀ ܒܚܲܒ̣ܠܵܐ ܕܚܘܼܒܵܐ ܦܲܟ̣ܪܹܗ ܠܗܵܘܢܵܐ ܘܢܲܓ̣ܕܹܗ ܨܹܐܕܼܵܘܗܝ : ܐܲܝܟ̣ ܕܲܒ̣ܢܘܼܗܪܹܗ ܢܓܲܕܼ ܠܲܡܓ̣ܘܼ̈ܫܹܐ ܘܲܕܼܒܲܪ ܐܸܢܘܿܢ ܀ ܒܚܘܼܒܵܐ ܡܵܕܹܝܢ ܫܘܼܡܥܘܼܢܝ ܐܲܢ̄ܬ݁ܘܿܢ ܐܲܝܟ̣ ܕܐܵܡܲܪ ܐ̄ܢܵܐ : ܕܐܸܠܵܐ ܒܚܘܼܒܵܐ ܡܸܠܬܼܵܐ ܕܬܲܗܪܵܐ ܠܵܐ ܡܸܫܬܲܡܥܵܐ ܀ ܐܲܝܢܵܐ ܕܡܲܚܸܒ̣ ܡܸܫܟܲܚ ܝܲܬ݁ܝܼܪ ܡ̣ܢ ܝܘܼܠܦܵܢܵܐ : ܕܚܘܼܒܵܐ ܗ̄ܘ̣ ܦܵܬܲܚ̇ ܬܲܪܥܵܐ ܠܡܸܠܬܼܵܐ ܠܡܸܬܼܩܲܒܵܠܘܼ ܀ ܠܐܲܝܢܵܐ ܕܠܵܐ ܨܗܸܐ ܐܵܦܠܵܐ ܡܲܝ̈ܵܐ ܒܲܣܝܼܡܝܼܢ ܠܹܗ : ܠܲܨ̈ܗܲܝܵܐ ܓܹܝܪ ܡܲܦܨܲܚ ܫܸܩܝܵܐ ܕܦܵܓܲܥ̇ ܒܗܘܿܢ ܀ ܟܠ ܡܲܢ ܕܲܨܗܸܐ ܢܹܐܬܸܐ ܘܢܸܫܬܸܐ ܡ̣ܢ ܝܘܼܠܦܵܢܵܐ : ܢܸܒ̣ܥܵܐ ܗ̄ܘ̣ ܚܲܠܝܵܐ ܕܨܲܗܝܵܗ̇ ܕܢܲܦ̮ܫܵܐ ܡܸܬܼܦܲܝܲܓ̣ ܒܹܗ ܀  pb. 96 ܢܘܼܗܪܵܐ ܗ̄ܘ̣ ܕܲܡܕܼܝܼܩ ܥܲܠ ܝܲܕܼ̈ܥܵܬܼܵܐ ܘܡܵܪܹܩ ܠܗܹܝܢ : ܘܲܒ̣ܫܡܲܥܬܵܐ ܕܠܵܗ̇ܩܵܐ ܡܸܢܹܗ ܫܘܼܦܪܹ̈ܐ ܦܵܪܹܣ ܀ ܦܵܥܠܵܐ ܗ̄ܘ̣ ܕܲܚܦܝܼܛ ܥܲܠ ܝܘܼܬܼܪ̈ܵܢܹܐ ܕܟ̣ܠ ܫܵܡܘܿܥܵܘ̈ܗܝ : ܟܲܕܼ ܠܵܐ ܒܵܥܹ̇ܐ ܐܲܓ̣ܪܵܐ ܡ̣ܢ ܐ̄ܢܵܫ ܢܸܬܼܦܲܢܸܐ ܠܹܗ ܀ ܡܸܛܠܵܬܼܢܘܿܢ ܩܵܡ̣ ܝܘܼܠܦܵܢܵܐ ܬܪܲܥ̣ ܡܲܒ݁ܘܼܥܹܗ : ܕܠܵܐ ܕܡ̈ܝܼܢ ܐܸܫܬܵܘ ܡ̣ܢ ܚܲܠܝܘܿܬܹܗ ܕܢܸܒ̣ܥܵܐ ܪܲܒܵܐ ܀ ܡܵܛܠܵܬܼܟ̣ܘܿܢ ܐܵܦ ܐܲܠܵܗܵܐ ܫܲܕܲܪ ܠܲܒ̣ܪܹܗ : ܘܐܸܬ݀ܵܐ ܠܝܲܠܕܵܐ ܕܐܲܢ̄ܬ݁ܘܿܢ ܬܸܚܘܿܢ ܒܝܼܠܝܼܕܼܘܼܬܹܗ ܀ ܡܸܛܠܵܬܼܟ̣ܘܿܢ ܐܲܙܠܸܓ̣ ܢܘܼܗܪܵܐ ܒܹܝܬܼ ܚܸܫܘܿܟ̣ܵܐ : ܕܬܸܚܙܘܿܢ ܐܘܼܪܚܵܐ ܐܲܝܟܲܢ ܪܵܕܼܝܵܐ ܠܒܹܝܬܼ ܡܲܠܟ݁ܘܼܬܼܵܐ ܀ ܡܸܛܠܵܬܼܟ̣ܘܿܢ ܟܵܘܟܲܒ̣ ܢܘܼܗܪܵܐ ܕܢܲܚ̣ ܡ̣ܢ ܪܵܘܡܵܐ : ܕܲܢܣܲܒܲܪ ܗ̄ܘ̣ܵܐ ܝܲܠܕܹܗ ܪܲܒܵܐ ܕܗܵܘ̇ ܦܵܪܹܩ ܟܠ ܀ ܡܸܛܠܵܬܼܟ̣ܘܿܢ ܫܲܕܲܪ ܡܲܠܟܵܐ ܢܘܼܗܪܵܐ ܚܲܕܼܬܼܵܐ : ܕܢܸܩܪܸܐ ܒܕܸܢܚܹܗ ܠܟ̣ܠܗܘܿܢ ܥܲܡ̈ܡܹܐ ܘܲܢܟܲܢܸܫܟ̣ܘܿܢ ܀ ܒܟ̣ܠܗܘܿܢ ܦܘܼܪ̈ܣܹܐ ܒܥ̇ܵܐ ܕܢܵܘܬܲܪܟ̣ܘܿܢ ܗܵܘ̇ ܚܵܐܹ̇ܢ ܟܠ : ܕܲܒ̣ܟ̣ܠ ܥܸܠ̈ܠܵܢ ܐܲܢ̄ܬ݁ܘܿܢ ܬܸܚܘܿܢ ܡܵܛܠܵܬܹܗ ܀ ܚ̣ܙܵܘ ܒܹܝܬܼ ܕܸܢܚܹܗ ܕܟ̣ܵܘܟܲܒ̣ ܢܘܼܗܪܵܐ ܡܓ̣ܘܼ̈ܫܹܐ ܘܲܬܼܗܲܪܘ : ܕܲܒ̣ܙܲܠܝܼܩܵܘ̈ܗܝ ܡܲܪܗܸܒ̣ ܗ̄ܘ̣ܵܐ ܠܗܘܿܢ ܥܲܙܝܼܙܵܐܝܼܬܼ ܀ ܝܑܼܠܸܦ̣ܘ ܡܸܢܹܗ ܕܐܸܬ݀ܵܐ ܡܲܠܟܵܐ ܐܲܝܟ̣ ܕܲܫܡܲܥܬ݁ܘܿܢ : ܘܣܵܡ̣ܘ ܐܲܦܲܝ̈ܘܿܢ ܢܹܐܙܠ̄ܘܼܢ ܨܹܐܕܼܵܘܗܝ ܐܲܝܟ̣ ܕܐܸܬܼܐܲܡܪܲܬ݀ ܀ ܐܲܣܓܝܼܘ ܥܲܩܸܒ̣ܘ ܕܐܲܝܢܵܘ ܐܲܬܼܪܹܗ ܘܒܲܐܝܢܵܐ ܗ̄ܘ̣ ܥܲܡܵܐ : ܘܲܒ̣ܣܸܦ̣ܪ̈ܲܝܗܘܿܢ ܗܵܕܹܐ ܒܥܵܬܼܵܐ ܠܵܐ ܐܸܫܬܲܟ̣ܚܲܬ݀ ܀  pb. 97 ܐܲܣܓ݁ܝܼܘ ܫܲܐܸܠ̣ܘ ܗܵܢܵܐ ܠܗܵܢܵܐ ܚܲܨܝܼܦܵܐܝܼܬܼ : ܘܲܗܦܲܟ̣ ܢܹܐܦܲܠ ܗܵܢܵܐ ܡ̣ܢ ܗܵܘ̇ ܢܲܗܝܼܪܵܐܝܼܬܼ ܀ ܫܲܓ̣ܫܵܗ̇ ܠܟ̣ܠܵܗ̇ ܟܲܠܕܵܝܘܼܬܼܵܐ ܘܲܠܝܘܼܠܦܵܢܵܗ̇ : ܕܢܸܚܙܘܿܢ ܐܲܝܟܵܘ ܐܲܬܼܪܹܗ ܕܡܲܠܟܵܐ ܕܲܚ̣ܙܵܘ ܕܸܢܚܹܗ ܀ ܘܲܟ̣ܒܲܪ ܐܸܫܟܲܚ̣ܘ ܟܲܕܼ ܒܵܥܹ̇ܝܢ ܗ̄ܘ̣ܵܘ ܒܲܟ̣ܬܼܵܒܲܝ̈ܗܘܿܢ : ܗܵܝ̇ ܕܐܸܡܲܪ ܗ̄ܘ̣ܵܐ ܠܒ̣ܵܠܵܩ ܒܸܠܥܲܡ ܟܲܕܼ ܐܸܬܼܢܲܒ݁ܝܼ ܀ ܢܸܕܼܢܲܚ ܟܵܘܟ݁ܒ̣ܵܐ ܠܲܡ ܡ̣ܢ ܝܲܥܩܘܿܒ̣ ܐܲܟ̣ܪܸܙ ܬܲܡܵܢ : ܘܲܢܩܘܼܡ ܪܹܫܵܐ ܡ̣ܢ ܝܑܼܣܪܵܝܹܠ 5 : ܓܲܢ̄ܒܵܪܵܐܝܼܬܼ ܀ ܐ̄ܚܝܼܕܼܝܼܢ ܗ̄ܘ̣ܵܘ ܠܹܗ ܥܲܡ̈ܡܹܐ ܠܒܸܠܥܲܡ ܐܲܝܟ̣ ܕܲܠܪܲܒܵܐ : ܩܵܨܘܿܡܵܐ ܗ̄ܘ̣ܵܐ ܘܲܠܗܘܿܢ ܡܸܠܵܘ̈ܗܝ ܝܲܩܝܼܪ̈ܵܢ ܗ̄ܘܲܝ̈ ܀ ܘܟܲܕܼ ܕܵܠ̣ ܨܹܐܕܼܵܘܗܝ ܗܵܘܦܵܐ ܩܲܠܝܼܠ ܕܲܢܒ̣ܝܼܘܼܬܼܵܐ : ܐܲܝܟ̣ ܕܲܠܩܸܨ̈ܡܹܐ ܚܲܫ̣ܒ݁ܘܼܗ̇ ܠܡܸܠܬܹܗ ܕܫܲܪܝܼܪܵܐ ܗ̄ܘ̣ܵܬܼ ܀ ܡܸܛܠ ܟܵܘܟ݁ܒ̣ܵܐ ܡܸܢܹܗ ܝܑܼܠܸܦ̣ܘ ܡ̣ܢ ܡܲܢ ܕܵܢܲܚ̇ : ܘܲܕܼܠܵܐ ܥܲܡܠܵܐ ܠܡܸܠܬܹܗ ܐܲܫܲܪܘ ܥܲܡ̈ܡܹܐ ܕܐܲܪܥܵܐ ܀ ܕܡ̣ܢ ܝܑܼܣܪܵܝܹܠ ܩܵܐܹ̇ܡ ܪܹܫܵܐ ܐܸܫܬܲܡܥܲܬ݀ ܗ̄ܘ̣ܵܬܼ : ܘܪܹ̈ܫܲܝ ܦܵܪܹܣ ܣܵܡ̣ܘ ܐܲܦܲܝ̈ܗܘܿܢ ܕܢܹܐܙܠ̄ܘܿܢ ܨܹܐܕܼܵܘܗܝ ܀ ܛܲܝܸܒ̣ܘ ܗ̄ܘ̣ܵܘ ܠܹܗ ܕܲܫ̈ܢܹܐ ܠܡܲܠܟܵܐ ܕܢܸܬܼܝܲܩܲܪ ܗ̄ܘ̣ܵܐ : ܕܲܒ̣ܩܘܼܪ̈ܒܵܢܹܐ ܢܸܥܠܘܼܢ ܨܹܐܕܼܵܘܗܝ ܡܵܐ ܕܲܚܙܵܐܘܼܗܝ ܀ ܘܟܲܕܼ ܝܲܨܝܼܦܝܼܢ ܥܲܠ ܩܘܼܪ̈ܒܵܢܹܐ ܠܲܡܛܲܝܵܒ̣ܘܼ : ܩܘܼܫܬܵܐ ܩܵܡ̣ ܗ̄ܘ̣ܵܐ ܢܲܠܸܦ ܐܸܢܘܿܢ ܡܘܿܢ ܙܵܕܹܩ ܠܗܘܿܢ ܀ ܦܬܲܚܘ ܣܝܼ̈ܡܵܬܼܟ̣ܘܿܢ ܘܐܵܘܒܸ݁ܠܘ ܕܲܗܒ̣ܵܐ ܕܡܲܠܟܵܐ ܗ̄ܘ̣ ܪܲܒܵܐ : pb. 98 ܘܣܲܒ̣ܘ ܠܹܗ ܡܘܼܪܵܐ ܕܲܩܛܝܼܠܵܐ ܬܘܼܒ̣ ܐܝܼܬܼ ܠܹܗ ܕܢܸܗܘܸܐ ܀ ܠܒ̣ܘܿܢ̄ܬܵܐ ܚܵܫ̇ܚܵܐ ܠܐܝܼܩܵܪܹܗ ܬܘܼܒ̣ ܕܐܵܦ ܐܲܠܵܗܵܐ ܗ̄ܘ̣ : ܥܸܛܪܵܐ ܘܡܘܼܪܵܐ ܘܕܲܗܒ̣ܵܐ ܐܵܘܒܸ݁ܠܘ ܢܸܬܼܩܲܪܲܒ̣ ܠܹܗ ܀ ܫܩܲܠ̣ܘ ܗ̄ܘ̣ܵܘ ܓܲܙܵܐ ܕܐܲܒ̣ܵܗܲܝ̈ܗܘܿܢ ܟܲܕܼ ܚܵܝ̇ܪܝܼܢ ܗ̄ܘ̣ܵܘ : ܠܲܡܩܲܪܵܒ̣ܘܼ ܠܡܲܠܟܵܐ ܪܲܒܵܐ ܩܘܼܪ̈ܒܵܢܲܝܗܘܿܢ ܀ ܛܥܲܢ̣ܘ ܐܝܼܩܵܪܹ̈ܐ ܘܲܠܒܲܟ̣ܘ ܐܘܼܪܚܵܐ ܠܡܸܣܲܩ ܠܲܝܗܘܼܕܼ : ܕܲܠܝܼܠܘܼܕܼܵܐ ܒܐܲܬܼܪܹܗ ܢܸܚܙܘܿܢ ܥܲܡ ܩܘܼܪ̈ܒܵܢܹܐ ܀ ܩܵܡ̣ ܐܝܼܙܓܲܕܵܐ ܘܲܒ̣ܙܲܠܝܼܩܵܘ̈ܗܝ ܐܲܪܗܸܒ̣ ܐܸܢܘܿܢ : ܕܠܵܐ ܢܸܬ݁ܬܵܘܗܘܼܢ 6 : ܡ̣ܢ ܡܹܐܙܲܠܬܵܐ ܕܐܸܬ݁ܛܲܝܲܒ̣ܘ ܗ̄ܘ̣ܵܘ ܀ ܪܵܒܲܬ݀ ܦܵܪܹܣ ܡ̣ܢ ܩܘܼܪ̈ܒܵܢܹܝܗ̇ ܕܲܡܓ̣ܘܼܫܘܼܬܼܵܐ : ܕܲܒ̣ܛܘܼ̈ܝܵܒܹܐ ܕܪܹ̈ܫܲܝ ܐܲܪܥܵܐ ܐܸܬ݁ܛܲܝܲܒ̣ܘ ܗ̄ܘ̣ܵܘ ܀ ܟ̱ܠܹܗ ܐܲܬܼܪܵܐ ܝܲܗ̄ܒ̣ ܡܲܕܲܐܬܼܵܐ ܕܲܢܫܲܕܲܪ ܠܹܗ : ܠܡܲܠܟܵܐ ܝ̄ܠܝܼܕܼܵܐ ܕܲܚ̣ܙܵܘ ܕܸܢܚܹܗ ܒܡܲܠܘܵܫܲܝ̈ܗܘܿܢ ܀ ܐܸܙܕܵܘܲܕܼܘ ܗ̄ܘ̣ܵܘ ܒܲܫܝܪ̈ܵܬܼܵܐ ܣܲܓܝܼ݁̈ܐܵܬܼܵܐ : ܕܢܸܣܩܘܿܢ ܢܸܚܙܘܿܢ ܡܲܠܟܵܐ ܣܓ̣ܝܼܕܼܵܐ ܕܲܕܼܢܲܚ̣ ܒܲܝܗܘܼܕܼ ܀ ܗܘ݀ܵܘ ܟܵܪ̈ܘܿܙܹܐ ܟܲܕܼ ܪܵܕܹܝܢ ܗ̄ܘ̣ܵܐ ܒܹܝܬܼ ܐܘܼܪ̈ܚܵܬܼܵܐ : ܠܲܡܣܲܒܵܪܘܼ ܕܸܢܚܹܗ ܕܡܲܠܟܵܐ ܠܥܵܠܡܵܐ ܟ̱ܠܹܗ ܀ ܪܵܚܡܲܬܼ 7 : ܫܘܼܒ̣ܚܵܐ ܐܘܼܡܵܢܘܼܬܼܗܘܿܢ ܚܲܦܛܲܬ݀ 8 : ܐܸܢܘܿܢ : ܕܠܵܐ ܢܟܲܣܘܿܢ ܗ̄ܘ̣ܵܘ ܥܸܠܬܼܵܐ ܕܣܵܠܩ̇ܝܼܢ ܡܸܛܠܵܬܼܵܗ̇ ܀ ܢܸܫܬܲܡܗܘܼܢ ܗ̄ܘ̣ܵܘ ܝܲܕܘܼ̈ܥܬܼܵܢܹܐ ܒܟ̣ܠ ܐܲܬܼܪ̈ܵܘܿܢ : ܐܲܣܓ݁ܝܼܘ ܡܲܠܸܠ̣ܘ ܥܲܠ ܗܵܘ̇ ܕܸܢܚܵܐ ܕܲܢܓܲܕܼ ܐܸܢܘܿܢ ܀  pb. 99 ܐܲܩܝܼܡ ܐܸܢܘܿܢ ܩܘܼܫܬܵܐ ܒܕܼܝܼܠܗܘܿܢ ܥܲܠ ܪܵܡܘܼܬܼܵܐ : ܕܲܒ̣ܗܵܝ̇ ܥܸܠܬܼܵܐ ܣܒܲܪܬܹܗ ܕܲܒ̣ܪܵܐ ܬܸܬܼܡܲܠܲܠ ܗ̄ܘ̣ܵܬܼ ܀ ܟܲܕܼ ܚܵܙ̇ܩܝܼܢ ܐܵܦ ܟܲܕܼ ܫܵܪܹܝܢ ܫܲܪܒܹ݁ܗ ܐܲܪܡ̣ܝܼܘ : ܕܨܹܝܕܼ ܓܲܢ̄ܒܵܪ ܕܝܼܠܝܼܕܼ ܒܲܗܘܼܕܼ ܐܝܼܬܹܝܗ̇ ܐܘܼܪܚܲܢ ܀ ܥܲܠ ܐܘܼܪ̈ܚܵܬܼܗܘܿܢ ܡܲܠܦܵܢܘܼܬܹܗ ܡܸܬ݁ܕܲܢܚܵܐ ܗ̄ܘ̣ܵܬܼ : ܘܲܒ̣ܘܲܥܕܲܝ̈ܗܘܿܢ ܦܸܬܼܓ̣ܵܡܲܝ̈ܗܘܿܢ ܡܸܫܬܲܡܥܝܼܢ ܗ̄ܘ̣ܵܘ ܀ ܒܟ̣ܠ ܐܵܘܵܢܵܐ ܣܒܲܪܬܼܵܐ ܙܪܲܥ̣ܘ ܒܹܗ ܟܲܕܼ ܫܵܪܹܝܢ ܗ̄ܘ̣ܵܘ : ܐܵܦ ܟܲܕܸ ܚܵܙ̇ܩܝܼܢ ܐܲܪܡ̣ܘ ܫܲܪܒܵܐ ܕܝܼܠܝܼܕܼܘܼܬܹܗ ܀ ܒܡܝܼ̈ܠܹܝܗ̇ ܕܐܘܼܪܚܵܐ ܟܵܪܘܿܙܘܼܬܼܗܘܿܢ ܡܸܬܼܦܲܫܛܵܐ ܗ̄ܘ̣ܵܬܼ : ܘܲܒ̣ܡܲܣ̈ܝܘܿܢܹܐ ܗܵܢܘܿܢ ܫܲܪ̈ܒܹܐ ܡܸܬܼܠܲܥܙܝܼܢ ܗ̄ܘ̣ܵܘ ܀ ܪܵܒ̣ܘ ܡܸܢܗܘܿܢ ܐܲܬܼܪ̈ܵܘܵܬܼܵܐ ܘܥܵܡܘܿܪ̈ܲܝܗܘܿܢ : ܘܝܼܠܸܦ̣ܘ ܫܲܪ̈ܒܹ݁ܐ ܥܲܡ̈ܡܹܐ ܕܐܲܪܥܵܐ ܒܫܘܼܐܵܠܲܝܗܘܿܢ ܀ ܐܲܪܡ̣ܝܼܘ ܕܸܚܠܵܐ ܥܲܠ ܥܵܡܘܿܪܹ̈ܐ ܕܲܡܕܼܝܼ̈ܢܵܬܼܵܐ : ܟܲܕܼ ܡܸܫܬܲܥܹܝܢ ܥܲܠ ܡܵܘܠܵܕܹܗ ܕܡܲܠܟܵܐ ܪܲܒܵܐ ܀ ܬܲܒ̣ܪܘܼܗܝ ܠܸܒܵܐ ܕܡܲܠܟܹ̈ܐ ܕܲܥ̣ܒܲܪܘ ܒܲܬܼܚܘܼܡܲܝ̈ܗܘܿܢ : ܒܛܸܒܹ݁ܗ ܕܡܲܠܟܵܐ ܕܡܸܫܬܲܥܹܝܢ ܗ̄ܘ̣ܵܘ ܥܲܠ ܡܵܘܠܵܕܹܗ ܀ ܐܲܪܡ̣ܝܼܘ ܪܘܼܚܵܐ ܕܫܲܠܝܼܛܵܢܹ̈ܐ ܕܣܲܒܲܪܘ ܐܸܢܘܿܢ : ܕܐ̄ܢܵܫ ܡ̣ܢ ܝܑܼܗܘܼܕܼ ܐܝܼܬܼ ܠܹܗ ܕܢܿܐܚܘܿܕܼ ܟܠ ܐܲܬܼܪ̈ܵܘܵܢ ܀ ܪܥܸܠ̣ܘ ܗ̄ܘ̣ܵܘ ܬܵܓܹ̈ܐ ܕܡܵܪ̈ܵܘܵܬܼܵܐ ܡ̣ܢ ܡܸܠܲܝ̈ܗܘܿܢ : ܕܟܲܕܼ ܕܲܚܝܼܠܝܼܢ ܡܸܫܬܲܥܹܝܢ ܗ̄ܘ̣ܵܘ ܥܲܠ ܡܵܘܠܵܕܹܗ ܀ ܣܒܲܪܬܼܵܐ ܚܕܲܬܵܐ ܒܲܡܓ̣ܘܼܫܘܼܬܼܵܐ ܡܸܬܼܟܲܪܙܵܐ ܗ̄ܘ̣ܵܬܼ : ܘܝܲܠܕܹܗ ܕܡܲܠܟܵܐ ܒܐܲܬܼܪ̈ܵܘܵܬܼܵܐ ܡܸܬܼܡܲܠܲܠ ܗ̄ܘ̣ܵܐ ܀  pb. 100 ܚܛܲܦ̣ ܗ̄ܘ̣ܵܐ ܐܸܢܘܿܢ ܩܘܼܫܬܵܐ ܕܢܸܗܘܘܿܢ ܠܹܗ 9 : ܟܵܪ̈ܘܿܙܹܐ : ܘܟܲܕܼ ܠܵܐ ܡܦܵܣܝܼܢ ܢܹܐܡܪܘܿܢ ܫܲܪ̈ܒܵܘܗܝ ܥܲܬ݁ܝܼܪܵܐܝܼܬܼ ܀ ܢܟܲܠ̣ ܗ̄ܘ̣ܵܐ ܫܪܵܪܵܐ ܠܟܲܠܕܼܵܝܘܼܬܼܵܐ ܬܫܲܒܲܚ ܢܲܦ̮ܫܵܗ̇ : ܘܲܒ̣ܗܵܝ̇ ܥܸܠܬܼܵܐ ܙܡܲܪܬܹܗ ܠܲܒ̣ܪܵܐ ܒܐܲܬܼܪ̈ܵܘܵܬܼܵܐ ܀ ܝܑܼܕܲܥܢܲܢ ܠܲܡ ܕܲܕܼܢܲܚ̣ ܡܲܠܟܵܐ ܒܐܲܪܥܵܐ ܕܲܝܼܗܘܼܕܼ : ܕܲܒ̣ܡܲܠܘܵܫܹ̈ܐ ܚܙܲܝܢܲܢ ܕܸܢܚܹܗ ܒܲܡܗܝܼܘܼܬܲܢ ܀ ܥܲܠ ܕܲܢܫܲܒ݁ܚܘܼܢ ܠܐܘܼܡܵܢܘܼܬܼܗܘܿܢ ܕܲܟ̣ܡܵܐ ܝܼܕܸܥܲܬ݀ : ܐܲܣܓܝܼܘ ܡܲܠܸܠ̣ܘ ܫܲܪ̈ܒܵܘܗܝ ܕܲܒ̣ܪܵܐ ܒܟ̣ܠܵܗ̇ ܐܘܼܪܚܵܐ ܀ ܕܢܲܚ̣ ܓܲܢ̄ܒܵܪܵܐ ܕܫܪܹܐ ܒܝܲܠܕܹܗ ܡܲܠܘܵܫܲܝ̈ܗܘܿܢ : ܘܲܡܣܲܒ݁ܪܝܼܢ ܠܹܗ ܒܐܲܬܼܪ̈ܵܘܵܬܼܵܐ ܒܦܸܬܼܓ̣ܵܡܲܝ̈ܗܘܿܢ ܀ ܐ̄ܬ݀ܵܐ ܚܲܟ݁ܝܼܡܵܐ ܕܢܸܠܚܸܐ ܕܲܦܹ̈ܐ ܕܟܲܠܕܼܵܝܘܼܬܼܵܐ : ܘܲܥܒ̣ܝܼܕܼܝܼܢ ܠܹܗ ܣܵܗ̈ܕܹܐ ܡܓ̣ܘܼ̈ܫܹܐ ܕܢܸܫܬܲܥܘܿܢܵܝܗܝ ܀ ܩܵܡ̣ ܐܲܪܕܸܟ̣ܠܵܐ ܥܲܠ ܒܸܢܝܢܵܗ̇ ܕܲܡܓ̣ܘܼܫܘܼܬܼܵܐ : ܕܢܸܣܬ݁ܘܿܪ ܢܲܚܸܬܼ ܘܲܥܒ̣ܝܼܕܼܝܼܢ ܠܹܗ ܦܵܥ̈ܠܹܐ ܢܸܥܩܘܿܪ ܀ ܘܲܡܩܲܠܣܝܼܢ ܠܹܗ ܕܢܸܗܘܘܿܢ ܣܵܗܕܵܘ̈ܗܝ ܐܵܦ ܒܲܪ̈ܵܝܹܐ : ܕܐܸܬ݀ܵܐ ܢܒܲܛܸܠ ܡܸܢܝܵܢܲܝܗܘܿܢ ܒܝܼܠܝܼܕܼܘܼܬܹܗ ܀ ܛ̣ܥܵܘ ܒܹܗ ܡܓ̣ܘܼ̈ܫܹܐ ܡ̣ܢ ܛܵܥܝܘܼܬܼܵܐ ܕܐܲܚܝܼܕܼܝܼܢ ܗ̄ܘ̣ܵܘ : ܘܐܲܥܸܠ̣ ܐܸܢܘܿܢ ܠܐܘܼܪܚܵܐ ܕܩܘܼܫܬܵܐ ܘܟܸܢ ܐܲܪܓܸܫ̣ܘ ܒܹܗ ܀ ܒܲܥܪܝܼܪ̈ܵܝܹܐ ܫܩܲܠ̣ܘ ܗ̄ܘ̣ܵܘ ܢܝܼܪܵܐ ܥܲܠ ܨܵܘܪ̈ܲܝܗܘܿܢ : ܘܲܒ̣ܦܘܼܠܚܵܢܹܗ ܫܲܪܝܼܘ ܢܸܠܐܘܿܢ 10 : ܒܐܘܼܪܚܵܐ ܕܐܲܪܡܝܼܘ ܀ ܙܲܡ̣ܪܙܼܗܝ ܠܲܒ̣ܪܵܐ ܥܲܠ ܐܘܼܪ̈ܚܵܬܼܵܐ ܒܲܝܢܵܬܼ ܥܲܡ̈ܡܹܐ :  pb. 101 ܘܲܡܛܵܘ ܠܲܝܗܘܼܕܼ ܐܲܪܥܵܐ ܕܛܸܠܡܲܬ݀ ܟܠ ܥܲܠ̈ܠܵܬܼܵܐ ܀ ܚ̣ܙܵܘ ܕܲܒ̣ܗܝܼܠܵܐ ܘܲܪܡܸܐ ܫܸܬܼܩܵܐ ܥܲܠ ܚܲܟ݁ܝܼܡܹ̈ܝܗ̇ : ܘܠܵܐ ܪܓ̣ܝܼܫܝܼܢ ܒܹܗ ܒܡܲܠܟܵܐ ܕܐܸܬ݀ܵܐ ܕܢܸܦܪܘܿܩ ܐܸܢܘܿܢ ܀ ܕܲܡܝܼܟ̣ܵܐ ܗ̄ܘ̣ܵܬܼ ܐܸܡܵܐ ܕܡܲܠܟܵܐ ܘܛܲܒ݁ܝܼܥ ܠܸܒܵܗ̇ : ܘܐܸܬ݀ܵܘ ܡܓ̣ܘܼ̈ܫܹܐ ܩ̣ܪܵܘ ܠܵܗ̇ ܒܐܸܕܼܢܵܗ̇ ܘܟܸܢ ܐܲܥܝܼܪܘܼܗ̇ ܀ ܫܓ̣ܝܼܫܵܐ ܦܵܪܹܣ ܒܛܸܒܹ݁ܗ ܕܡܲܠܟܵܐ ܕܲܕܼܢܲܚ̣ ܒܐܲܬܼܪܵܐ : ܘܲܒ̣ܢܲܝ̈ ܐܲܬܼܪܵܐ ܒܠܲܥ̣ܘ ܒܲܬܼܘܵܪܵܐ ܘܠܵܐ ܐܲܪܓܸܫ̣ܘ ܒܹܗ ܀ ܐܸܡܵܐ ܕܚܲܢ̈ܦܹܐ ܫܲܕܪܲܬ݀ ܙܸܒ̣ܕܵܐ ܠܚܲܬܼܢܵܐ ܡܲܠܟܵܐ : ܘܟܲܠܬܼܵܐ ܕܝܵܬܼܒܵܐ ܒܓ̣ܵܘ ܩܲܝܛܘܿܢܵܗ̇ ܠܵܐ ܪܓ̣ܝܼܫܵܐ ܒܹܗ ܀ ܒܲܪ̄ܬܼ ܟܲܠܕܼܵܝܹ̈ܐ ܫܲܕܪܲܬ݀ ܕܲܫܢܹ̈ܐ ܨܹܝܕܼ ܦܵܪܘܿܩܵܐ : ܘܒܲܪ̄ܬܼ ܐܲܒ̣ܪܵܗܵܡ ܕܲܒ̣ܒܲܝܬܹܗ ܗ̄ܘ̣ܵܬܼ ܠܵܐ ܝܲܩܪܬܹܗ ܀ ܥܘܼܪ̈ܠܹܐ ܛܥܝܼܢܝܼܢ ܩܘܼܪ̈ܒܵܢܲܝܗܘܿܢ ܠܲܡܩܲܪܵܒ̣ܘ : ܘܫܝܼܛ ܠܲܓ̣ܙܝܼܪܹ̈ܐ ܛܸܒܹ݁ܗ ܕܡܲܠܟܵܐ ܘܠܵܐ ܡܸܬܼܡܲܠܲܠ ܀ ܒܢܲܝ̈ ܢܘܼܟ̣ܪ̈ܵܝܹܐ ܛܪܝܼܕܼܝܼܢ ܒܐܘܼܪܚܵܐ ܨܹܝܕܼ ܥܲܙܝܼܙܵܐ : ܘܲܪܡܸܐ ܫܸܠܝܵܐ ܥܲܠ ܒܲܝ̈ܬܵܝܹܐ ܘܠܵܐ ܡܓ̣ܝܼܒ̣ܝܼܢ ܠܹܗ ܀ ܐ̄ܬ݀ܵܘ ܠܐܘܿܪܸܫܠܸܡ ܘܲܛ̣ܪܲܦܘ ܬܲܪ̈ܥܹܐ ܒܫܘܼܐܵܠܲܝ̈ܗܘܿܢ : ܕܩܘܼܡܘ ܚܵܘܵܘ ܠܲܢ ܐܲܝܟܵܘ ܡܲܠܟܵܐ ܕܲܕܼܢܲܚ ܠܐܲܪܥܵܐ ܀ ܐܸܬ݁ܬ݁ܙܝܼܥܲܬ݀ ܗ̄ܘ̣ܵܬܼ ܪܵܚܡܲܬܼ ܫܸܢܬܼܵܐ ܡ̣ܢ ܩܵܠܲܝ̈ܗܘܿܢ : ܘܲܕܼܠܵܐ ܪܸܓ̣ܫܲܬ݀ ܒܲܣ̣ܪܵܗ̇ ܩܘܼܫܬܵܐ ܩܕܼܵܡ ܪ̈ܲܚܝܼܩܹܐ ܀ ܢܵܕܲܬ݀ ܩܵܡܲܬ݀ ܡ̣ܢ ܕܲܡܟ݁ܘܼܬܼܵܐ ܘܲܥܢܵܬ݀ ܐܸܢܘܿܢ : ܠܵܐ ܕܹܝܢ ܪܸܓ̣ܫܲܬ݀ ܐܸܠܘܼ ܗܸܢܘܿܢ ܠܵܐ ܐܲܥܝܼܪܘܼܗ̇ ܀ ܐ̄ܬ݀ܵܘ ܪ̈ܲܚܝܼܩܹܐ ܠܲܡܣܲܒܵܪܘܼ ܠܟ̣ܠ ܩܲܪ̈ܝܼܒܹܐ : pb. 102 ܥܲܠ ܡܵܘܠܵܕܹܐ ܕܲܕܼܢܲܚ ܒܹܝܬܼ ܫܘܼܩܲܝ̈ܗܘܿܢ ܀ ܕܲܡܝܼܟ̣ ܐܲܬܼܪܵܗ̇ ܕܲܢܒ̣ܝܼܘܼܬܼܵܐ ܡ̣ܢ ܬܸܫܒ݁ܘܿܚܬܵܐ : ܘܒܲܡܓ̣ܘܼܫܘܼܬܼܵܐ ܣܒܲܪܬܹܗ ܕܲܒ̣ܪܵܐ ܡܸܙܕܲܡܪܵܐ ܗ̄ܘ̣ܵܬܼ ܀ ܒܵܗ̇ܠܝܼܢ ܣܵܦܪܹ̈ܐ ܕܪܹ̈ܫܲܝ 11 : ܥܲܡܵܐ ܘܣܵܒܲܝ̈ ܨܸܗܝܘܿܢ : ܘܲܒ̣̈ܢܲܝ ܦܵܪܹܣ ܫܲܓ̣ܫܘܼܗ̇ ܠܐܲܪܥܵܐ ܕܡܲܠܟܵܐ ܒܲܝܗܘܼܕܼ ܀ ܡ̣ܢ ܒܲܪ̈ܵܝܹܐ ܣܒܲܪܬܼܵܐ ܥܸܠܲܬ݀ ܨܹܝܕܼ ܓܵܘܵܝܹ̈ܐ : ܕܢܸܗܘܘܿܢ ܥܲܡ̈ܡܹܐ ܣܵܗ̈ܕܹܐ ܠܝܲܠܕܹܗ ܒܩܘܼܪ̈ܒܵܢܲܝܗܘܿܢ ܀ ܡ̣ܠܵܘ ܣܲܒ̣ܪ̈ܵܬܼܵܐ ܫ ، ܼ̈ܩܲܝ ܨܸܗܝܘܿܢ ܡ̣ܢ ܪ̈ܲܚܝܼܩܹܐ : ܘܪܵܒܲܬ݀ ܟ̱ܠܵܗ̇ ܛܵܠܡܲܬܼ ܩܘܼܫܬܵܐ ܡ̣ܢ ܡܸܠܲܝ̈ܗܘܿܢ ܀ ܫܠܝܼܚܹ̈ܐ ܚܲܕܼ̈ܬܹܐ ܡ̣ܢ ܒܹܝܬܼ ܥܲܡ̈ܡܹܐ ܠܥܲܡܵܐ ܥܲܠ̣ܘ ܗ̄ܘ̣ܵܘ : ܘܟ̣ܵܪܘܿܙܘܼܬܼܵܐ ܕܝܲܠܕܹܗ ܕܲܒ̣ܪܵܐ ܒܗܘܿܢ ܐܸܬ݁ܕܲܢܚܲܬ݀ ܀ ܐܲܝܟܵܘ ܡܲܠܟܵܐ ܕܲܕܼܢܲܚ ܒܲܗܘܼܕܼ ܢܹܐܙܲܠ ܨܹܐܕܼܵܘܗܝ : ܟܵܘܟ݁ܒܹܗ ܚܙܲܝܢܲܢ ܘܲܕܼܢܸܣܓ݁ܘܿܕܼ ܠܹܗ ܐܸܬ݁ܛܲܝܲܒ̣ܢܲܢ ܀ ܢܘܼܗܪܹܗ ܪܲܒܵܐ ܕܢܲܚ̣ ܠܲܢ ܒܐܲܬܼܪܲܢ ܥܲܙܝܼܙܵܝܼܬܼ : ܘܗܘ݀ ܣܲܒܲܪ ܠܲܢ ܥܲܠ ܡܵܘܠܵܕܹܗ ܫܲܪܝܼܪܵܐܝܼܬܼ ܀ ܫܡܲܥ̣ ܗܹܪܘܿܕܸܣ ܛܸܒܹ݁ܗ ܕܡܲܠܟܵܐ ܘܙܵܥ̣ ܚܲܠܵܫܵܐ : ܬܵܓ̣ܵܐ ܠܬܼܵܓ̣ܵܐ ܚ̣ܙܵܐ ܗ̄ܘ̣ܵܐ ܘܲܪܥܸܠ̣ ܕܲܕܼܚܸܠ̣ ܡܸܢܹܗ ܀ ܫܵܪܹܐ ܬܵܓܹ̈ܐ ܩܸܢܛܵܐ ܢܦܲܚ̣ ܗ̄ܘ̣ܵܐ ܒܡܲܠܟܵܐ ܕܐܲܬܼܪܵܐ : ܘܲܒ̣ܣܘܼܪܵܕܼܵܐ ܩܵܡ̣ ܕܲܢܫܲܐܸܠ ܥܲܠ ܡܲܠܟ݁ܘܼܬܹܗ ܀ ܐܸܬ݁ܬ݁ܙܝܼܥ ܡܲܠܟܵܐ ܡ̣ܢ ܣܲܒ̣ܪ̈ܵܬܼܵܐ ܕܲܡܓ̣ܘܼܫܘܼܬܼܵܐ : ܘܫܲܪܝܼ ܡܫܲܐܸܠ ܕܐܲܝܟܲܢ ܘܲܟ̣ܡܵܐ ܘܐܸܡܲܬܼܝ ܝܑܼܠܝܼܕܼ ܀  pb. 103 ܢܵܕܼ ܡ̣ܢ ܛܸܒܹ̈ܐ ܘܣܵܡ̣ ܗ̄ܘ̣ܵܐ ܐܲܦܵܘ̈ܗܝ ܥܲܠ ܫܘܼ̈ܐܵܠܹܐ : ܫ̣ܪܵܐ ܒܹܗ ܙܵܘܥܵܐ ܘܫܲܪܝܼ ܕܢܹܐܠܲܦ ܥܲܠ ܥܲܙܝܼܙܵܐ ܀ ܩ̣ܪܵܐ ܗ̄ܘ̣ܵܐ ܠܣܵܦ̇ܪܹ̈ܐ ܘܲܠܩܲܫܝܼ̈ܫܹܐ ܕܐܲܬܼܪܵܐ ܟ̱ܠܹܗ : ܕܢܹܐܠܲܦ ܡܸܢܗܘܿܢ ܥܲܠ ܦܵܪܘܿܩܵܐ ܕܐܲܝܟܵܐ ܕܵܢܲܚ̇ ܀ ܠܲܢܒ̣ܝܼܘܼܬܼܵ ܩ̣ܪܵܐ ܬܒܲܕܸܩ ܠܹܗ ܡܸܛܠ ܡܲܠܟܵܐ : ܕܲܕܼܚܸܠ̣ ܗ̄ܘ̣ܵܐ ܠܹܗ ܡ̣ܢ ܣܲܒ̣ܪ̈ܵܬܼܵܗ̇ ܕܲܡܓ̣ܘܼܫܘܼܬܼܵܐ ܀ ܐܸܬܼܪܫܸܠ ܗ̄ܘܲܝ̈ ܐܝܼ̈ܕܲܝ ܕܵܘܝܵܐ ܡ̣ܢ ܡܲܠܟ݁ܘܼܬܹܗ : ܘܫܲܪܝܼ ܡܫܲܐܸܠ ܕܐܲܝܟܵܐ ܗܵܘܹ̇ܐ ܘܐܲܝܢܵܘ ܐܲܬܼܪܹܗ ܀ ܕܠܵܐ ܫܘܼ̈ܐܵܠܹܐ ܝܑܼܠܸܦ̣ܘ ܥܲܡ̈ܡܹܐ ܡܸܛܠ ܝܲܠܕܹܗ : ܘܲܒ̣ܫܘܼ̈ܐܠܹܐ ܠܡܲܚܣܸܢ ܣܵܦ̇ܪܹ̈ܐ ܩܵܡ̣ܘ ܥܲܠ ܫܲܪܒܹ݁ܗ ܀ ܥܲܡ̈ܡܹܐ ܒܢܸܕܼܪܹ̈ܐ ܘܲܒ̣ܩܘܼܪ̈ܒܵܢܹܐ ܐ̄ܬ݀ܵܘ ܠܐܝܼܩܵܪܹܗ : ܘܥܲܡܵܐ ܡܫܲܐܸܠ ܢܹܐܠܲܦ ܡܲܢ̣ܘܼ ܘܐܲܝܟܵܐ ܕܵܢܲܚ̇ ܀ ܛܥܝܼܢܝܼܢ ܗܵܠܹܝܢ ܓܲܙܹ̈ܐ ܘܛܘܼ̈ܒܹܐ ܕܐܲܒ̣ܵܗܲܝ̈ܗܘܿܢ : ܘܫܵܚ̇ܩܝܼܢ ܗܵܠܹܝܢ ܣܸܦ̣ܪܹ̈ܐ ܟܠܝܘܿܡ ܘܠܵܐ ܐܲܪܓܸܫ̣ܘ ܒܹܗ ܀ ܫܲܐܸܠ̣ ܡܲܠܟܵܐ ܡܸܛܠ ܝܲܠܕܹܗ ܕܡܲܠܟܵܐ ܪܲܒܵܐ : ܘܲܡܦܲܫ̈ܩܵܢܹܐ ܕܲܥܬܼܝܼ̈ܕܼܬܼܵܐ ܓܠ̣ܵܘ ܠܹܗ ܐ̄ܪܵܙܵܐ ܀ ܐ̄ܚܲܕܼܘ ܠܲܡܦܹܐܕܼܵܗ̇ ܕܲܢܒ̣ܝܼܘܼܬܼܵܐ ܒܦܘܼܫܵܩܲܝ̈ܗܘܿܢ : ܕܲܢܚܵܘܘܿܢ ܗ̄ܘ̣ܵܘ ܐܘܼܪܚܵܐ ܕܩܘܼܫܬܵܐ ܒܬܼܘܼܪ̈ܓܵܡܲܝܗܘܿܢ ܀ ܫܲܐܸܠ̣ ܐܸܘܿܢ ܡܲܠܟܵܐ ܪܲܦܝܵܐ ܥܲܠ ܓܲܢ̄ܒܵܪܵܐ : ܕܲܒ̣ܒܹܝܬܼܠܚܸܡ ܕܵܢܲܚ̇ ܡܲܠܟܵܐ ܒܲܕܸܩ̣ܘ ܗ̄ܘ̣ܵܘ ܠܹܗ ܀ ܗܵܟܲܢܵܐ ܠܲܡ ܟܬܼܝܼܒ̣ ܒܲܢܒ̣ܝܼܵܐ ܥܲܠ ܒܹܝܬܼܠܚܸܡ : ܕܡܸܢܹܟ̣ܝ ܢܸܦܘܿܩ ܡܲܠܟܵܐ ܕܢܸܪܥܸܐ ܠܥܲܡܝ ܝܑܼܣܪܵܝܹܠ ܀  pb. 104 ܡ̣ܢ ܓܸܠܝܵܢܹ̈ܐ ܕܲܢܒ̣ܝܼܘܼܬܼܵܐ ܡܲܠܸܠ̣ܘ ܗ̄ܘ̣ܵܘ ܠܹܗ : ܘܬܲܒ̣ܪܘܼܗܝ ܠܸܒܹܗ ܡ̣ܢ ܦܘܼ̈ܫܵܩܹܐ ܕܐܸܬܼܚܵܘܝܼܘ ܠܹܗ ܀ ܫܪܵܝܵܐ ܕܬܼܵܓܹܗ ܦܲܫܸܩ̣ܘ ܗ̄ܘ̣ܵܘ ܠܹܗ ܡ̣ܢ ܩܸܪܝܵܢܵܐ : ܘܲܕܼܩܵܐܹ̇ܡ ܗ̄ܘ̣ ܡܲܠܟܵܐ ܘܪܵܥܹ̇ܐ ܠܥܵܠܡܵܐ ܟ̱ܠܹܗ ܀ ܒܲܕܸܩ̣ܘ ܗ̄ܘ̣ܵܘ ܠܹܗ ܕܡܸܬܼܚܲܠܲܦ ܠܹܗ ܫܲܪܝܼܪܵܐܝܼܬܼ : ܘܐܵܬܹ̇ܐ ܐ̄ܚܪܹܢܵܐ ܕܲܠܡܲܠܟ݁ܘܼܬܹܗ ܣܵܘܦܵܐ ܠܵܐ ܐܝܼܬܼ ܀ ܒܣܵܟܹܗ ܕܫܲܪܒܵܐ ܫܪܵܝܹܗ ܕܡܲܠܟܵܐ ܐܸܬܼܡܲܠܲܠ ܗ̄ܘ̣ܵܐ : ܘܲܒ̣ܦܘܼܫܵܩܹܗ ܥܲܠ ܒܲܪ ܕܵܘܝܼܕܼ ܐܸܬܼܒܲܕܲܩ ܗ̄ܘ̣ܵܐ ܀ ܥܲܠ̣ ܦܘܼܫܵܩܵܐ ܘܫܲܩ̣ܠܹܗ ܠܬܼܵܓ̣ܵܐ ܕܒܹܝܬܼ ܗܹܪܘܿܕܸܣ : ܕܠܵܐ ܢܩܘܼܡܘܼܢ ܬܘܼܒ̣ ܥܲܠ ܡܲܠܟ݁ܘܼܬܼܵܐ ܕܒܹܝܬܼ ܝܑܼܗܘܼܕܼܵܐ ܀ ܓܡܘܼܪܝܵܐ ܩܵܡ̣ ܗ̄ܘ̣ܵܐ ܡ̣ܢ ܓܸܠܝܵܢܹ̈ܐ ܕܲܢܒ̣ܝܼܘܼܬܼܵܐ : ܘܣܲܚ̣ܦܹܗ ܠܡܲܠܟܵܐ ܕܫܲܐܸܠ̣ ܢܹܐܠܲܦ ܥܲܠ ܦܵܪܘܿܩܵܐ ܀ ܫܲܐܸܠ̣ ܢܹܐܠܲܦ ܘܲܒ̣ܝܘܼܠܦܵܢܹܗ ܫܪܵܝܹܗ ܐܸܫܟܲܚ̣ : ܒܥ̣ܵܐ ܦܘܼܫܵܩܵܐ ܘܐܸܬܼܦܲܫܲܩ ܠܹܗ ܕܡܸܬܼܚܲܠܲܦ ܠܹܗ ܀ ܡܓ̣ܘܼ̈ܫܹܐ ܘܣܵܦ̇ܪܹ̈ܐ ܐܸܬܼܟܲܪܟܘܼܗܝ ܗ̄ܘ̣ܵܘ ܠܲܕܼܠܵܐ ܡܲܠܟ݁ܘܼ : ܘܒܹܝܬܼ ܫܘܼ̈ܐܵܠܹܐ ܘܲܠܦܘܼ̈ܫܵܩܹܐ ܡܸܬܼܩܲܦܲܚ ܗ̄ܘ̣ܵܐ ܀ ܡܓ̣ܘܼ̈ܫܹܐ ܐܵܡ̇ܪܝܼܢ ܕܐܲܝܟܵܘ ܡܲܠܟܵܐ ܕܐܲܢ̄ܬ݁ ܠܵܘ ܡܲܠܟܵܐ ܐܲܢ̄ܬ݁ : ܣܵܦ̇ܪܹ̈ܐ ܐܵܡܪܝܼܢ ܡ̣ܢ ܒܹܝܬܼܠܚܸܡ ܕܲܝܗܘܼܕܼ ܕܵܢܲܚ̇ ܀ ܚ̣ܙܵܐ ܫܝܼܛܘܼܬܹܗ ܒܥܲܝܢܵܘ̈ܗܝ ܕܵܘܝܵܐ ܡ̣ܢ ܟܠ ܓܲܒ݁ܝܼ̈ܢ : ܕܲܡܓ̣ܘܼܫܘܼܬܼܵܐ ܘܲܢܒ̣ܝܼܘܼܬܼܵܐ ܫܪ̈ܲܝ ܡܲܠܟ݁ܘܼܬܹܗ ܀ ܚ̣ܙܵܐ ܩܘܼܪ̈ܒܵܢܹܐ ܕܥܵܒ̣ܪܝܼܢ ܩܘܼܕܼܡܵܘܗܝ ܒܐܸܣܟܹܡܲܝ̈ܗܘܿܢ : ܘܲܕܼܠܵܘ ܡܲܠܟܵܐ ܗ̄ܘ̣ ܠܵܐ ܝܲܗ̄ܒ̣ܘ ܗ̄ܘ̣ܵܘ ܠܹܗ ܕܢܸܣܲܒ̣ ܐܸܢܘܿܢ ܀  pb. 105 ܡܨܲܥܪܝܼܢ ܗ̄ܘ̣ܵܘ ܠܹܗ ܠܪܵܡܵܐ ܕܲܢܦܲܠ̣ ܡ̣ܢ ܡܲܠܟ݁ܘܼܬܹܗ : ܘܥܲܠ ܕܲܫܪܸܐ ܗ̄ܘ̣ܵܐ ܠܵܐ ܕܵܚ̇ܠܝܼܢ ܗ̄ܘ̣ܵܘ ܕܲܢܫܘܼܛܘܼܢܵܝܗܝ ܀ ܗܵܐ ܩܘܼܪ̈ܒܵܢܹܐ ܘܠܵܐ ܫܵܩܹ̇ܠ ܐܲܢ̄ܬ݁ ܠܵܘ ܓܹܝܪ ܐܢ̄ܬ݁ : ܢܵܛܲܪ ܕܘܼܟ݁ܬܼܵܐ ܚܵܘܵܢ ܡܲܠܟܵܐ ܕܲܢܩܲܪܸܒ̣ ܠܹܗ ܀ ܡܲܠܟܵܐ ܐ̄ܚܪܹܢܵܐ ܐܝܼܬܼ ܒܹܗ ܒܐܲܬܼܪܵܐ ܘܗܘ݀ܝܘܼ ܡܪܹܗ : ܠܹܗ ܐܲܝܬ݁ܝܼܢܲܢ ܕܲܫ̈ܢܹܐ ܢܩܲܪܸܒ̣ ܚܵܘܵܢ ܐܲܝܟܵܘ ܀ ܠܗܵܘ̇ ܕܐܲܪܗܸܒ̣ ܠܲܢ ܕܸܢܚܹܗ ܒܐܲܬܼܪܲܢ ܢܹܐܬܸܐ ܨܹܐܕܼܵܘܗܝ : ܠܹܗ ܒܵܥܹ̇ܝܢܲܢ ܢܸܚܙܸܐ ܘܢܸܣܓ݁ܘܿܕܼ ܟܲܕܼ ܝܲܠܘܼܕܼܵܐ ܗ̄ܘ̣ ܀ ܠܗܵܘ̇ ܕܲܚܙܲܝܢܲܢ ܟܵܘܟ݁ܒ̣ܵܐ ܕܢܘܼܗܪܹܗ ܕܡܸܫܬܲܠܗܲܒ̣ ܗ̄ܘ̣ܵܐ : ܘܲܒ̣ܓܸܠܝܵܢܹܗ ܢܓܲܕܼ ܐܲܝܬ݁ܝܼ ܠܲܢ ܡ̣ܢ ܐܲܪ̈ܥܵܬܲܢ ܀ ܠܗܵܘ̇ ܕܐܝܼܙܓܲܕܹܗ ܥܲܠ ܡܵܘܙܲܠܬܵܐ ܪܟܸܒ̣ ܘܲܩ̣ܪܵܐ ܠܲܢ : ܘܐܸܫܲܕܼ ܢܘܼܗܪܹܗ ܘܛܵܦܲܬ݀ ܐܲܪܥܲܢ ܡ̣ܢ ܙܲܠܝܼܩܵܘ̈ܗܝ ܀ ܠܗܵܘ̈ ܕܲܥܒ̣ܝܼܕܝܼܢ ܫܡܲܝ̈ܵܐ ܣܵܗ̈ܕܹܐ ܥܲܠ ܡܲܠܟ݁ܘܼܬܹܗ : ܘܡܸܫܬܲܡܥܝܼܢ ܠܹܗ ܚܲܝ̈ܠܵܘܵܬܼܵܐ ܘܫܘܼܠܛܵܢܲܝ̈ܗܘܿܢ ܀ ܠܡܲܠܟܵܐ ܪܲܒܵܐ ܥܲܠ ܢܲܗܝܼܪܹ̈ܐ ܡܬܼܝܼܚ ܫܘܼܠܛܵܢܹܗ : ܘܲܒ̣ܙܲܠܝܼܩܵܘ̈ܗܝ ܚ̣ܵܘܝܼ ܕܸܢܚܵܐ ܕܓܲܢ̄ܒܵܪܘܼܬܹܗ ܀ ܬܘܲܗ ܗܹܪܘܿܕܸܣ ܡ̣ܢ ܣܲܒ̣ܪ̈ܵܬܼܗܘܿܢ ܝܲܩܝܼܪ̈ܵܬܼܵܐ : ܕܲܕܼܠܵܐ ܩܸܢܛܵܐ ܡܸܬܼܡܲܠ̈ܠܵܢ ܗ̄ܘܲܝ̈ ܥܲܠ ܝܲܠܘܼܕܼܵܐ ܀ ܣܒܲܪܬܼܵܐ ܚܕܲܬܵܐ ܙܪܲܥ̣ܘ ܒܹܗ ܒܐܲܬܼܪܵܐ ܡܓ̣ܘܼ̈ܫܲܝ ܦܵܪܹܣ : ܘܥܲܠ ܡܸܠܲܝ̈ܗܘܿܢ ܚܲܬܸ݁ܡ̣ ܐ̄ܪܵܙܵܐ ܕܲܢܒ̣ܝܼܘܼܬܼܵܐ ܀ ܐܲܝܬ݁ܝܼ ܫܪܵܪܵܐ ܣܵܗ̈ܕܹܐ ܠܫܲܪܒܹ݁ܗ ܡ̣ܢ ܟܠ ܓܲܒ݁ܝܼܢ : ܕܡ̣ܢ ܓܵܘܵܝܹ̈ܐ ܘܡ̣ܢ ܒܲܪ̈ܵܝܹܐ ܡܸܬܼܡܲܠܲܠ ܗ̄ܘ̣ܵܐ ܀  pb. 106 ܥܲܡ ܢܲܗܝܼܪܵܐ ܫܡܲܝܵܐ ܣܸܗܕܲܬ݀ ܥܲܠ ܡܵܘܠܵܕܹܗ : ܘܲܢܒ̣ܝܼܘܼܬܼܵܐ ܒܐ̄ܪܵܙܵܐ ܙܡܲܪܬܹܗ ܓܸܠܝܵܢܵܐܝܼܬܼ ܀ ܣܗܸܕܼܘ ܠܹܗ ܡܓ̣ܘܼ̈ܫܹܐ ܒܩܘܼܪ̈ܒܵܢܲܝܗܘܿܢ ܕܲܚ̣ܙܵܘ ܕܸܢܚܹܗ : ܘܣܵܦ̇ܪܹ̈ܐ ܕܥܲܡܵܐ ܬܲܪܓܸܡ̣ܘ ܫܲܪܒܹܗ ܒܦܘܼܫܵܩܲܝ̈ܗܘܿܢ ܀ ܟܵܘܟ݁ܒ̣ܵܐ ܒܕܸܢܚܹܗ ܢܒ̣ܝܼܵܐ ܒܩܵܠܹܗ ܥܠܵܘܗܝ ܣܵܗܹ̇ܕܼ ܗ̄ܘ̣ܵܐ : ܪܵܘܡܵܐ ܘܥܘܼܡܩܵܐ ܗܘ݀ܵܘ ܠܹܗ ܣܵܗ̈ܕܹܐ ܕܒܲܪ ܐܲܠܵܗܵܐ ܗ̄ܘ̣ ܀ ܐܸܫܬܲܐܲܠܘ ܗ̄ܘ̣ܵܘ ܣܵܦ̇ܪܹ̈ܐ ܕܐܲܝܟܵܐ ܕܵܢܲܚ̇ ܡܲܠܟܵܐ : ܘܩܵܡ̣ ܦܘܼܫܵܩܵܐ ܢܚܵܘܸܐ ܫܘܼܦܪܹܗ ܒܹܝܬܼ ܩܸܪܝܵܢܵܐ ܀ ܐܸܬܼܓܲܠܝܼ ܗ̄ܘ̣ܵܐ ܫܘܼܦܪܹܐ ܕܐ̄ܪ̈ܵܙܹܐ ܕܲܛܡܝܼܪܝܼܢ ܗ̄ܘ̣ܵܘ : ܕܲܠܟܲܣ̈ܝܵܬܼܵܐ ܗܘ݀ܵܐ ܝܵܘܡܵܐ ܕܢܸܙܕܲܡܪ̈ܵܢ ܒܹܗ ܀ ܐܸܫܬܲܩܠܲܬ݀ ܗ̄ܘ̣ܵܬܼ ܘܹܐܠܵܐ ܕܫܸܬܼܩܵܐ ܡ̣ܢ ܩܸܪܝܵܢܵܐ : ܘܲܓ̣ܠ̣ܵܐ ܐܲܦܵܘ̈ܗܝ ܩܘܼܫܬܵܐ ܢܡܲܠܸܠ ܢܲܗܝܼܪܵܐܝܼܬܼ ܀ ܩܵܡ̣ ܝܘܼܠܦܵܢܵܐ ܥܲܠ ܒܹܝܬܼ ܪܵܡܬܼܵܐ ܕܲܢܒ̣ܝܼܘܼܬܼܵܐ : ܘܫܲܪܝܼ ܢܦܲܫܸܩ ܠܲܒ̣ܢܲܝ̈ ܦܵܪܹܣ ܥܲܠ ܦܵܪܘܿܩܵܐ ܀ ܐܸܬܼܪܲܥܝܼ ܗ̄ܘ̣ܵܐ ܥܲܡܵܐ ܓܙܝܼܪܵܐ ܠܥܲܡ̈ܡܹܐ ܥܘܝܼܪܹ̈ܐ : ܘܫܲܪܼ ܡܦܲܫܸܩ ܥܲܠ ܗܵܘ̇ ܝܲܠܕܵܐ ܕܫܲܝܸܢ ܐܸܢܘܿܢ ܀ ܐ̄ܬ݀ܵܘ ܪ̈ܲܚܝܼܩܹܐ ܘܐܸܬܼܚܲܠܲܛܘ ܗ̄ܘ̣ܵܘ ܥܲܡ ܩܲܪ̈ܝܼܒܹܐ : ܕܚܲܕܼ ܝܘܼܠܦܵܢܵܐ ܕܩܘܼܫܬܵܐ ܢܩܲܒ݁ܠܘܼܢ ܡ̣ܢ ܫܲܪܝܼܪܵܐ ܀ ܕܢܲܚ̣ ܗ̄ܘ̣ܵܐ ܠܹܗ ܓܹܝܪ ܗܵܘ̇ ܕܲܥ̣ܒܲܕܼ ܗ̄ܘ̣ܵܐ ܬܲܪܬܹܝܢ ܠܲܚܕܼܵܐ : ܘܒܹܗ ܐܸܫܬܲܪܝܲܬ݀ ܗܝ݀ ܪܓ̣ܝܼܙܘܼܬܼܵܐ ܕܣܲܓܝܼܐܵܐ ܗ̄ܘ̣ܵܬܼ ܀ ܐܲܪܝܼܡ ܩܵܠܹܗ ܫܪܵܪܵܐ ܢܡܲܠܸܠ ܡ̣ܢ ܩܸܪܝܵܢܵܐ : ܘܥܲܡ̈ܡܹܐ ܗܘ݀ܵܘ ܫܵܡ̈ܘܿܥܹܐ ܕܲܢܨܘܼܬܼܘܼܢܵܝܗܝ ܀  pb. 107 ܐ̄ܬ݀ܵܘ ܩܘܼܪ̈ܒܵܢܹܐ ܕܲܡܓ̣ܘܼܫܘܼܬܼܵܐ ܡ̣ܢ ܒܹܝܬܼ ܥܲܡ̈ܡܹܐ : ܐܵܦ ܦܘܼܫܵܩܹ̈ܐ ܕܲܢܒ̣ܝܼܘܼܬܼܵܐ ܡ̣ܢ ܓܵܘ ܥܲܡܵܐ ܀ ܥܲܠ̣ܘ ܩܘܼܪ̈ܒܵܢܹܐ ܢܦܲܩ̣ܘ ܦܘܼܫܵܩܹ̈ܐ ܦܓܲܥ̣ܘ ܒܲܚܕܼܵܕܹ̈ܐ : ܡܸܟܵܐ ܘܡܸܟܵܐ ܝܲܠܕܹܗ ܕܡܲܠܟܵܐ ܡܸܫܬܲܪܲܪ ܗ̄ܘ̣ܵܐ ܀ ܡܓ̣ܘܼ̈ܫܹܐ ܐܵܡ̇ܪܝܼܢ ܟܵܘܟ݁ܒܹܗ ܚܙܲܝܢ ܚ̄ܢܲܢ ܒܐܲܪܥܵܐ ܕܝܼܠܲܢ : ܣܵܦ̇ܪܹ̈ܐ ܡܦܲܫܩܝܼܢ ܕܗܵܐ ܒܒܹܝܬܼܠܚܸܡ ܐܝܼܬܼܵܘܗܝ ܝܲܠܕܹܗ ܀ ܐܸܬܼܡܲܠܲܠ ܗ̄ܘ̣ܵܐ ܒܲܡܓ̣ܘܼܫܘܼܬܼܵܐ ܘܒܲܢܒ̣ܝܼܘܼܬܼܵܐ : ܘܲܚܕܼܵܐ ܠܲܚܕܼܵܐ ܗܸܢܹܝܢ ܬܢܲܝ̈ ܗ̄ܘܲܝ̈ ܥܲܠ ܡܵܘܠܵܕܹܗ ܀ ܢܘܼܗܪܵܐ ܘܩܵܠܵܐ ܗܘ݀ܵܘ ܟܵܪ̈ܘܿܙܹܐ ܥܲܠ ܡܵܘܠܵܕܹܗ 12 : ܢܒ̣ܝܼܵܐ ܘܕܸܢܚܵܐ ܗܘ݀ܵܘ ܟܵܪ̈ܘܿܙܹܐ ܕܒܲܪ ܐܲܠܵܗܵܐ ܗ̄ܘ̣ ܀ ܗܹܪܘܿܕܸܣ ܕܹܝܢ ܡ̣ܢ ܡܸܠܲܝ̈ܗܘܿܢ ܡܸܬܼܩܲܠܸܐ ܗ̄ܘ̣ܵܐ : ܘܐܲܝܟ̣ ܕܲܒ̣ܓܹܐܪܹ̈ܐ ܡ̣ܢ ܡܸܠܲܝ̈ܗܘܿܢ ܡܸܫܬܲܦܲܕܼ ܗ̄ܘ̣ܵܐ ܀ ܡܩܲܦܚܝܼܢ ܗ̄ܘ̣ܵܘ ܠܹܗ ܡܓ̣ܘܼ̈ܫܹܐ ܘܣܵܦ̇ܪܹ̈ܐ ܒܦܘܼܫܵܩܲܝ̈ܗܘܿܢ : ܕܡܲܠܟܵܐ ܐ̄ܚܪܹܢܵܐ ܡܸܣܬܲܒܲܪ ܗ̄ܘ̣ܵܐ ܒܦܸܬܼܓ̣ܵܡܲܝ̈ܗܘܿܢ ܀ ܐܸܨܛܲܥܲܪ ܗ̄ܘ̣ܵܐ ܬܵܓ̣ܵܐ ܕܡܲܣܠܲܝ ܡ̣ܢ ܟܵܪ̈ܘܿܙܹܐ : ܕܐܲܝܟ̣ ܕܲܠܫܝܼܛܵܐ ܡܫܲܐܠܝܼܢ ܗ̄ܘ̣ܵܘ ܠܹܗ ܕܐܲܝܟܵܘ ܡܲܠܟܵܐ ܀ ܐܸܬܼܡܲܪܡܲܪ ܗ̄ܘ̣ܵܐ ܚܸܘܝܵܐ ܢܟ̣ܝܼܠܵܐ ܡ̣ܢ ܡܸܠܲܝ̈ܗܘܿܢ : ܘܲܩܒܸܐ ܡܸܪܬܼܵܐ ܕܢܹܐܫܘܿܕܼܚܸܡܬܹܗ ܥܲܠ ܝܲܠܘܼ̈ܕܹܐ ܀ ܒܠܲܥ̣ ܒܲܚܣܵܡܵܐ ܡܲܠܟܵܐ ܕܡܲܣܠܲܝ ܡܸܛܠ ܡܲܠܟܵܐ : ܘܲܚܫܲܠ̣ ܢܸܟ̣ܠܵܐ ܕܢܸܥܒܸܕܼ ܩܸܛܠܵܐ ܒܡܲܪܝܼܪܘܼܬܹܗ ܀ ܐܸܬܼܚܲܫܲܒ̣ ܗ̄ܘ̣ܵܐ ܕܢܸܩܛܘܿܠ ܡܲܠܟܵܐ ܘܢܹܐܚܘܿܕܼ ܐܲܬܼܪܹܗ : pb. 108 ܘܢܸܣܚܘܿܦ ܬܵܓ̣ܵܐ ܘܢܸܫܬܲܠܲܛ ܗܘ݀ ܥܲܠ ܐܘܼܚܕܼܵܢܹܗ ܀ ܥ̣ܒܲܕܼ ܗ̄ܘ̣ܵܐ ܟܡܹܐܢܵܐ ܦܸܪܥܘܿܢ ܕܲܬܼܪܹܝܢ ܥܲܠ ܝܲܠܘܼܕܼܵܐ : ܕܲܢܡܝܼܬܹܗ ܗ̄ܘ̣ܵܐ ܘܢܲܥܕܸܐ ܓܲܙܵܐ ܕܐܸܫܬܲܕܲܪ ܠܹܗ ܀ ܐܸܬܼܪܲܓ̣ܪܲܓ̣ ܗ̄ܘ̣ܵܐ ܘܲܠܫܘܼܠܛܵܢܵܐ ܘܲܠܩܘܼܪ̈ܒܵܢܹܐ : ܘܣܵܡ̣ ܗ̄ܘ̣ܵܐ ܐܲܦܵܘ̈ܗܝ ܢܸܩܛܘܿܠ ܛܲܠܝܵܐ ܘܢܸܣܲܒ̣ ܐܸܢܘܿܢ ܀ ܙܵܥ̣ ܐܲܝܟ̣ ܢܸܫܹ̈ܐ ܡ̣ܢ ܓܲܢ̄ܒܵܪܵܐ ܕܡܸܣܬܲܒܲܪ ܗ̄ܘ̣ܵܐ : ܘܫܲܪܝܼ ܒܵܥܹ̇ܐ ܕܘܼܟ݁ܬܼܵܐ ܠܩܸܛܠܵܐ ܕܢܲܓ̣ܗܸܐ ܡܸܢܹܗ ܀ ܐܲܢܝܼܕܹܗ ܗ̄ܘ̣ܵܐ ܠܬܼܵܓ̣ܵܐ ܙܥܘܿܪܵܐ ܬܵܓ̣ܵܐ ܪܲܒܵܐ : ܘܫܲܪܝܼ ܡܚܝܼܠܵܐ ܕܢܸܬܼܟܲܬܲܫ ܗ̄ܘ̣ܵܐ ܥܲܟ ܥܲܙܝܼܙܵܐ ܀ ܚ̣ܙܵܐ ܕܓܲܠܝܵܐܝܼܬܼ ܠܵܐ ܡܸܫܟܲܚ ܗ̄ܘܵܐ ܕܢܲܩܪܸܒ̣ ܥܲܡܹܗ : ܘܢܸܟ̣ܠܵܐ ܒܟܸܣܝܵܐ ܥ̣ܒܲܕܼ ܙܹܐܦܵܢܵܐ ܠܲܡܡܵܬܼܘܼܬܹܗ ܀ ܚܙܵܐ ܕܐܲܪܓܸܫ̣ ܠܹܗ ܥܲܡܵܐ ܟ̱ܠܹܗ ܕܝܼܠܝܼܕܼ ܡܲܠܟܵܐ : ܘܐܸܬܼܦܲܪܲܣ ܗ̄ܘ̣ܵܐ ܕܲܢܩܝܼܡ ܓܲܒܵܐ ܘܢܲܩܪܸܒ̣ ܥܲܡܹܗ ܀ ܩ̣ܪܵܐ ܠܲܡܓ̣ܘܼ̈ܫܹܐ ܨܲܢܘܼܥܬܼܵܢܵܐ ܘܥܲܩܸܒ̣ ܐܸܢܘܿܢ : ܕܒܲܐܝܢܵܐ ܙܲܒ̣ܢܵܐ ܟܵܘܟܲܒ̣ ܢܘܼܗܪܵܐ ܚ̣ܙܵܘ ܐܲܝܟ̣ ܕܐܸܡܲܪܘ ܀ ܝܑܼܠܸܦ ܡܸܢܗܘܿܢ ܥܲܠ ܗܵܘ̇ ܕܸܢܚܵܐ ܕܲܢܓܲܕܼ ܐܸܢܘܿܢ : ܕܢܸܫܬܲܪܲܪ ܗ̄ܘ̣ܵܐ ܗܵܐ ܡ̣ܢ ܐܸܡܲܬܼܝ ܝܼܐܠܝܼܕܼ ܡܲܠܟܵܐ ܀ ܙܸܠܘ ܠܲܡ ܥܲܩܸܒ̣ܘ ܒܲܚܦܝܼܛܘܼܬܼܵܐ ܥܠܵܘܗܝ ܥܲܠ ܛܲܠܝܵܐ : ܘܡܵܐ ܕܲܒ̣ܥܲܝܬ݁ܘܿܢ ܘܐܸܫܟܲܚܬܘܿܢܵܝܗܝ ܬܵܘ ܚܵܘܵܐܘܼܢܝ ܀ ܕܐܵܦ ܐܸܢܵܐ ܬܘܼܒ̣ ܐܹܙܲܠ ܐܸܣܓ݁ܘܿܕܼ ܐܲܝܟ̣ ܕܐܵܦ ܐܲܢ̄ܬ݁ܘܿܢ : ܘܲܒ̣ܩܘܼܪ̈ܒܵܢܲܝ ܐܸܚܙܸܐ ܐܲܦܵܘ̈ܗܝ ܡܵܐ ܕܝܼܕܲܥ̇ܬܹܗ ܀ ܟܲܕܼ ܠܵܐ ܨܵܒܹ̇ܐ ܡܲܫܟܸܢ ܢܲܦ̮ܫܹܗ ܕܣܵܓܹ̇ܕܼ ܗ̄ܘ̣ ܠܹܗ : pb. 109 ܩܘܼܫܬܵܐ ܟܵܦܹܗ ܕܢܸܡܢܸܐ ܢܲܦ̮ܫܹܗ ܡ̣ܢ ܣܵܓ̣ܘܼ̈ܕܹܐ ܀ ܐܸܢ ܡ̣ܢ ܢܸܟ̣ܠܵܐ ܘܐܸܢ ܡ̣ܢ ܥܸܠܬܼܵܐ ܫܪܵܪܵܐ ܡܲܠܸܠ̣ : ܕܢܵܚܹ̇ܬܼ ܬܵܓܹܗ ܘܢܵܫܹ̇ܩ ܥܲܦܪܵܐ ܩܕܼܵܡ ܒܲܪ ܕܵܘܝܼܕܼ ܀ ܐܵܦ ܐܸܢܵܐ ܠܲܡ ܐܹܙܲܠ ܐܸܣܓ݁ܘܿܕܼ ܡܸܨܛܲܕܸܐ ܗ̄ܘ̣ܵܐ : ܬܲܒ̣ܥܹܗ ܩܘܼܫܬܵܐ ܘܝܲܗ̄ܒ̣ ܠܹܗ ܠܲܒ̣ܪܵܐ ܡܵܐ ܕܕܼܝܼܠܹܗ ܗ̄ܘ̣ܵܐ ܀ ܣܸܓ̣ܕܬܼܵܐ ܒܡܸ̈ܠܹܐ ܫܩܲܠ̣ ܗ̄ܘ̣ܵܐ ܡܸܢܹܗ ܐܲܝܟ̣ ܪܹܫܝܼܬܼܵܐ : ܕܡܸܬ݁ܬ݁ܚܝܼܒ̣ܵܐ ܗ̄ܘ̣ܵܬܼ ܠܲܒ̣ܪܵܐ ܕܬܹܐܙܲܠ ܡ̣ܢ ܡܲܠܟ݁ܘܼܬܼܵܐ ܀ ܡܸܠܬܹܗ ܕܡܲܠܟܵܐ ܥܲܡ ܩܘܼܪ̈ܒܵܢܹܝܗ̇ ܕܲܡܓ̣ܘܼܫܘܼܬܼܵܐ : ܐܸܬܼܚܲܠܛܲܬ݀ ܗ̄ܘ̣ܵܬܼ ܕܲܠܒܹܝܬܼ ܓܲܙܹܗ ܕܡܲܠܟܵܐ ܬܸܥܘܿܠ ܀ ܐܹܝܢ ܗܹܪܘܿܕܹܣ ܡܸܫܬܲܥܒܲܕܼ ܗ̄ܘ̣ ܠܬܼܵܓܹܗ ܬܵܓ̣ܵܟ̣ : ܕܝܼܠܵܟ̣ ܢܸܟ̣ܠܵܟ̣ ܕܡܲܠܟܵܐ ܣܓ̣ܝܼܕܼܵܐ ܕܝܼܠܹܗ ܫܵܩܹ̇ܠ ܀ ܠܡܘܿܢ ܕܵܚܹ̇ܠ ܐܲܢ̄ܬ݁ ܡܸܢܹܗ ܡܵܕܹܝܢ ܐܸܢ ܠܵܘ ܡܲܠܟܵܐ ܗ̄ܘ̣ : ܐܲܓܲܪ ܪܘܼܚܵܟ̣ ܥܲܕܼ ܚܵܙܹ̇ܐ ܐܲܢ̄ܬ݁ ܐܲܝܟܵܐ ܡܲܡܠܸܟ̣ ܀ ܐܸܢ ܡ̣ܢ ܗܵܫܵܐ ܗܵܐ ܕܵܚܹ̇ܠ ܐܲܢ̄ܬ݁ ܡ̣ܢ ܡܲܠܟ݁ܘܼܬܹܗ : ܒܐܲܝܢܵܐ ܚܲܝܠܵܐ ܡܒܲܛܸܠ ܐܲܢ̄ܬ݁ ܠܵܗ̇ ܡܵܐ ܕܡܸܬ݁ܕܲܢܚܵܐ ܀ ܛܲܠܝܵܐ ܣܲܪܕܵܟ̣ ܘܐܲܪܡܝܼ ܙܵܘܥܵܐ ܥܲܠ ܡܲܠܟ݁ܘܼܬܼܵܟ̣ : ܘܗܵܐ ܡܥܝܼܪ ܐܲܢ̄ܬ݁ ܸܪܬܼܵܐ ܕܬܲܩܪܸܒ̣ ܥܲܡ ܝܲܠܘܼܕܼܵܐ ܀ ܐܸܬܼܝܲܕܼܥܲܬ݀ ܠܵܗ̇ ܕܡܲܠܟܵܐ ܗ̄ܘ̣ ܪܲܒܵܐ ܟܡܵܐ ܐܲܙܝܼܥܵܟ̣ : ܬܡܝܼܗ ܫܘܼܠܛܵܢܹܗ ܕܲܕܼܠܵܐ ܩܪ̈ܵܒܹܐ ܒܛܸܒܹ݁ܗ ܕܲܠܚܵܟ̣ ܀ ܟܘܼܪܣܝܵܐ ܕܬܼܵܓ̣ܵܐ ܢܵܕܼ ܗ̄ܘ̣ܵܐ ܕܢܸܦܸܠ ܬܚܹܝܬܼ ܗܹܪܘܿܕܸܣ : ܕܐܸܬ݀ܵܐ ܗ̄ܘ̣ܵܐ ܠܹܗ ܡܲܢ ܕܕܼܝܼܠܹܗ ܗ̄ܝܼ ܪܹܫܵܢܘܼܬܼܵܐ ܀ ܩ̣ܪܵܐ ܠܲܡܓ̣ܘܼ̈ܫܹܐ ܘܥܲܩܸܒ̣ ܐܸܢܘܿܢ ܐܲܝܟ̣ ܕܐܸܡܲܪܢܲܢ :  pb. 110 ܘܣܵܡ̣ ܗ̄ܘ̣ܵܐ ܬܸܢܘܲܝ ܢܹܐܙܲܠ ܢܸܣܓ݁ܘܿܕܼ ܐܲܝܟ̣ ܕܲܫܡܲܥܬ݁ܘܿܢ ܀ ܒܪܝܼܪܹ̈ܐ ܫܲܡܥܘܼܗܝ ܠܵܐ ܕܹܝܢ ܝܑܼܕܲܥ̣ܘ ܢܸܟ̣ܠܹܗ ܡܵܢܵܘ : ܘܲܢܦܲܩ̣ܘ ܢܹܐܙܠܘܼܢ ܠܲܡܥܲܩܵܒ̣ܘܼ ܥܠܵܘܗܝ ܥܲܠ ܡܲܠܟܵܐ ܀ ܟܲܕܼ ܕܹܝܢ ܐܸܙܲܠ̣ܘ ܟܵܘܟ݁ܒ̣ܵܐ ܒܕܸܢܚܹܗ ܩܲܒܸ݁ܠ̣ ܐܸܢܘܿܢ : ܘܲܒ̣ܙܲܠܝܼܩܵܘ̈ܗܝ ܐܘܼܪܚܹܗ ܕܡܲܠܟܵܐ ܢܩܲܠ̣ ܩܘܼܕܼܡܲܝܗܘܿܢ ܀ ܐ̄ܬ݀ܵܐ ܐܝܼܙܓܲܕܵܐ ܗܵܘ̇ ܕܲܩ̣ܪܵܐ ܠܗܘܿܢ ܘܐܲܦܸܩ̣ ܐܸܢܘܿܢ : ܕܗܘ݀ ܬܘܼܒ̣ ܟܲܕܼ ܗܘ݀ ܢܸܦ̮ܬܲܚ ܬܲܪܥܵܐ ܘܢܲܥܸܠ ܐܸܢܘܿܢ ܀ ܘܐܲܚܙܸܩ̣ ܐܸܢܘܿܢ ܘܲܠܒܲܟ̣ ܐܘܼܪܚܵܐ ܡ̣ܢ ܒܵܬܲܪܗܘܿܢ : ܘܐܸܬ݀ܵܐ ܠܗܵܪܟܵܐ ܐܲܝܟ̣ ܚܲܒ݁ܝܼܒ̣ܵܐ ܢܩܲܒܸ݁ܠ ܐܸܢܘܿܢ ܀ ܐܵܦ ܐܵܠܨܵܐ ܗ̄ܘ̣ܵܬܼ ܢܸܚܙܘܿܢ ܕܸܢܚܹܗ ܒܐܲܪܥܵܐ ܕܲܝܗܘܼܕܼ : ܠܹܗ ܕܹܝܢ ܐܲܫܲܪܘ ܘܐܸܬ݀ܵܐ ܒܵܬܼܪܹܗ ܕܲܩܪܵܐ ܐܸܢܘܿܢ ܀ ܐܸܬܼܚܵܘܝܼ ܠܗܘܿܢ ܕܠܵܐ ܢܸܬ݁ܬ݁ܥܝܼܩܘܼܢ ܕܲܫܒܲܩ̣ ܐܸܢܘܿܢ : ܘܲܕܼܢܸܫܬܲܪܪܘܼܢ ܡܸܛܠ ܕܸܢܚܹܗ ܕܠܵܘ ܕܲܓܵܠܵܐ ܗ̄ܘ̣ ܀ ܚ̣ܙܵܐܘܼܗܝ ܠܘܼܩܕܲܡ ܕܠܵܐ ܦܘܼܫܵܩܵܐ ܕܲܢܒ̣ܝܼܘܼܬܼܵܐ : ܘܐܸܬ݀ܵܐ ܒܵܬܼܪܹܗ ܐܸܬܼܦܲܠܲܓ̣ܘ ܥܲܠ ܓܸܠܝܵܢܹܗ ܀ ܗܦܲܟ̣ܘ ܬܘܼܒ̣ ܘܲܫܡܲܥ̣ܘ ܡܸܠܲܝ̈ ܣܵܦ̇ܪܹ̈ܐ ܘܦܘܼܫܵܩܲܝ̈ܗܘܿܢ : ܘܬܼܘܼܒ̣ ܗܲܝܡܸܢ̣ܘ ܗ̄ܘ̣ܵܘ ܕܡ̣ܢ ܒܹܝܬܼܠܚܸܡ ܕܵܢܲܚ̇ ܡܲܠܟܵܐ ܀ ܘܡ̣ܢ ܒܵܬܲܪܟܸܢ ܟܵܘܟܲܒ̣ ܢܘܼܗܪܵܐ ܚ̣ܙܵܘ ܬܸܢܝܵܢܘܼܬܼ : ܕܲܒ̣ܫܘܼܪܵܝܵܐ ܘܲܒ̣ܫܘܼܠܵܡܵܐ ܫܪܵܪܹܗ ܢܵܘܕܲܥ ܀ ܒܗܵܝ̇ ܕܐܸܬܼܚܵܘܝܼ ܠܗܘܿܢ ܬܸܢܝܵܢܘܼܬܼ ܐܲܠܸܦ ܐܸܢܘܿܢ : ܕܫܵܠܹ̇ܡ ܗ̄ܘ̣ ܠܹܗ ܠܗܵܘ̇ ܦܘܼܫܵܩܵܐ ܕܲܢܒ̣ܝܼܘܼܬܼܵܐ ܀ ܫܲܪܝܼ ܒܐܘܼܪܚܵܐ ܕܟ̣ܵܪܘܿܙܘܼܬܼܵܐ ܒܕܸܢܚܹܗ ܪܲܒܵܐ : pb. 111 ܘܐܸܬ݀ܵܐ ܢܫܲܡܠܹܝܗ̇ ܕܲܡܚܵܘܸܐ ܗ̄ܘ̣ܵܐ ܕܡ̣ܢ ܫܲܪܝܼܪܵܐ ܗ̄ܘ̣ܵܐ ܀ ܚ̣ܙܵܐܘܼܗܝ ܗܸܢܘܿܢ ܘܲܣܘܲܚ̣ܘ ܗ̄ܘ̣ܵܘ ܠܹܗ ܚܲܒ݁ܝܼܒ̣ܵܐܝܼܬܼ : ܕܘܼܗܪܹܗ ܪܲܒܵܐ ܐܲܥ̣ܒܲܪ ܐܸܢܘܿܢ ܒܹܝܼ ܕܘܼ̈ܘܵܕܹܐ ܀ ܚ̣ܕܼܝܼܘ ܒܲܚܙܵܬܹܗ ܘܲܪܕܼܵܘ ܢܹܐܙܠܘܼܢ ܒܵܬܲܪ ܢܘܼܗܪܹܗ : ܘܲܢܓܲܕܼ ܐܸܢܘܿܢ ܠܐܲܬܼܪܹܗ ܕܡܲܠܟܵܐ ܕܲܫܪܸܐ ܒܲܝܗܘܼܕܼ ܀ ܐܵܘܒܸ݁ܠ̣ ܐܸܢܘܿܢ ܨܹܝܕܼ ܒܹܝܬܼܠܚܸܡ ܩܘܼܪܝܲܬܼ ܥܘܼܫܢܵܐ : ܕܠܵܘ ܢܸܦܗܘܿܢ ܗ̄ܘ̣ܵܘ ܒܹܝܬܼ ܐܘܼܪ̈ܚܵܬܼܵܐ ܠܲܡܫܲܐܵܠܘܼ ܀ ܗܘ݀ܵܐ ܠܗܘܿܢ ܐܘܼܪܚܵܐ ܕܡܲܠܝܵܐ ܢܘܼܗܪܵܐ ܕܒ̣ܵܗ̇ ܪܵܕܹܝ ܗ̄ܘ̣ܵܘ : ܕܲܕܼܠܵܐ ܩܸܢܛܵܐ ܠܐܲܬܼܪܹܗ ܕܡܲܠܟܵܐ ܢܸܬܼܡܲܛܘܼܢ ܗ̄ܘ̣ܵܘ ܀ ܫܒ̣ܝܼܠܵܐ ܕܙܝܼܘܵܐ ܕܪܲܫ̣ ܩܘܼܕܼܡܲܝܗܘܿܢ ܢܲܗܝܼܪܵܐܝܼܬܼ : ܥܕܲܡܵܐ ܕܲܡܛ̣ܵܐ ܠܐܲܬܼܪܵܐ ܕܲܫܪܸܐ ܡܲܠܟܵܐ ܬܲܡܵܢ ܀ ܒܢܘܼܗܪܵܐ ܪܓ̣ܝܼܓ̣ܵܐ ܙܲܠܚܵܗ̇ ܠܐܘܼܪܚܵܐ ܕܒ̣ܵܗ̇ ܪܵܕܹܝܢ ܗ̄ܘ̣ܵܘ : ܕܲܠܩܘܼܪ̈ܒܵܢܹܐ ܕܡܲܠܟܵܐ ܢܝܲܩܲܪ ܒܐܝܼܙܓܲܕܘܼܬܹܗ ܀ ܐ̄ܙܲܠ̣ ܩܘܼܕܼܡܲܝܗܘܿܢ ܥܕܲܡܵܐ ܠܐܲܝܟܵܐ ܕܐܝܼܬܼܵܘܗܝ ܛܲܠܝܵܐ : ܗܵܐ ܬܸܕܼܡܘܼܪܬܵܐ ܕܪܵܡ ܗ̄ܘ̣ ܫܲܪܒܵܗ̇ ܡ̣ܢ ܦܘܼܫܵܩܵܐ ܀ ܟܠܗܘܿܢ ܟܵܘ̈ܟ݁ܒܹܐ ܒܪܵܘܡܵܐ ܪܵܕܹܝܢ ܥܲܡ ܙܲܒ̣ܢܲܝ̈ܗܘܿܢ : ܘܲܠܓ̣ܵܘ ܥܘܼܡܩܵܐ ܡܬܼܘܼܡ ܚܲܕܼ ܡܸܢܗܘܿܢ ܠܵܐ ܐܸܬ݁ܬܲܚܬܝܼ ܀ ܒܛܲܟ̣ܣܵܐ ܣܕܼܝܼܪܵܐ ܪܵܕܹܝܢ ܒܐܲܬܼܪܵܐ ܕܡܸܢܝܵܢܲܝ̈ܗܘܿܢ : ܘܠܵܐ ܡܸܬܼܒܲܠܒܲܠ ܚܹܐܦܵܐ ܛܪܝܼܕܼܵܐ ܕܕܼܘܼܒܵܪ̈ܲܝܗܘܿܢ ܀ ܐܲܝܢܵܐ ܡܸܢܗܘܿܢ ܒܐܲܝܢܵܐ ܙܲܒ̣ܢܵܐ ܐܲܪܦ̣ܝܼ ܐܲܬܼܪܹܗ : ܘܲܢܚܸܬܼ ܚܵܘܝܼ ܐܘܼܪܚܵܐ ܠܐ̄ܢܵܫܵܐ ܕܠܵܐ ܒܲܥܝܵܕܼܵܐ ܀ ܐܲܝܟܵܐ ܚܙܸܐ ܠܟ̣ܘܿܢ ܟܵܘܟ݁ܒ̣ܵܐ ܕܲܢܦܲܩ̣ ܡ̣ܢ ܒܹܝܬܼ ܣܸܕܼܪܹ̈ܐ : pb. 112 ܘܐܲܝܟ̣ ܠܲܡ̈ܦܹܐܕܹܐ ܕܢܘܼܗܪܵܐ ܪܲܒܵܐ ܢܓܲܕܼ ܡܲܫܪܝܼܬܼܵܐ ܀ ܐܸܡܲܬܼܝ ܗܵܕܹܐ ܚܕܲܬܵܐ ܣܸܠܩܲܬ݀ ܥܲܠ ܪܸܥܝܵܢܵܐ : ܕܸܚܘܿܬܼ ܟܵܘܟ݁ܒ̣ܵܐ ܢܚܵܘܸܐ ܐܘܼܪܚܵܐ ܠܐ̄ܢܵܫܵܐ ܒܐܲܪܥܵܐ ܀ ܒܐܲܝܢܵܐ ܙܲܒ̣ܢܵܐ ܫܒܲܩ̣ ܠܲܪܩܝܼܥܵܐ ܚܲܕܼ ܡ̣ܢ ܣܸܕܼܪܹ̈ܐ : ܘܲܢܚܸܬܼ ܗܲܠܸܟ̣ ܥܲܡ ܬܲܓܵܪܹ̈ܐ ܒܲܫܒ̣ܝܼܠܲܝ̈ܗܘܿܢ ܀ ܪܩܝܼܥܵܐ ܪܟ̣ܝܼܒ̣ܝܼܢ ܘܲܒ̣ܡܵܘܙܲܠܬܵܐ ܕܪܵܘܡܵܐ ܪܵܕܹܝܢ : ܨܹܝܕܼ ܥܘܼܡܩܵܐ ܕܹܝܢ ܠܵܐ ܡܸܬ݁ܬܲܚܬܹܝܢ ܠܲܡܗܲܠܵܟ̣ܘܼ ܀ ܒܢܝܼܪܵܐ ܕܙܲܒ̣ܢܵܐ ܟܕܼܝܼܢܝܼܢ ܟܠܗܘܿܢ ܚܲܝ̈ܠܵܘܵܬܼܵܐ : ܘܒܲܚܕܼܵܐ ܟܲܬܼܦܵܐ ܫܘܝܼܬܼܵܐ ܪܵܕܹܝܢ ܗܵܐ ܡ̣ܢ ܥܵܠܲܡ ܀ ܐܲܝܢܵܐ ܡܸܢܗܘܿܢ ܦܲܠܸܛ̣ ܨܵܘܪܹܗ ܡ̣ܢ ܒܹܝܬܼ ܚܲܒ̣ܪ̈ܵܘܗܝ : ܘܲܢܚܸܬܼ ܐܲܪܡ̣ܝܼ ܐܘܼܪܚܹܗ ܒܥܘܼܡܩܵܐ ܗܘ݀ ܒܲܠܚܘܿܕܼܵܘܗܝ ܀ ܚܲܕܼ̈ܬܼܵܬܼܵܐ ܐ̄ܢܹܝܢ ܟܠܗܹܝܢ ܕܲܗ݀ܘܲܝ̈ ܒܐܝܼ̈ܕܲܝ ܡܵܪܲܢ : ܕܠܵܐ ܒܲܟ̣ܝܵܢܵܐ ܘܠܵܐ ܒܲܥܝܵܕܼܵܐ ܡܬܼܘܿܡ ܐܸܫܬܲܡܲܫ ܀ ܐܲܝܟܵܐ ܚܙܸܐ ܠܟ̣ܘܿܢ ܐܸܡܵܐ ܒܬܼܘܼܠܬܵܐ ܐܸܠܵܐ ܕܝܼܠܹܗ : ܐܵܘ ܝܲܠܘܼܕܼܵܐ ܕܲܡܙܝܼܥ ܡܲܠܟܹ̈ܐ ܐܸܠܵܐ ܐܸܢ ܗܘ݀ ܀ ܠܡܲܢ ܐܝܼ̈ܙܓܲܕܹܐ ܘ݀ܵܐ ܢܲܗܝܼܪܹ̈ܐ ܐܸܠܵܐ ܐܸܢ ܠܹܗ : ܘܠܲܐܝܢܵܐ ܝܲܠܕܵܐ ܗܘ݀ܵܘ ܟܵܪ̈ܘܿܙܹܐ ܐܸܠܵܐ ܠܕܼܝܼܠܹܗ ܀ ܟܵܘܟ݁ܒ̣ܵܐ ܒܥܘܼܡܩܵܐ ܠܡܲܢ ܐܸܬܼܚܵܘܝܼ ܐܸܠܵܐ ܐܸܢ ܒܹܗ : ܟܠܗܹܝܢ ܪ̈ܵܡܵܢ ܘܲܕܼܠܵܐ ܬܚܘܼܡܵܐ ܒܹܗ ܐܸܫܬܲܡܲܫ ܀ ܢܸܫܠܘܿܢ ܣܵܦ̇ܪܹ̈ܐ ܡ̣ܢ ܦܘܼܫܵܩܵܐ ܕܝܼܠܝܼܕܼܘܼܬܹܗ : ܘܲܡܦܲܫ̈ܩܵܢܹܐ ܡ̣ܢ ܫܘܼ̈ܐܵܠܹܐ ܕܲܫܒ̣ܝܼܚܘܼܬܹܗ ܀ ܒܥܵܬܼܵܐ ܕܡܹܐܡܪܹܐ ܐܸܠܵܐ ܒܫܘܼܒ̣ܚܵܐ ܠܵܐ ܡܸܫܬܲܟ̣ܚܵܐ : pb. 113 ܠܵܐ ܓܹܝܪ ܡܵܛ̇ܝܵܐ ܡܸܠܬܹܗ ܬܦܲܫܸܩ ܫܲܪܒܹ݁ܗ ܪܲܒܵܐ ܀ ܐܵܦ ܐܝܼܙܓܲܕܹܗ ܡܲܠܐܸܐ ܠܣܵܦ̇ܪܹ̈ܐ ܘܠܵܐ ܡܸܬܼܦܲܫܲܩ : ܐܲܝܟܲܢ ܡܵܕܹܝܢ ܗܘ݀ ܡܸܬܼܡܲܠܲܠ ܐܲܟ̣ܡܵܐ ܕܐܝܼܬܼܵܘܗܝ ܀ ܟܵܘܟ݁ܒ̣ܵܐ ܒܕܼܢܚܹܗ ܒܬܸܡܗܵܐ ܡܵܘܬܸܒ̣ ܠܲܕܼܒ̣ܵܨܝܼܢ ܠܹܗ : ܐܲܪܦܝܼ ܪܵܘܡܵܐ ܘܲܒ̣ܓ̣ܵܘ ܥܘܼܡܩܵܐ ܢܓܲܕܼ ܡܲܫܪܝܼܬܼܵܐ ܀ ܐܸܬܼܓܵܘܙܲܠ ܗ̄ܘ̣ܵܐ ܘܲܚ̣ܙܵܘ ܢܘܼܗܪܹܗ ܡܓ̣ܘܼ̈ܫܹܐ ܘܲܚ̣ܕܼܝܼܘ : ܘܲܢܓܲܕܼ ܐܸܢܘܿܢ ܒܐܘܼܪܚܵܐ ܕܙܝܼܘܹܗ ܠܓ̣ܵܘ ܒܹܝܬܼܠܚܸܡ ܀ ܢܦܲܩ̣ ܒܵܬܼܪܗܘܿܢ ܐܲܝܟ̣ ܕܵܩܢܹܣܵܐ ܡ̣ܢ ܡܲܠܟܵܐ : ܘܐܲܝܬ݁ܝܼ ܐܸܢܘܿܢ ܕܲܒ̣ܩܘܼܪ̈ܒܵܢܹܐ ܠܡܵܪܹܗ ܢܸܚܙܘܿܢ ܀ ܓܲܪܸܓ̣ ܐܸܢܘܿܢ ܠܲܡܗܲܠܵܟ̣ܘܼ ܒܐܘܼܪܚܵܐ ܕܢܘܼܗܪܹܗ : ܘܟܲܕܼ ܡܲܛ̣ܝܼ ܗ̄ܘ̣ܵܐ ܠܬܲܪܥܹܗ ܕܡܲܠܟܵܐ ܒܨܸܡܚܵܐ ܦܲܬܼܚܹܗ ܀ ܐܞܬ݀ܵܐ ܩܘܼܕܼܡܲܝܗܘܿܢ ܥܕܲܡܵܐ ܠܐܲܝܟܵܐ ܕܐܝܼܬܼܵܘܗܝ ܛܲܠܝܵܐ : ܘܐܲܝܟ̣ ܕܲܒ̣ܨܸܒ̣ܥܵܐ ܪܡܲܙ ܠܲܡܓ̣ܘܼ̈ܫܹܐ ܕܗܵܐ ܦܵܪܘܿܩܵܐ ܀ ܗܘ̣ܵܐ ܠܗܘܿܢ ܐܘܼܪܚܵܐ ܡ̣ܢ ܐܘܿܪܸܫܠܸܡ ܘܲܠܒܹܝܬܼܠܚܸܡ : ܘܐܲܥܸܠ̣ ܐܸܢܘܿܢ ܘܲܚ̣ܙܵܘ ܡܲܠܟܵܐ ܘܟܸܢ ܐܲܪܚܸܩ̣ ܗ̄ܘ̣ܵܐ ܀ ܥܲܠ̣ܘ ܕܹܝܢ ܗܵܠܹܝܢ ܘܲܚ̣ܙܵܘ ܬܲܡܵܢ ܛܲܠܝܵܐ ܕܲܪܡܸܐ : ܐܲܬܼܪܵܐ ܕܲܣܢܝܼܩ ܥܘܼܡܪܵܐ ܕܡܸܣܟܹܝܢ 13 : ܒܲܝܬܵܐ ܙܥܘܿܪܵܐ ܀ ܘܐܸܡܵܐ ܛܠܝܼܬܼܵܐ ܕܠܵܐ ܩܸܢ̈ܝܵܢܹܐ ܘܠܵܐ ܩܲܪ̈ܝܼܒܹܐ : ܡܸܣܟܹ݁ܢܘܼܬܼܵܐ ܘܡܲܠܟܵܐ ܕܲܓ̣ܢܸܐ ܕܠܵܐ ܠܸܓ̣ܝܘܿܢܹ̈ܐ ܀ ܚ̣ܵܪܘ ܒܹܗ ܡܓ̣ܘܼ̈ܫܹܐ ܘܠܵܐ ܐܸܬܼܦܲܠܲܓ̣ܘ ܥܲܠ ܡܲܠܟ݁ܘܼܬܹܗ : ܘܲܢܦܲܠ̣ܘ ܩܘܼܕܼܡܵܘܗܝ ܟܲܕܼ ܡܸܬܼܟܲܫܦܝܼܢ ܒܐܝܼܩܵܪ̈ܲܝܗܘܿܢ ܀  pb. 114 ܒܪܲܟ̣ܘ ܥܲܫܝܼ̈ܢܹܐ ܪܹ̈ܫܲܝ ܦܵܪܹܣ ܘܲܣ̣ܓܸܕܼܘ ܗ̄ܘ̣ܵܘ ܠܹܗ : ܠܪܹܫܵܐ ܕܩܵܡ̣ ܗ̄ܘ̣ܵܐ ܡ̣ܢ ܝܑܼܣܪܵܝܹܠ ܐܲܝܟ̣ ܕܐܸܬܼܟܲܪܙܲܬ݀ ܀ ܫܲܪܝܼ ܡܲܠܟܵܐ ܢܲܦܢܸܐ ܫܒ̣ܝܼܬܼܵܐ ܕܥܲܡ̈ܡܹܐ ܕܲܛ̣ܥܵܘ : ܘܲܠܫܲܒܵܝܵܐ ܒܬܸܡܗܵܐ ܢܵܘܬܸܒ̣ ܕܲܕܼܒܲܪ ܐܸܢܘܿܢ ܀ ܫܲܪܝܼ ܕܢܸܟ̣ܢܘܿܫ ܣܸܓ̣ܕܲܬܼ ܥܲܡ̈ܡܹܐ ܕܲܙܪܝܼܩܵܐ ܗ̄ܘ̣ܵܬܼ : ܘܡ̣ܢ ܗܵܝ̇ ܐܲܪܥܹܗ ܕܢܸܡܪܘܿܕܼ ܫܲܪܝܼ ܕܚܲܣܝܼܢܵܐ ܗ̄ܘ̣ܵܬܼ ܀ ܒܘܼܟ̣ܪܵܐ ܕܬܼܵܓܹ̈ܐ ܢܦܲܠ̣ ܘܲܣܓܸܕܼ ܠܹܗ ܒܲܡܓ̣ܘܼܫܘܼܬܼܵܐ : ܕܢܸܬܼܟܲܦܦܘܼܢ ܗ̄ܘ̣ܵܘ ܡܲܠܟܹ̈ܐ ܐ̄ܚܪ̈ܵܢܹܐ ܩܕܼܵܡ ܐܝܼܩܵܪܹܗ ܀ ܗܵܝ̇ ܡܲܠܟ݁ܘܼܬܹܗ ܕܪܹܫ ܓܲܢ̄ܒܵܪܹ̈ܐ ܢܸܦܠܲܬ݀ ܩܘܼܕܼܡܵܘܗܝ : ܕܐܲܝܟ̣ ܡܲܚܙܝܼܬܼܵܐ ܬܸܗܘܸܐ ܠܥܵܠܡܵܐ ܘܒ̣ܵܗ̇ ܢܸܬ݁ܕܲܡܸܐ ܀ ܐܲܪܥܹܗ ܪܲܒ݁ܬܼܵܐ ܕܢܲܚܫܝܼܪܬܼܵܢܵܐ ܗܡܲܝܪܹ̈ܐ ܝܸܗܒܲܬ݀ : ܘܲܒ̣ܩܘܼܪ̈ܒܵܢܹܐ ܟܬܲܒ̣ܬܹܗ ܠܡܲܠܟܵܐ ܕܗܘ݀ܝܘܼ ܡܵܪܵܗ̇ ܀ ܗܵܝ̇ ܡܲܠܟ݁ܘܼܬܼܵܐ ܕܐܝܼܬܹܝܗ̇ ܪܹܫܵܐ ܕܥܵܠܡܵܐ ܟ̱ܠܹܗ : ܕܸܟ̣ܢܲܬ݀ ܩܘܼܕܼܡܵܘܗܝ ܬܸܫܬܲܥܒܲܕܼ ܒܵܗ̇ ܒܪܝܼܬܼܵܐ ܟ̱ܠܵܗ̇ ܀ ܠܐܲܪܥܵܐ ܕܒ̣ܵܒܹܠ ܕܡܸܢܵܗ̇ ܫܲܪܝܲܬ݀ ܪܹܫܵܢܘܼܬܼܵܐ : ܢܲܓ̣ܕܵܗ̇ ܩܘܼܫܬܵܐ ܕܲܠܗܵܘ̇ ܪܹܫܵܐ ܕܪܹ̈ܫܹܐ ܬܸܣܓ݁ܘܿܕܼ ܀ ܚ̣ܙܵܐܘܼܗ̇ ܠܟܹܐܦܵܐ ܕܐܸܬܼܓܲܙܪܲܬ݀ ܗ̄ܘ̣ܵܬܼ ܕܠܵܐ ܒܐܝܼ̈ܕܲܝܵܐ : ܕܲܒ̣ܠܲܥ̣ ܗ̄ܘ̣ܵܐ ܒܵܗ̇ ܨܲܠܡܵܐ ܪܲܒܵܐ ܘܲܢܦܲܠ̣ ܩܘܼܕܼܡܹܝܗ̇ ܀ ܠܪܹܫܵܐ ܕܕ݁ܗܒ̣ܵܐ ܡܚܵܬ݀ ܘܐܲܪܟܸܢܬܹܗ ܕܢܸܫܬܲܥܒܲܕܼ ܠܵܗ̇ : ܘܐܲܝܟ̣ ܕܲܠܥܘܿܪܵܐ ܒܪܘܼܚܵܐ ܕܪܵܬܹܗ ܠܟ̣ܠܹܗ ܨܲܠܡܵܐ ܀ ܪܹܫܵܢܘܼܬܼܵܐ ܕܡܵܕܲܝ ܢܸܦܠܲܬ݀ ܡ̣ܢ ܐܝܼܩܵܪܵܗ̇ : ܩܕܼܵܡ ܗܵܝ̇ ܟܹܐܦܵܐ ܕܲܡܠܵܬ݀ ܡܸܢܵܗ̇ ܟ̱ܠܵܗ̇ ܐܲܪܥܵܐ ܀  pb. 115 ܪܹܫܵܐ ܕܥܵܠܡܵܐ ܐܸܫܬܲܥܒܲܕܼ ܗ̄ܘ̣ܵܐ ܒܒܲܪ̄ܬܼ ܟܲܠܕܼܵܝܹ̈ܐ : ܠܝܵܪܬܵܐ ܕܐܸܬ݀ܵܐ ܕܢܲܥܕܸܐ ܕܝܼܠܹܗ ܡ̣ܢ ܒܵܙ̈ܘܿܙܹܐ ܀ ܥܲܠ̣ܘ ܩܘܼܪ̈ܒܵܢܹܐ ܕܲܡܓ̣ܘܼܫܘܼܬܼܵܐ ܘܐܸܬܼܩܲܪܲܒ̣ܘ ܠܹܗ : ܠܡܲܠܟܵܐ ܣܓ̣ܝܼܕܼܵܐ ܕܐܸܬ݀ܵܐ ܠܕܼܝܼܐܹܗ ܡܸܣܟ̣ܢܵܐܝܼܬܼ ܀ ܥܲܠ ܕܐܸܬ݁ܬ݁ܫܝܼܛ ܗ̄ܘ̣ܵܐ ܡܲܠܟܵܐ ܒܥܲܡܹܗ ܡ̣ܢ ܓܵܘܵܝܹ̈ܐ : ܨܹܝܕܼ ܒܲܪ̈ܵܝܹܐ ܫܠܲܚ̣ ܘܐܲܝܬ݁ܝܼܘ ܠܹܗ ܩܘܼܪ̈ܒܵܢܲܝܗܘܿܢ ܀ ܠܕܼܝܼܠܹܗ ܐܸܬ݀ܵܐ ܘܲܕܼܠܵܐ ܩܲܒ݁ܠ̣ܘܼܗܝ ܐܲܟܸܣ̣ ܐܸܢܘܿܢ : ܕܲܒ̣ܘܼܟ̣ܪ̈ܵܝܹܐ ܡܸܬܼܝܲܩܲܪ ܗ̄ܘ̣ܵܐ ܚܲܒ݁ܝܼܒ̣ܵܐܝܼܬܼ ܀ ܡ̣ܢ ܒܹܝܬܼ ܥܲܡ̈ܡܹܐ ܫܲܕܲܪ ܐܲܝܬܝܼ ܡܵܐ ܕܚܵܫܲܚ ܠܹܗ : ܕܲܒ̣ܓ̣ܵܘ ܥܲܡܵܐ ܐܸܬ݁ܬ݁ܫܝܼܛ ܗ̄ܘ̣ܵܐ ܠܹܗ ܡ̣ܢ ܩܲܪ̈ܝܼܒ̣ܵܘܗܝ ܀ ܥܲܡ̈ܡܹܐ ܐ̄ܚܪ̈ܵܝܹܐ ܗܘ݀ܵܘ ܩܲܕܼ̈ܡܵܝܹܐ ܒܩܘܼܪ̈ܒܵܢܲܝܗܘܿܢ : ܘܦܵܫ̣ܘ ܩܲܕܼ̈ܡܵܝܹܐ ܥܲܡܵܐ ܒܬܲܪܥܵܐ ܘܠܵܐ ܥܵܐܹ̇ܠ ܗ̄ܘ̣ܵܐ ܀ ܢܦܲܠ̣ܘ ܘܲܣܓܸܕܼܘ ܠܹܗ ܡܓ̣ܘܼ̈ܫܹܐ ܒܬܲܗܪܵܐ ܕܠܵܐ ܦܘܼܠܵܓ̣ܵܐ : ܘܟܲܕܼ ܐܲܝܟ̣ ܥܲܡܵܐ ܠܵܐ ܚ̣ܙܵܘ ܚܲܝ̈ܠܹܐ ܠܵܐ ܫܵܛ̣ܘܼܗܝ ܗ̄ܘ̣ܵܘ ܀ ܟܲܕܼ ܐܲܣ̣ܝܼ ܗ̄ܘ̣ܵܐ ܟܪ̈ܝܼܗܹܐ ܕܥܲܡܵܐ ܫܵܢ̇ܝܵܐ ܚܲܫ̣ܒ݁ܘܼܗܝ : ܘܟܲܕܼ ܛܵܪܹܕܼ ܗ̄ܘ̣ܵܐ ܡܸܢܗܘܿܢ ܫܹܐܕܹ̈ܐ ܪܹܫܵܐ ܕܕܼܵܝ̈ܘܹܐ ܀ ܒܢܲܝ̈ ܥܲܡ̈ܡܹܐ ܕܹܝܢ ܟܲܕܼܐܲܝܬ݁ܝܼܘ ܠܹܗ ܩܘܼܪ̈ܒܵܢܲܝܗܘܿܢ : ܠܵܘ ܐܵܬܼ̈ܘܵܬܼܵܐ ܚ̣ܙܵܘ ܟܲܕܼ ܣܵܥܲܪ ܘܲܣ̣ܓܸܕܼܘ ܗ̄ܘ̣ܵܘ ܠܹܗ ܀ ܠܵܐ ܟܲܕܼ ܫܲܚܠܸܦ ܡܵܝ̈ܵܐ ܫܚܝܼ̈ܡܹܐ ܠܚܲܡܪܵܐ ܛܵܒ̣ܵܐ : ܘܠܵܐ ܟܲܕܼ ܐܲܣ̣ܓ݁ܝܼ ܠܲܚܡܵܐ ܙܥܘܿܪܵܐ ܘܣܲܒܲܥ̣ ܐܲܠܦܹ̈ܐ ܀ ܠܵܐ ܟܲܕܼ ܦܲܟ̣ܪܹܗ ܠܠܸܓ̣ܝܘܿܢ ܘܲܫ̣ܕܼܵܝܗܝ ܒܲܝܢܵܬܼ ܓܲܠܠܹ̈ܐ : ܘܠܵܐ ܟܲܕܼ ܕܲ݁ܝܼ ܓܲܪ̈ܒܹܐ ܒܡܸܠܬܹܗ ܐܲܝܟ̣ ܦܵܩܹ̇ܕܼ ܟܠ ܀  pb. 116 ܠܵܐ ܟܲܕܼ ܣܵܡ̣ ܗ̄ܘ̣ܵܐ ܛܝܼܢܵܐ ܠܣܲܡܝܵܐ ܘܲܚ̣ܙܵܐ ܘܼܗܪܵܐ : ܘܠܵܐ ܟܲܕܼ ܪܲܩ̣ ܗ̄ܘ̣ܵܐ ܒܐܸܕܼܢܹ̈ܐ ܕܕܼܘܼܓܵܐ ܘܝܲܗ̄ܒ̣ ܠܹܗ ܫܸܡܥܵܐ ܀ ܠܵܐ ܟܲܕܼ ܕܲܝܸܫ 14 : ܓܲܠܠܵܘ̈ܗܝ ܕܝܲܡܵܐ ܒܲܥܪܝܼܪ̈ܵܝܹܐ : ܘܠܵܐ ܟܲܕܼ ܟܵܐܹ̇ܐ ܒܪ̈ܘܼܚܹܐ ܘܡܲܫܒܹ̈ܐ ܘܡܸܫܬܲܡܥܝܼܢ ܠܹܗ ܀ ܠܵܐ ܟܲܕܼ ܩܵܪܹܐ ܘܡܲܦܸܩ ܡܝܼܬܼܵܐ ܒܵܬܲܪ ܕܲܣ̣ܪܝܼ : ܘܠܵܐ ܟܲܕܼ ܡܲܦܢܸܐ ܥܠܲܝܡܵܐ ܒܩܵܠܵܐ ܠܥܘܼܒܵܐ ܕܐܸܡܹܗ ܀ ܠܵܐ ܟܲܕܼ ܡܲܐܣܸܐ ܠܲܡܡܲܚܲܝܬܵܐ ܡ̣ܢ ܛܲܡܐܘܼܬܼܵܗ̇ : ܘܠܵܐ ܟܲܕܼ ܡܲܚܠܸܡ ܠܕܲܚܪܸܫ ܘܲܥܘܝܼܪ ܘܐܝܼܬܼ ܠܹܗ ܕܲܝܘܵܐ ܀ ܠܵܐ ܟܲܕܼ ܡܲܐܣܸܐ ܘܲܡܫܲܪܲܪ ܗ̄ܘ̣ܵܐ ܠܕܲܟ̣ܪܝܼܗܝܼܢ ܗ̄ܘ̣ܵܘ : ܘܠܵܐ ܟܲܕܼ ܝܵܗܹ̇ܒ̣ ܚܲܝܹ̈ܐ ܠܡܝܼ̈ܬܹܐ ܕܲܫܟ̣ܝܼܒ̣ܝܼܢ ܗ̄ܘ̣ܵܘ ܀ ܠܵܐ ܟܲܕܼ ܡܲܦܸܩ ܕܲܝܘܹ̈ܐ ܒܩܵܠܵܐ ܡ̣ܢ ܫܹ̈ܐܕܼܵܢܹܐ : ܘܠܵܐ ܟܲܕܼ ܝܵܗܹ̇ܒ̣ ܢܘܼܗܪܵܐ ܘܫܸܡܥܵܐ ܠܕܲܣܢܝܼܩܝܼܢ ܗ̄ܘ̣ܵܘ ܀ ܠܵܐ ܟܲܕܼ ܪܲܓ݁ܝܼ ܐܝܕܹܗ ܕܓܲܪܒܵܐ 15 : ܕܝܲܒ݁ܝܼܫܵܐ ܗ̄ܘ̣ܵܬܼ : ܘܠܵܐ ܟܲܕܼ ܡܵܘܒܸ݁ܫ ܬܹܐܬܵܐ ܪܓ̣ܝܼܬܼܵܐ ܡ̣ܢ ܥܸܩܵܪܵܗ̇ ܀ ܟܲܕܼ ܡܲܓܸܣ ܗ̄ܘ̣ܵܐ ܠܥܸܠ ܡ̣ܢ ܒܘܼܪ̈ܟܹ݁ܝܗ̇ ܕܲܡܓܲܙܲܝܬܵܐ : ܚ̣ܙܵܘ ܫܼܛܘܼܬܹܗ ܘܠܵܐ ܐܸܬܼܦܲܠܲܓ̣ܘ ܥܲܠ ܪܲܒ݁ܘܼܬܹܗ ܀ ܒܒܲܝܬܵܐ ܣܢܝܼܩܵܐ ܕܠܵܐ ܩܸܢ̈ܝܵܢܹܐ ܘܠܵܐ ܪܲܒ݁ܘܼܬܼܵܐ : ܚ̣ܙܵܐܘܼܗܝ ܕܲܪܡܸܐ ܘܲܢܦܲܠ̣ܘ ܩܘܼܕܼܡܵܘܗܝ ܒܐܝܼܩܵܪ̈ܲܝܗܘܿܢ ܀ ܒܡܸܣܟܹ݁ܢܘܼܬܼܵܐ ܡܨܲܥܪܵܢܝܼܬܼܵܐ ܕܟ̣ܠ ܩܲܢܵܝܹ̈ܝܗ̇ : ܝܲܩ̣ܪܘܼܗܝ ܗܸܢܘܿܢ ܟܲܕܼ ܠܵܐ ܢܵܟ̣ܦ̇ܝܼܢ ܒܲܣܢܝܼܩܘܼܬܹܗ ܀ ܒܚܲܣܝܼܪܘܼܬܼܵܐ ܕܡܸܬ݁ܬ݁ܫܝܼܛܝܼܢ ܒܵܗ̇ ܡܵܪ̈ܵܘܵܬܼܵܐ :  pb. 117 ܫܪܸܐ ܗ̄ܘ̣ܵܐ ܡܲܠܟܵܐ ܘܡܸܬܼܝܲܩܲܪ ܒܵܗ̇ ܡ̣ܢ ܢܘܼܟ̣ܪ̈ܵܝܹܐ ܀ ܠܥܘܼܬܼܪܵܐ ܕܥܵܠܡܵܐ ܒܣܲܪ ܥܲܬ݁ܝܼܪܵܐ ܒܲܣܢܝܼܩܘܼܬܹܗ : ܕܒ̣ܵܗ̇ ܐܲܪܟܸܢ ܗ̄ܘ̣ܵܐ ܠܡܲܠܟܹ̈ܐ ܩܕܼܵܡܵܘܗܝ ܒܐܝܼܙܓܲܕܼܸܵܝ̈ܗܘܿܢ ܀ ܒܡܸܣܟܹܢܘܼܬܹܗ ܕܵܫ̣ ܪܵܡܘܼܬܼܵܐ ܕܫܲܠܝܼ̈ܛܵܢܹܐ : ܘܥܲܠ ܐܸܣܟܘܼܦܬܹܗ ܓܲܪܓܲܪ ܐܸܢܘܿܢ ܒܐܝܼܩܵܪ̈ܲܝܗܘܿܢ ܀ ܡܲܟ݁ܝܼܟ̣ܘܼܬܹܗ ܠܬܲܓܹ̈ܐ ܟܵܦܲܬ݀ ܢܸܫܬܲܡܥܘܼܢ ܠܹܗ : ܘܲܠܥܲܫܝܼ̈ܢܹܐ ܒܢܝܼܪܹܗ 16 : ܟܸܕܢܲܬ݀ ܬܸܦܠܘܿܚ ܒܗܘܿܢ ܀ ܡ̣ܢ ܫܝܼܛܘܼܬܹܗ ܪܗܵܒ̣ܬܵܐ ܢܸܦܠܲܬ݀ ܥܲܠ ܥܲܙܝܼܙܹ̈ܐ : ܘܲܒ̣ܩܘܼܪ̈ܒܵܢܹܐ ܒܪܲܟ̣ܘ ܘܲܣ̣ܓܸܕܼܘ ܠܹܗ ܕܠܵܐ ܦܘܼܠܵܓ̣ܵܐ ܀ ܒܡܸܣܟܹܢܘܼܬܼܵܐ ܠܥܘܼܬܼܪܵܐ ܕܲܝܸܫ̣ 17 : ܒܲܪ ܥܲܬ݁ܝܼܪܹ̈ܐ : ܕܲܢܚܵܘܸܐ ܗ̄ܘ̣ܵܐ ܕܥܘܼܬܼܪܹܗ ܕܝܼܠܹܗ ܡ̣ܢ ܥܵܠܲܡ ܗ̄ܘ̣ ܀ ܒܒܲܝܬܵܐ ܣܢܝܼܩܵܐ ܫ̣ܪܵܐ ܒܲܪ ܡܲܠܟܵܐ ܡܸܣܟܹܢܵܐܝܼܬܼ : ܘܫܲܕܲܪ ܐܲܝܬܝܼ ܓܲܙܹ̈ܐ ܕܡܲܠܟܹ̈ܐ ܟܫ̣ܵܐ ܥܲܠ ܬܲܪܥܹܗ ܀ ܢܦܲܠ̣ܘ ܘܲܣܓܸܕܼܘ ܠܹܗ ܡܓ̣ܘܼ̈ܫܹܐ ܒܬܲܗܪܵܐ ܠܡܲܠܟܵܐ ܪܲܒܵܐ : ܘܲܕܼܠܵܐ ܚ̣ܙܵܘ ܠܹܗ ܥܘܼܬܼܪܹܗ ܕܥܵܠܡܵܐ ܠܵܐ ܐܸܬܼܦܲܠܲܓ̣ܘ ܀ ܐܲܝܟ̣ ܡܲܚܙܝܼܬܼܵܐ ܗܘ݀ܵܘ ܠܹܗ ܠܥܵܠܡܵܐ ܗܵܐ ܡ̣ܢ ܗܵܝܕܹܝܢ : ܕܐܲܝܢܵܐ ܕܣܵܓܹܕܼ ܠܲܒ̣ܪܵܐ ܕܩܘܼܫܬܵܐ ܒܗܘܿܢ ܢܸܬ݁ܕܲܡܹܐ ܀ ܠܵܐ ܒܨܵܐܘܼܗܝ ܗ̄ܘ̣ܵܘ ܟܲܕܼ ܩܲܪܸܒ̣ܘ ܠܹܗ ܩܘܼܪ̈ܒܵܢܲܝܗܘܿܢ : ܒܚܘܼܒܵܐ ܝܲܩܪܘܼܗܝ ܟܲܕܼ ܠܵܐ ܒܵܗ̇ܬ݁ܝܼܢ ܒܲܙܥܘܿܪܘܼܬܹܗ ܀ ܠܵܐ ܥܲܩܸܒ̣ܘ ܗ̄ܘ̣ܵܘ ܥܲܠ ܡܵܘܠܵܕܹܗ ܒܫܘܼܐܵܠܲܝ̈ܗܘܿܢ : ܘܝܲܗ̄ܒ̣ܘ ܩܘܼܪ̈ܒܵܢܹܐ ܘܠܵܐ ܐܲܚܨܸܦ̣ܘ ܗ̄ܘ̣ܵܘ ܥܲܠ ܫܘܼ̈ܐܵܠܹܐ ܀  pb. 118 ܠܵܐ ܕܪܲܫ̣ܘ ܝܲܠܕܹܗ ܘܗܵܝܕܹܝܢ ܝܲܗ̄ܒ̣ܘ ܗ̄ܘ̣ܵܘ ܐܝܼܩܵܪ̈ܲܝܗܘܿܢ : ܕܡܲܠܟܵܐ ܗ̄ܘ̣ ܝܲܕܼܥ̣ܘܼܗܝ ܠܵܐ ܕܹܝܢ ܥܲܩ̣ܒ̣ܘܼܗܝ ܒܹܝܬܼ ܡܸܠܲܝ̈ܗܘܿܢ ܀ ܒܚܘܼܒܵܐ ܣܓܸܕܼܘ ܠܹܗ ܠܵܘ ܒܲܕܼܪ̈ܵܫܹܐ ܩܵܡ̣ܘ ܥܲܠ ܝܲܠܕܹܗ : ܕܢܸܗܘܘܿܢ ܛܘܼܦ̮ܣܵܐ ܠܲܒ̣̈ܢܲܝ ܒܲܝܬܵܐ ܕܗܲܝܡܵܢܘܼܬܼܵܐ ܀ ܥܹܕܬܵܐ ܚܕܲܬܵܐ ܐ̄ܬܲܬ݀ ܡ̣ܢ ܒܵܒܹܠ ܬܸܚܙܸܐ ܠܲܒ̣ܪܵܐ : ܘܠܵܐ ܥܲܩܸܒ̣ܬܹܗ ܕܫܲܪܝܼܪ ܗ̄ܘ̣ܵܐ ܠܵܗ̇ ܕܗܘ݀ܝܘܼ ܡܲܠܟܵܐ ܀ ܒܲܪ̄ܬܼ ܟܲܠܕܼܵܝܹ̈ܐ ܚܬܼܝܼܪܬܵܐ ܚܙܵܬܹܗ ܘܠܵܐ ܥܲܩܸܒ̣ܬܹܗ : ܕܬܸܗܘܸܐ ܕܡܘܼܬܼܵܐ ܕܠܵܐ ܐ̄ܢܵܫ ܢܸܒ̣ܨܹܝܘܗܝ ܡܵܐ ܕܣܵܓ̣ܕܼ ܠܹܗ ܀ ܡܓ̣ܘܼ̈ܫܹܐ ܡܥܲܩ̈ܒܲܝ ܥܲܠ ܲܣ̈ܝܵܬܼܵܐ ܒܫܘܼܐܵܠܲܝ̈ܗܘܿܢ : ܨܹܝܕܼ ܡܵܘܠܵܕܼܵܐ ܫܸܬܼܩܵܐ ܢܛܲܪܘ ܗ̄ܘ̣ܵܘ ܐܲܝܟ̣ ܦܵܪ̈ܘܿܫܹܐ ܀ ܠܡܘܿܢ ܠܵܐ ܗܵܟܲܢ ܝܲܩܝܼܪ ܫܲܪܒܹܗ ܥܲܠ ܕܵܪ̈ܘܿܫܹܐ : ܐܸܠܵܐ ܣܵܦ̇ܪܹ̈ܐ ܗܵܐ ܡܢܲܬ݁ܦܝܼܢ ܠܹܗ ܒܫܘܼܐܵܠܲܝ̈ܗܘܿܢ ܀ ܠܡܘܿܢ ܠܵܐ ܩܢܹܝܢ ܐܢ̈ܬ݁ܘܿܢ ܗܵܝ̇ ܫܲܦܝܘܼܬܼܵܐ ܕܲܡܓ̣ܘܼܫܘܼܬܼܵܐ : ܕܟܲܕܼ ܝܲܩܲܪܬܹܗ ܒܲܗ̈ܦܵܟ̣ܵܬܼܵܐ ܠܵܐ ܥܲܩܸܒ̣ܬܹܗ ܀ ܠܡܘܿܢ ܠܵܐ ܣܵܓܹܕܼ ܟܠܢܵܫ ܠܒܲܪ ܐܲܠܵܗܵܐ : ܐܲܝܟ̣ ܕܲܣܓܸܕܼܘ ܠܹܗ ܡܓ̣ܘܼ̈ܫܹܐ ܥܪ̈ܝܼܡܹܐ ܕܠܵܐ ܥܘܼܩܵܒ̣ܵܐ ܀ ܠܡܘܿܢ ܠܵܐ ܫܸܬܼܩܵܐ ܦܪܝܼܣ ܥܲܠ ܫܲܪܒܹ݁ܗ ܐܲܝܟ̣ ܫܘܿܫܸܦܵܐ : ܘܲܠܓ̣ܵܘ ܡܸܢܵܗ̇ ܫܪܸܐ ܘܲܡܣܲܬܲܪ ܡ̣ܢ ܫܵܓ̣ܘܿܫܹ̈ܐ ܀ ܠܡܘܿܢ ܠܵܐ ܒܵܪܟ݁ܝܼܢ ܣܵܦ̇ܪܹ̈ܐ ܩܕܼܵܡܵܘܗܝ ܒܲܦܫܝܼܛܘܼܬܼܵܐ : ܘܠܵܐ ܒܵܨܹ̇ܝܢ ܠܹܗ ܐܲܝܟ̣ ܕܲܡܓ̣ܘܼ̈ܫܹܐ ܠܵܐ ܥܲܩܸܒ̣ܘ ܗ̄ܘ̣ܵܘ ܀ ܡܸܛܠ ܡܵܢܵܐ ܣܸܕܼܩܹ̈ܐ ܒܫܲܪܒܹ݁ܗ ܒܫܲܤܒܹ݁ܗ ܡ̣ܢ ܕܵܪ̈ܘܿܫܹܐ : ܘܲܗ̈ܦܵܟ̣ܵܬܼܵܐ ܒܡܹܐܡܪܵܐ ܕܝܼܠܹܗ ܡ̣ܢ ܒܵܨ̈ܘܿܝܹܐ ܀  pb. 119 ܠܡܵܢܵܐ ܕܪܵܫܵܐ ܥ̣ܒܲܕܼ ܦܘܼܡܵܐ ܠܗܲܝܡܵܢܘܼܬܼܵܐ : ܘܲܒ̣ܚܵܪܥܘܼܬܼܵܐ ܡܡܲܠܸܠ ܟܠܢܵܫ ܕܲܢܩܝܼܡ ܕܝܼܠܹܗ ܀ ܠܡܘܿܢ ܚܸܪܝܵܢܵܐ ܥ̣ܒܲܕܼ ܠܹܗ ܓܲܒܹ̈ܐ ܒܲܟ̣ܢܘܼ̈ܫܵܬܼܵܐ : ܘܐܲܥ̣ܝܼܪ ܗܸܪܬܼܵܐ ܕܲܒ̣ܡܲܨ̈ܘܵܬܼܵܐ ܠܲܒ̣ܪܵܐ ܢܸܕܼܪܘܿܫ ܀ ܡܓ̣ܘܼ̈ܫܹܐ ܢܸܗܘܘܿܢ ܐܲܝܟ̣ ܡܲܚܙܝܼܬܼܵܐ ܠܲܕܼܣܵܓܹܕܼ ܠܹܗ : ܕܠܵܐ ܢܸܬܼܥܲܩܲܒ̣ ܡܵܐ ܕܡܸܬܼܡܲܠܲܠ ܒܹܝܬܼ ܦܵܪ̈ܘܿܫܹܐ ܀ ܫܠܝܼܚܹ̈ܐ ܕܐܸܬ݀ܵܘ ܡ̣ܢ ܒܹܝܬܼ ܚܲܢ̈ܦܹܐ ܒܐܝܼܩܵܪ̈ܲܝܗܘܿܢ : ܢܲܠܦܘܿܢ ܫܲܪܒܵܐ ܕܗܲܝܡܵܢܘܼܬܼܵܐ ܠܲܕܼܒ̣ܵܨܹܐ ܠܹܗ ܀ ܕܐܲܝܟܵܘ ܡܲܠܟܵܐ ܫܵܐܸܠ̣ܘ ܒܲܠܚܘܿܕܼ ܒܐܲܪܥܵܐ ܕܲܝܗܘܼܕܼ : ܘܡ̣ܢ ܕܲܚ̣ܙܵܐܘܼܗܝ ܠܵܐ ܬܘܼܒ̣ ܐܲܗ̣ܦܸܟ̣ܘ ܠܲܡܫܲܐܵܠܘܼ ܀ ܛܲܠܝܵܐ ܕܲܪܡܸܐ ܒܹܝܬܼ ܡܸܣ̈ܟܹܢܹܐ ܚ̣ܙܵܘ ܫܲܪܝܼܪܹ̈ܐ : ܘܠܵܐ ܐܸܬܼܦܲܠܲܓ̣ܘ ܕܲܢܫܲܐܠܘܼܢ ܬܘܼܒ̣ ܥܲܠ ܡܲܠܟ݁ܘܼܬܹܗ ܀ ܒܪܲܟ̣ܘ ܘܲܣ̣ܓܸܕܼܘ ܠܹܗ ܘܐܲܥܸܠ̣ܘ ܩܘܼܕܼܡܵܘܗܝ ܩܘܼܪ̈ܒܵܢܲܝܗܘܿܢ : ܦܬܲܚ̣ܘ ܣܝܼ̈ܡܵܬܼܗܘܿܢ ܘܝܲܗ̄ܒ̣ܘ ܠܹܗ ܓܲܙܹ̈ܐ ܕܐܲܒ̣ܵܗܲܝ̈ܗܘܿܢ ܀ ܫܩܲܠ̣ܘ ܗ̄ܘ̣ܵܘ ܕܲܗܒ̣ܵܐ ܘܩܲܪܸܒ̣ܘ ܗ̄ܘ̣ܵܘ ܠܹܗ ܐܲܝܟ̣ ܕܲܠܡܲܠܟܵܐ : ܘܒܸܣ̈ܡܹܐ ܛܵܒܹ̈ܐ ܝܲܗ̄ܒ̣ܘ ܠܐܝܼܩܵܪܹܗ ܐܲܝܟ̣ ܕܲܠܡܵܪܵܐ ܀ ܐܲܥܸܠ̣ܘ ܗ̄ܘ̣ܵܘ ܠܹܗ ܕܲܫ̈ܢܹܐ ܦܪ̈ܝܼܫܹܐ ܒܐܸܣܟܹܡܲܝ̈ܗܘܿܢ : ܠܬܼܵܓ̣ܵܐ ܪܲܒܵܐ ܕܡܸܢܹܗ ܪܵܕܼܝܵܐ ܪܹܫܵܢܘܼܬܼܵܐ ܀ ܒܪܲܟ̣ܘ ܗ̄ܘ̣ܵܘ ܩܘܼܕܼܡܵܘܗܝ ܘܲܡܦܝܼܣܝܼܢ ܠܹܗ ܢܩܲܒܸ݁ܠ ܐܸܢܘܿܢ : ܘܲܕ݁ܛܲܠܝܵܐ ܗ̄ܘ̣ܵܐ ܠܵܐ ܢܵܟ̣݁ܦܝܼܢ ܗ̄ܘ̣ܵܘ ܒܲܙܥܘܿܪܘܼܬܹܗ ܀ ܢܦܲܠ̣ܘ ܘܲܣ̣ܓܸܕܼܘ ܠܹܗ ܒܙܵܘܥܵܐ ܪܲܒܵܐ ܟܲܕܼ ܕܲܚܝܼܠܝܼܢ : ܘܒ̣ܵܥܹ̇ܝܢ ܡܸܢܹܗ ܕܠܵܐ ܢܲܣܠܸܐ ܗ̄ܘ̣ܵܐ ܩܘܼܪ̈ܒܵܢܲܝܗܘܿܢ ܀  pb. 120 ܠܵܐ ܚ̣ܙܵܘ ܬܵܓܹܗ ܘܡܸܬܼܗܲܝܡܲܢ ܗ̄ܘ̣ܵܐ ܕܡܵܪܹܐ ܬܵܓܹ̈ܐ ܗ̄ܘ̣ : ܘܲܒ̣ܩܘܼܪ̈ܒܵܢܹܐ ܫܵܦ̇ܪܝܼܢ ܗ̄ܘ̣ܵܘ ܠܹܗ ܒܚܘܼܒܵܐ ܪܲܒܵܐ ܀ ܐܲܪܗܸܒ̣ ܐܸܢܘܿܢ ܬܵܓ̣ܵܐ ܟܲܣܝܵܐ ܘܲܢܦܲܠ̣ܘ ܩܘܼܕܼܡܵܘܗܝ : ܟܲܕܼ ܡܸܬܼܟܲܫܦܝܼܢ ܕܢܸܣܲܒ̣ ܡܸܢܗܘܿܢ ܐܝܼܩܵܪ̈ܲܝܗܘܿܢ ܀ ܢܦܲܠ̣ܘ ܓܲܢ̄ܒܵܪܹ̈ܐ ܪܹ̈ܫܲܝ ܐܲܪܥܵܐ ܩܕܼܵܡ ܝܲܠܘܼܕܼܵܐ : ܘܲܒ̣ܩܘܼܪ̈ܒܵܢܹܐ ܡܦܝܼܣܝܼܢ ܗ̄ܘ̣ܵܘ ܠܹܗ ܢܩܲܒܸ݁ܠ ܐܸܢܘܿܢ ܀ ܘܐܲܟ̣ܡܵܐ ܕܗܵܠܹܝܢ ܡܸܬܼܐܲܡܪ̈ܵܢ ܗ̄ܘܲܝ̈ ܡ̣ܢ ܐܝܼܙ̈ܓܲܕܹܐ : ܠܡܲܠܟܵܐ ܣܓܝܼܕܼܵܐ ܟܲܕܼ ܝܵܗ̇ܒ݁ܝܼܢ ܠܹܗ ܩܘܼܪ̈ܒܵܢܲܝܗܘܿܢ ܀ ܣܲܒ̣ ܡܵܪܝ ܕܲܫ̈ܢܹܐ ܕܫܲܕܪܲܬ݀ ܐܲܪܥܲܢ ܕܲܬܼܩܲܪܸܒ̣ ܠܵܟ̣ : ܐܲܢ̄ܬ݁ ܗ̄ܘ̣ ܡܲܠܟܲܢ ܣܲܒ̣ ܡܲܕܲܐܬܼܵܐ ܡ̣ܢ ܐܘܼܚܕܵܢܵܟ̣ ܀ ܬܵܓܹܗ ܕܢܸܡܪܘܿܕܼ ܪܹܫ ܓܲܢ̄ܒܵܪܹ̈ܐ ܟܠܝܼܠܵܐ ܫܲܕܲܪ : ܕܲܠܡܲܠܟ݁ܘܼܬܼܵܟ̣ ܢܸܬܸ݁ܠ ܙܸܕܼܩܵܐ ܕܲܡܫܲܒܲܚܬܵܐ ܗ̄ܝܼ ܀ ܒܲܫܡܵܟ̣ ܝܵܬܼ݁ܒܵܐ ܐܲܪܥܲܢ ܡܸܟܹ݁ܝܠ ܕܐܲܢ̄ܬ݁ ܗ̄ܘ̣ ܡܲܠܟܵܗ̇ : ܩܲܒܸ݁ܠ ܡܸܢܲܢ ܘܲܫܪܝܼܢ ܢܹܐܙܲܠ ܕܐܸܫܬܲܕܲܪܢܲܢ ܀ ܗܵܝ̇ ܡܲܠܟ݁ܘܼܬܼܵܐ ܕܡܵܕܲܝ ܘܐܵܬܼܘܿܪ ܒܐܝܼܕܲܢ ܫܸܠܚܲܬ݀ : ܕܐܲܢ̄ܬ݁ ܗ̄ܘ̣ ܡܲܠܟܵܐ ܘܠܵܟ̣ ܡܸܫܬܲܡܥܝܼܢ ܡܵܪ̈ܵܘܵܬܼܵܐ ܀ ܦܢܝܼܬܼܵܐ ܪܲܒ݁ܬܼܵܐ ܕܲܟ̣ܒ̣ܝܼܫܝܼܢ ܠܵܗ̇ ܟܠ ܐܘܼܚ̈ܕܵܢܝܼܢ : ܒܗܵܠܹܝܢ ܕܲܫ̈ܢܹܐ ܡܦܝܼܣܵܐ ܕܬܸܡܢܹܝܗ̇ ܡ̣ܢ ܐܘܼܚܕܵܢܵܟ̣ ܀ ܐܲܪܥܵܐ ܕܡܲܠܟܹ̈ܐ ܕܡܸܢܵܗ̇ ܢܵܦ̇ܩܵܐ ܪܹܫܵܢܘܼܬܼܵܐ : ܗܵܐ ܐܲܟ̣ܬܸܒ̣ܬܼܵܟ̣ ܕܐܲܢ̄ܬ݁ ܗ̄ܘ̣ ܡܲܠܟܵܗ̇ ܡܸܟܵܐ ܘܲܠܗܲܠ ܀ ܣ̣ܓܸܕܼܘ ܠܹܗ ܡܓ̣ܘܼ̈ܫܹܐ ܠܲܒ̣ܪܵܐ ܘܩܲܪܸܒ̣ܘ ܩܘܼܪ̈ܒܵܢܲܝܗܘܿܢ : ܟܲܕܼ ܡܸܣܬܲܪܕܼܝܼܢ ܡ̣ܢ ܡܲܠܟ݁ܘܼܬܹܗ ܕܠܵܐ ܦܘܼܠܵܓ̣ܵܐ ܀  pb. 121 ܟܦܹܝܢ ܥܲܙܝܼܙܹ̈ܐ ܥܲܠ ܐܲܦܲܝ̈ܗܘܿܢ ܘܲܡܦܝܼܣܝܼܢ ܠܹܗ : ܘܐܸܡܵܐ ܒܬܼܘܼܠܬܵܐ ܡܦܲܚܡܵܐ ܒܠܸܒܵܗ̇ ܚܲܟ݁ܝܼܡܵܐܝܼܬܼ ܀ ܘܐܲܝܟ̣ ܡܵܐ ܕܗܵܠܹܝܢ ܡܸ̈ܠܹܐ ܐܸܡܪܲܬ݀ ܛܘܼܒ̣ܵܢܝܼܬܼܵܐ : ܠܗܘܿܢ ܠܲܡܓ̣ܘܼ̈ܫܹܐ ܕܲܣ̣ܓܸܕܼܘ ܠܲܒ̣ܪܵܗ̇ ܒܐܝܼܩܵܪ̈ܲܝܗܘܿܢ ܀ ܐܲܝܟܵܐ ܐ̄ܢܵܫܵܐ ܚܙܸܐ ܠܟ̣ܘܿܢ ܡܲܠܟܵܐ ܘܡܲܢ ܫܲܕܲܪܟ̣ܘܿܢ : ܓܠܵܘ ܠܝܼ ܐ̄ܪܵܙܵܐ ܡܲܢ ܐܲܩܝܼܡܟ̣ܘܿܢ ܥܲܠ ܡܲܠܟ݁ܘܼܬܹܗ ܀ ܐܲܝܢܵܐ ܛܲܟ̣ܣܵܐ ܚܙܲܝܬ݁ܘܿܢ ܗܵܪܟܵܐ ܕܲܡܫܲܥܒܲܕܼ ܠܹܗ : ܐܲܝܟܵܘ ܬܵܓܹܗ ܐܸܢܗܘ݀ ܕܡܲܠܟܵܐ ܗ̄ܘ̣ ܐܲܝܟ̣ ܕܐܸܡܲܪܬ݁ܘܿܢ ܀ ܗܵܐ ܚܵܙܹ̇ܝܢ ܐܢ̄ܬ݁ܘܿܢ ܡܸܣܟܹܢܘܼܬܼܵܐ ܕܢܲܩܝܼܦܵܐ ܠܹܗ : ܘܐܸܢܵܐ ܣܢܝܼܩܵܐ ܘܲܡܓܲܙܲܝܬܵܐ ܕܐܝܼܬܲܝ ܐܸܡܹܗ ܀ ܐܲܝܠܹܝܢ ܣܸܕܼܪܹ̈ܐ ܕܥܲܡܵܐ ܚܙܲܝܬ݁ܘܿܢ ܕܲܟ̣ܪܝܼܟ̣ܝܼܢ ܠܹܗ : ܘܲܟ̣ܡܵܐ ܦܵܠܚܹ̈ܐ ܐܝܼܬܼ ܥܲܠ ܬܲܪ̈ܥܵܘܗܝ ܕܲܡܝܲܩܪܝܼܢ ܠܹܗ ܀ ܟܡܵܐ ܐܝܼܬܼ ܥܲܡܹܗ ܛܥܝܼ̈ܢܲܝ ܙܲܝܢܵܐ ܐܲܝܟ̣ ܡܸܠܲܬܼܟ̣ܘܿܢ : ܘܲܟ̣ܡܵܐ ܪܟ̣ܝܼܒ̣ܝܼܢ ܗܵܫܵܐ ܥܲܡܹܗ ܐܲܝܟ̣ ܕܐܸܡܲܪܬܘܿܢ ܀ ܟܡܵܐ ܠܸܓ̣ܝܘܿܢܹ̈ܐ ܫܲܕܲܪ ܩܘܼܕܼܡܵܘܗܝ ܠܐܲܬܼܪ̈ܵܘܵܬܼܵܐ : ܘܐܲܝܠܹܝܢ ܓܘܼ̈ܕܹܐ ܐܝܼܬܼ ܠܹܗ ܨܹܐܕܼܵܘܗܝ ܡ̣ܢ ܦܲܠܵܚܵܘ̈ܗܝ ܀ ܕܲܗܒ̣ܵܐ ܚܙܲܝܬ݁ܘܿܢ ܐܵܘ ܣܝܼ̈ܡܵܬܼܵܐ ܐܲܝܟ̣ ܒܹܝܬܼ ܡܲܠܟܹ̈ܐ : ܥܘܼܬܼܪܵܐ ܐܝܼܬܼ ܠܹܗ ܐܵܘ ܫܘܼܠܛܵܢܵܐ ܕܡܸܬܼܝܲܩܲܪ ܒܹܗ ܀ ܥܲܒ̣̈ܕܹܐ ܩܵܝ̇ܡܝܼܢ ܐܵܘ ܫܲܡܵܫܹ̈ܐ ܡܸܫܬܲܡܥܝܼܢ ܠܹܗ : ܣܸܕܼܪܹ̈ܐ ܡܬܼܝܼܚܝܼܢ ܐܵܘ ܡܲܪܝܼܬܼܵܐ ܢܲܩܝܼܦܵܐ ܠܹܗ ܀ ܬܵܓܹܗ ܥܲܙܝܼܙ ܐܵܘ ܡܲܪܟܲܒ̣ܬܼܵܐ ܕܡܸܙܕܲܝܲܚ ܒܵܗ̇ : ܠܒ̣ܘܼܫܹܗ ܡܲܒ̣ܪܸܩ ܐܵܘ ܒܲܟ̣ܠܝܼܠܹܗ ܛܲܒ̣̈ܥܹܐ ܣܕܼܝܼܪܝܼܢ ܀  pb. 122 ܡܵܢܵܐ ܐܝܼܬܼ ܒܹܗ ܕܕܼܵܡܹ̇ܐ ܠܡܲܠܟܵܐ ܐܲܝܟ̣ ܕܐܸܡܲܪܬ݁ܘܿܢ : ܘܡܲܢ̣ܘܼ ܥ̣ܨܵܟ̣ܘܿܢ ܕܲܒ̣ܩܘܼܪ̈ܒܵܢܹܐ ܬܸܚܙܘܿܢ ܐܲܦܵܘ̈ܗܝ ܀ ܒܲܣܢܝܼܩܘܼܬܼܵܐ ܐܲܩܒܸ݁ܠܬ݁ܘܿܢܵܝܗܝ ܡܸܣܟܹ݁ܢܵܐܝܼܬܼ : ܘܥܲܠ ܡܲܠܟ݁ܘܼܬܹܗ ܡܲܢ ܣܲܒܲܪܟ̣ܘܿܢ ܫܲܪܝܼܪܵܐܝܼܬܼ ܀ ܐܵܡ̇ܪܝܼܢ ܗܵܠܹܝܢ ܐܸܡܹܗ ܕܡܲܠܟܵܐ ܒܪܹܟ̣ܝ ܥܲܙܝܼܙܵܐ ܗ̄ܘ̣ : ܘܥܵܠܡܵܐ ܟ̱ܠܹܗ ܐܝܼܬܼ ܠܹܗ ܕܢܹܐܞܘܿܕܼ ܒܲܚܠܝܼܨܘܼܬܹܗ ܀ ܠܵܐ ܗ̄ܘ̣ܵܐ ܡܸܛܠ ܕܲܒ̣ܗܝܼܠ ܐܲܬܼܪܵܐ ܘܠܵܐ ܝܲܕܲܥ̇ ܠܹܗ : ܘܲܫܠܸܐ ܥܲܡܵܐ ܡ̣ܢ ܣܸܓ̣̈ܕܵܬܼܵܐ ܘܠܵܐ ܡܩܲܪܸܒ̣ ܠܹܗ ܀ ܫܡܲܝ̈ܵܐ ܣܵܗ̇ܕܝܼܢ ܥܲܡ ܢܲܗܝܼܪܹ̈ܐ ܥܲܠ ܡܵܘܠܵܕܹܗ : ܘܲܒ̣̈ܢܲܝ ܐܲܬܼܪܹܟ̣ܝ ܒܲܟ̣ܬܼܵܒܲܝ̈ܗܘܿܢ ܥܲܠ ܫܘܼܠܛܵܢܹܗ ܀ ܚܲܝ̈ܠܵܘܵܬܼܵܐ ܕܐܝܼܬܼ ܒܲܪܩܝܼܥܵܐ ܒܲܕܸܩ̣ܘ ܬܵܓܹܗ : ܕܡܲܠܟܵܐ ܪܲܒܵܐ ܕܢܵܦ̇ܠܝܼܢ ܩܘܼܕܼܡܵܘܗܝ ܡܵܪ̈ܵܘܵܬܼܵܐ ܀ ܣܸܕܼܪ̈ܲܝ ܪܵܘܡܵܐ ܡܲܠܟܵܐ ܟܲܬܼܒ݁ܘܼܗܝ ܕܐܝܼܬܼܵܘܗܝ ܝܲܠܕܹܟ̣ܝ : ܘܲܒ̣ܡܲܘܙܲܠܬܵܐ ܣܠܸܩ̣ ܠܹܗ ܨܲܠܡܵܐ ܕܓܲܢ̄ܒܵܪܘܼܬܼܵܐ ܀ ܥܲܠ ܡܲܥܒܲܪܬܵܐ ܕܚܲܝ̈ܠܵܘܵܬܼܵܐ ܚ̣ܙܲܝܢܲܢ ܬܵܓܹܗ : ܘܡܸܢܹܗ ܩܲܡ̣ܢܲܢ ܥܲܠ ܫܘܼܠܛܵܢܹܗ ܕܥܲܙܝܼܙܘܼܬܹܗ ܀ ܝܘܼܩܢܹܗ ܪܲܒܵܐ ܠܥܸܠ ܡ̣ܢ ܟܲܬܼܦܵܐ ܗܵܝ̇ ܕܲܪܩܝܼܥܵܐ : ܩܵܡ̣ ܚ̣ܵܘܝܼ ܠܲܢ ܤܹܫܵܢܘܼܬܹܗ ܕܢܹܐܬܹܐ ܨܹܐܕܼܵܘܗܝ ܀ ܨܲܠܡܵܐ ܕܫܘܼܒ̣ܚܹܗ ܒܹܝܬܼ ܢܲܗܝܼܪܹ̈ܐ ܣܠܸܩ̣ ܘܲܚܙܲܝܢܵܝܗܝ : ܘܫܸܡܫܵܐ ܒܙܝܼܘܹܐ ܠܵܐ ܦܵܚܹ̇ܡ ܠܵܗ̇ ܠܥܲܙܝܼܙܘܼܬܹܗ ܀ ܗܵܐ ܫܘܼܠܛܵܢܹܗ ܛܥܝܼܢܝܼܢ ܪ̈ܵܘܡܹܐ ܥܲܠ ܪܹ̈ܫܲܝܗܘܿܢ : ܘܢܵܨܲܚ̇ ܬܵܓܹܗ ܥܲܠ ܢܲܗܝܼܪܹ̈ܐ ܒܲܫܒ̣ܝܼܠܲܝ̈ܗܘܿܢ ܀  pb. 123 ܠܓܲܢ̄ܒܵܪܘܼܬܹܗ ܪܩܝܼܥܵܐ ܣܵܗܹ̇ܕܼ ܥܲܡ ܢܲܗܝܼܪ̈ܵܘܗܝ : ܕܲܒ̣ܬܸܕܼܡܘܼܪܬܵܐ ܗܘ݀ ܒܲܕܸܩ̣ ܠܲܢ ܥܲܠ ܡܲܠܟ݁ܘܼܬܹܗ ܀ ܒܲܝܢܵܬܼ ܣܵܕܼܪܹ̈ܐ ܗܵܠܹܝܢ ܕܲܠܥܸܠ ܡܲܠܟܵܐ ܗ̄ܘ̣ ܪܲܒܵܐ : ܘܲܫܡܵܐ ܕܢܲܨܝܼܚ ܐܝܼܬܼ ܠܹܗ ܬܲܡܵܢ ܥܲܠ ܕܘܼܒܵܪܹ̈ܐ ܀ ܐܵܡ̇ܪܵܐ ܛܠܝܼܬܼܵܐ ܕܫܲܪܝܼܪ ܫܲܪܒܵܐ ܕܓܸܠܝܵܢܲܝ̈ܟ݁ܘܿܢ : ܘܐܸܢܵܐ ܛܠܝܼܡܬܵܐ ܡܦܵܣܵܐ ܐ̄ܢܵܐ ܗ̄ܘ̣ ܒܹܗ ܗܵܐ ܡ̣ܢ ܢܘܼܓ̣ܪܵܐ ܀ ܐܹܝܢ ܒܲܫܪܵܪܵܐ ܕܲܠܥܸܠܵܝܹ̈ܐ ܐܝܼܬܼܵܘܗܝ ܡܲܠܟܵܐ : ܬܲܚ̈ܬܵܝܹܐ ܕܹܝܢ ܠܵܐ ܪܓ̣ܝܼܫܝܼܢ ܒܹܗ ܕܲܣܥܲܪ ܐܸܢܘܿܢ ܀ ܐܵܦ ܠܝܼ ܫܠܝܼܚܵܐ ܡ̣ܢ ܥܸܠܵܝܵܐ ܐܸܫܬܲܕܲܪ ܠܝܼ : ܘܗܘ݀ ܒܲܕܸܩ̣ ܠܝܼ ܥܲܠ ܡܵܘܠܵܕܹܗ ܕܒܲܪ ܐܵܠܵܗܵܐ ܗ̄ܘ̣ ܀ ܡ̣ܢ ܒܹܝܬܼ ܣܸܕܼܪܹ̈ܐ ܕܚܲܝ̈ܠܵܘܵܬܼܵܐ ܢܚܸܬܼ ܐܝܼܙܓܲܕܵܐ : ܘܲܒ̣ܬܸܕܼܡܘܼܪܬܵܐ ܓܠ̣ܵܐ ܠܝܼ ܫܲܪܒܹܗ ܢܲܗܝܼܪܵܐܝܼܬܼ ܀ ܢܘܼܗܪܵܐ ܩܲܒ݁ܠܹ̇ܬܼ ܡ̣ܢ ܥܵܠܵܝܵܐ ܒܫܸܡܥܵܐ ܒܲܠܚܘܿܕܼ : ܙܘܼܘܵܓ̣ܵܐ ܕܹܝܢ ܠܵܐ ܡܦܵܣܵܐ ܐ̄ܢܵܐ ܠܡܵܢܵܐ ܕܵܡܹ̇ܐ ܀ ܒܬܲܗܪܵܐ ܒܛܸܢ̇ܬܹܗ ܕܠܵܐ ܚܘܼܫܵܒ̣ܵܐ ܕܫܵܘܬܵܦܘܼܬܼܵܐ : ܣܒܲܪܬܹܗ ܩܲܒ݁ܠܹ̇ܬܼ ܡ̣ܢ ܥܸܠܵܝܵܐ ܘܕܼܵܠ̣ ܒܝܼ ܥܘܸܠܵܐ ܀ ܠܵܐ ܐܸܙ̇ܕܵܘܓܹܬܼ ܘܲܗܘܹ̇ܝܼܬܼ ܐܸܡܵܐ ܐܲܝܟ̣ ܕܲܚܙܲܝܬ݁ܘܿܢ : ܢܛܝܼܪܵܐ ܗ̄ܝܼ ܒܬܼܘܼܠܘܼܬܼܝ ܘܐܝܼܬܼ ܠܝܼ ܛܲܠܝܵܐ ܘܗܵܐ ܚܵܙܹ̇ܝܢ ܐܢ̄ܬ݁ܘܿܢ ܀ ܠܵܐ ܝܵܕܼܥܵܐ ܐ̄ܢܵܐ ܠܡܵܢܵܐ ܕܵܡ̇ܝܵܐ ܫܵܘܬܵܦܘܼܬܼܵܐ : ܘܗܵܐ ܥܒ̣ܝܼܕܼܵܐ ܐ̄ܢܵܐ ܐܸܡܵܐ ܒܛܲܟ̣ܣܵܐ ܕܲܒ̣ܥܝܼ̈ܠܵܬܼܵܐ ܀ ܠܵܐ ܡܦܵܣܵܐ ܐ̄ܢܵܐ ܒܚܲܫܹ̈ܐ ܕܢܸܫܹ̈ܐ ܠܡܵܢܵܐ ܕܵܡܹ̇ܝܢ : ܐܸܠܵܐ ܕܝܼܠ̇ܕܼܬܼ ܟܲܕܼ ܠܵܐ ܚܸܟ̣ܡܹ̇ܬܼ ܩܲܕܝܼܫܵܐܝܼܬܼ ܀  pb. 124 ܠܵܐ ܚܙܹ̇ܝܬܼ ܓܲܒ̣ܪܵܐ ܘܩܲܒ݁ܠܹ̇ܬܼ ܒܲܛܢܵܐ ܕܠܵܐ ܒܲܥܝܵܕܼܵܐ : ܒܥܝܼܠܬܵܐ ܠܲܝܬܲܝ ܘܐܝܼܬܲܝ ܐܸܡܵܐ ܕܠܵܐ ܙܘܼܘܵܓ̣ܵܐ ܀ ܚܲܕܼ ܪܘܼܚܵܢܵܐ ܙܪܲܥ̣ ܒܝܼ ܣܒܲܪܬܼܵܐ ܕܡܲܠܝܵܐ ܬܲܗܪܵܐ : ܘܲܕܼܠܵܐ ܙܵܘ̈ܥܹܐ ܕܓܲܒ̣ܪܵܐ ܒܸܛ̇ܢܹܝܬܼ ܟܲܕܼ ܕܲܟ̣ܝܵܐ ܐ̄ܢܵܐ ܀ ܫܲܐܠܬܹܗ ܗ̄ܘܹ̇ܝܬܼ ܕܐܲܝܟܲܢ ܬܸܗܘܸܐ ܡܘܿܢ ܕܐܵܡܲܪ ܐܲܢ̄ܬ݁ : ܘܦܲܫܸܩ̣ ܠܝܼ ܗܘ݀ ܕܪܘܼܚܵܐ ܕܩܘܼܕܼܫܵܐ ܬܹܐܬܸܐ ܠܘܵܬܹܟ̣ܝ ܀ ܘܚܹܝܠ ܥܸܠܵܝܵܐ ܢܲܓܸܢ ܥܠܲܝܟ݁ܝܼ ܩܲܕܝܼܫܵܐܝܼܬܼ : ܘܬܹܐܠܕܝܼܢ ܝܲܠܕܵܐ ܕܲܠܡܲܠܟ݁ܘܼܬܹܗ ܣܘܿܦ ܠܵܐ ܢܵܗܘܸܐ ܀ ܥܲܡ ܗܵܘ̇ ܩܵܠܵܐ ܩܲܒ݁ܠܹ̇ܬܼ ܒܲܛܢܵܐ ܡܠܸܐ ܕܘܼܡܵܪܵܐ : ܘܝܵܠ̇ܕܹܬܼ ܡܲܠܟܵܐ ܘܠܵܐ ܐ̄ܢܵܫ ܐܲܪܓܸܫ̣ ܐܸܠܵܐ ܐܲܢ̄ܬ݁ܘܿܢ ܀ ܛܠܝܼܡܵܐ ܐ̄ܢܵܐ ܒܹܗ ܗܘ݀ܵܘ ܠܝܼ ܣܵܗ̈ܕܹܐ ܒܹܝܬܼ ܛܵܠܘܿܡܲܝ̈ : ܐܸܓ̣ܠܹܐ ܐܲܦܲܝ̈ ܘܐܸܒ̣ܣܘܿܪ ܐܸܢܘܿܢ ܕܲܟ̣ܡܵܐ ܥܲܫܩ̣ܘܼܢܝ ܀ ܬܵܘ ܪ̈ܲܚܝܼܦܹܐ ܡܲܠܸܠܘ ܫܲܪܒܹ݁ܗ ܨܹܝܕܼ ܩܲܪ̈ܝܼܒܹܐ : ܘܐܲܟܸ݁ܣܘ ܐܸܢܘܿܢ ܕܲܡ ܝܵܕܼܥ̇ܝܼܢ ܠܹܗ ܕܒܲܪ ܐܲܠܵܗܵܐ ܗ̄ܘ̣ ܀ ܩܪܵܘ ܠܹܗ ܒܐܸܕܼܢܹܗ ܠܥܲܡܵܐ ܕܘܸܓܵܐ ܕܲܠܡܵܐ ܫܵܡܲܥ̇ : ܘܡܲܪܓܸܫ ܩܲܠܝܼܠ ܒܲܫܡܘܼ̈ܥܵܬܼܟ̣ܘܿܢ ܫܲܦܝܼܪ̈ܵܬܼܵܐ ܀ ܐܵܡ̇ܪܝܼܢ ܗܵܠܹܝܢ ܐܸܡܹܗ ܕܡܲܠܟܵܐ ܠܵܐ ܬܸܬܼܪܲܗܒܝܼܢ : ܕܐܝܼܬܼ ܗ̄ܘ̣ ܙܲܒ̣ܢܵܐ ܕܥܵܠܡܵܐ ܟ̱ܠܹܗ ܢܪܘܿܒ̣ ܥܲܠ ܝܲܠܕܹܟ̣ܝ ܀ ܐܲܓܲܪܝ ܪܘܼܚܹܟ̣ܝ ܥܲܕܼ ܡܸܬܼܥܲܠܲܡ ܥܲܠ ܡܲܠܟ݁ܘܼܬܹܗ : ܘܟ̣ܠܗܘܿܢ ܣܵܘ̈ܦܹܐ ܛܵܥ̇ܢܝܼܢ ܫܲܪ̈ܒܵܘܗܝ ܠܲܡܡܲܠܵܠܘܼ ܀ ܗܵܘܹ̇ܐ ܗ̄ܘ̣ ܝܵܘܡܵܐ ܘܕܼܵܢܲܚ̇ ܬܵܓܹܗ ܒܐܲܬܼܪ̈ܵܘܵܬܼܵܐ : ܘܢܵܦ̇ܠܝܼܢ ܩܘܼܕܼܡܵܘܗܝ ܥܲܡ̈ܡܹܐ ܕܐܲܪܥܵܐ ܘܕܲܝܵܢܲܝ̈ܗܘܿܢ ܀  pb. 125 ܐܝܼܬܼ ܠܹܟ̣ܝ ܙܲܒ̣ܢܵܐ ܕܬܸܚܙܹܝܢ ܟܸܢ̈ܫܹܐ ܕܲܟ̣ܪܝܼܟ̣ܝܼܢ ܠܹܗ : ܘܬܸܛܥܹܝܢ ܨܸܕܼܝܼܵܐ ܕܒܲܝܬܵܐ ܙܥܘܿܪܵܐ ܕܡܸܬܼܪܲܒܸ݁ܐ ܒܹܗ ܀ ܐܝܼܬܼ ܠܹܟ̣ܝ ܕܬܸܚܙܹܝܢ ܣܕܼܪܹ̈ܐ ܕܥܲܡ̈ܡܹܐ ܕܢܵܦܠܝܼܢ ܩܘܼܕܼܡܵܘܗܝ : ܘܲܡܝܲܩܪܝܼܢ ܠܹܗ ܒܩܘܼܪ̈ܒܵܢܲܝܗܘܿܢ ܘܲܒ̣ܢܸܕܼܪ̈ܲܝܗܘܿܢ ܀ ܒܵܬܲܪ ܩܲܠܝܼܠ ܪܵܝܒܵܐ ܐܲܪܥܵܐ ܒܲܫܡܘܼ̈ܥܵܬܹܗ : ܘܦܵܪܚܝܼܢ ܛܸܒܵܘ̈ܗܝ ܥܲܠ ܦܸܢ̈ܝܵܬܼܵܐ ܘܥܵܡܘܿܪ̈ܲܝܗܹܝܢ ܀ ܥܵܒܲܪ ܙܲܒ̣ܢܵܐ ܘܡܸܬ݁ܬ݁ܥܝܼܪ ܥܵܠܡܵܐ ܕܲܢܡܲܠܸܠ ܒܹܗ : ܘܪܵܗ̇ܛܵܐ ܣܒܲܪܬܹܗ ܒܟ̣ܠܗܘܿܢ ܣܵܘ̈ܦܹܐ ܕܬܹܐܚܘܿܕܼ ܐܸܢܘܿܢ ܀ ܐܵܚܹ̇ܕܼ ܕܘܼܟ݁ܬܼܵܐ ܕܐ̄ܢܵܫ ܡ̣ܢ ܡܲܠܟܹ̈ܐ ܠܵܐ ܐܲܪܓܸܫ ܒܵܗ̇ : ܘܟ̣ܠܗܘܿܢ ܬܵܓܹ̈ܐ ܡܢܝܼܕܼ ܘܲܡܟܲܦܸܐ ܩܕܼܵܡ ܐܝܼܩܵܪܹܗ ܀ ܠܵܒܹ̇ܟ̣ ܕܲܪܓ̣ܵܐ ܕܠܵܐ ܩ̣ܵܡ ܒܹܗ ܐ̄ܢܵܫ ܡ̣ܢ ܢܲܨܝܼ̈ܚܹܐ : ܘܲܡܕܲܝܸܫ ܒܹܗ ܟܠܝܼ̈ܠܹܐ ܘܟܲܠܘܹ̈ܐ ܕܡܵܪ̈ܵܘܵܬܼܵܐ ܀ ܝܵܪܹܬܼ ܟܘܼܪܣܝܵܐ ܕܪܵܘܡܹܗ ܕܐܵܐܲܪ ܠܵܐ ܡܵܛܹ̇ܐ ܠܹܗ : ܘܪܵܥ̇ܠܝܼܢ ܡܸܢܹܗ ܡܵܘ̈ܬ݁ܒܹܐ ܪ̈ܵܡܹܐ ܕܫܲܠܝܼܛܵܢܹ̈ܐ ܀ ܒܵܬܲܪ ܙܲܒ̣ܢܵܐ ܕܵܢܚ̇ܝܼܢ ܫܲܪ̈ܒܵܘܗܝ ܒܲܝܢܵܬܼ ܥܲܡ̈ܡܹܐ : ܘܪܵܝܒܵܐ ܒܪܝܼܬܼܵܐ ܡ̣ܢ ܫܘܼܠܛܵܢܹܗ ܕܡܲܠܟܵܐ ܗ̄ܘ̣ ܪܲܒܵܐ ܀ ܢܵܦ̇ܠܵܐ ܪܗܵܒ̣ܬܵܐ ܥܲܠ ܕܲܝܵܢܹ̈ܐ ܡ̣ܢ ܫܘܼܠܛܵܢܹܗ : ܘܲܠܥܲܙܝܼ̈ܙܹܐ ܡܲܒ̣ܪܸܟ̣ ܩܘܼܕܼܡܵܘܗܝ ܒܐܝܼܩܵܪ̈ܲܝܗܘܿܢ ܀ ܠܥܸܠ ܡ̣ܢ ܬܵܓܹ̈ܐ ܡܸܬ݁ܬ݁ܣܝܼܡ ܢܝܼܫܵܐ ܕܓܲܢ̄ܒܵܪܘܼܬܹܗ : ܘܟ̣ܘܼܒ̣ܫܵܐ ܠܪܸ̈ܓ̣ܠܵܘܗܝ ܗܵܘܹ̇ܝܢ ܡܲܠܟܹ̈ܐ ܒܐܘܼܚܕܵܢܲܝ̈ܗܘܿܢ ܀ ܡܙܝܼܥ ܫܘܼܠܛܵܢܹ̈ܐ ܕܡܵܪ̈ܵܘܵܬܼܵܐ ܒܐܲܬܼܪ̈ܵܘܵܬܼܵܐ : ܘܢܵܝ̇ܕܝܼܢ ܡܸܢܹܗ ܟܘܼܪ̈ܣܵܘܵܬܼܵܐ ܘܝܲܬܵܒܲܝ̈ܗܘܿܢ ܀  pb. 126 ܕܵܢܲܚ̇ ܒܐܲܪܥܵܐ ܛܵܒ̣ ܡ̣ܢ ܫܸܡܫܵܐ ܒܥܲܙܝܼܙܘܼܬܹܗ : ܘܐܵܚܹ̇ܪ ܣܵܘ̈ܦܹܐ ܘܠܵܐ ܐ̄ܢܵܫ ܢܲܡܸܕܼ ܡ̣ܢ ܫܘܼܠܛܵܢܹܗ ܀ ܐܵܡ̇ܪܵܐ ܡܲܪܝܲܡ ܫܲܪܝܼܪ ܗ̄ܘ̣ ܠܝܼ ܟܠ ܕܐܸܡܪܬ݁ܘܿܢ : ܘܲܕܼܐܸܦܲܠܲܓ̣ ܥܲܠ ܡܸܠܲܝ̈ܟ݁ܘܿܢ ܦܘܼܪܣܵܐ ܠܵܐ ܐܝܼܬܼ ܀ ܝܵܕܼܥܵܐ ܐ̄ܢܵܐ ܗ̄ܘ̣ ܠܹܗ ܕܡܲܢ̣ܘܼ ܘܒܲܪ ܡܲܢ ܫܲܪܝܼܪܵܐܝܼܬܼ : ܟܠܗܹܝܢ ܝܸܠܦܹܬܼ ܡ̣ܢ ܡܲܠܲܐܟ̣ܵܐ ܟܲܕܼ ܐܲܩ̇ܒܸ݁ܠܬܹܗ ܀ ܐ̄ܒ̣ܘܼܗܝ ܠܵܐ ܚܙܸܐ ܠܝܼ ܘܲܡܦܵܣܵܐ ܐ̄ܢܵܐ ܕܡܵܪܹܐ ܡܲܠܟܹ̈ܐ ܗ̄ܘ̣ : ܟܣܸܐ ܗ̄ܘ̣ ܝܵܠܘܿܕܹܗ ܘܲܒ̣ܫܘܼܠܛܵܢܹܗ ܥܵܠܡܵܐ ܩܵܐܹ̇ܡ ܀ ܒܪܸܡܙܹܗ ܬܲܠ̈ܝܵܢ ܟܠ ܒܸܪ̈ܝܵܬܼܵܐ ܘܥܵܡܘܿܪ̈ܲܝܗܹܝܢ : ܘܒܹܗ ܗ̄ܘ̣ ܩܵܝ̇ܡܝܼܢ ܣܵܘ̈ܦܹܝܗ̇ ܕܐܲܪܥܵܐ ܘܝܲܬܵܒܲܝ̈ܗܘܿܢ ܀ ܢܒ̣ܝܹ̈ܐ ܣܵܗ̇ܕܝܼܢ ܥܲܠ ܡܵܘܠܵܕܹܗ ܕܒܲܪ ܐܲܠܵܗܵܐ ܗ̄ܘ̣ : ܘܐܸܢܵܐ ܒܬܼܘܼܠܬܵܐ ܕܩܲܒ݁ܠܹ̇ܬܼ ܒܲܛܢܵܐ ܕܠܵܐ ܙܘܼܘܵܓ̣ܵܐ ܀ ܒܲܢܒ̣ܝܼܘܼܬܼܵܐ ܙܡܝܼܪ ܗ̄ܘ̣ܵܐ ܫܲܪܒܹܗ ܓܸܠܝܵܢܵܐܝܼܬܼ : ܘܐܲܢ̄ܬ݁ܘܿܢ ܗܵܫܵܐ ܗܵܐ ܒܲܕܸܩܬ݁ܘܿܢ ܥܲܠ ܡܲܠܟ݁ܘܼܬܹܗ ܀ ܫܲܦܝܼܪܵܐ ܠܟ̣ܘܿܢ ܟܵܪܘܿܙܘܼܬܼܵܐ ܕܲܬܼܫܲܪܘܿܢ ܒܵܗ̇ : ܡܸܛܠ ܥܲܡܵܐ ܕܐܸܚܲܕܼ ܥܲܝܢܵܘ̈ܗܝ ܡ̣ܢ ܣܘܼܟܵܠܵܐ ܀ ܠܟ̣ܘܿܢ ܗ̄ܘ̣ ܝܵܐܹ̇ܐ ܬܡܲܠܠܘܼܢ ܥܲܠ ܒܹܪܝ ܘܥܲܠ ܡܲܠܟ݁ܘܼܬܹܗ : ܕܲܡܢܲܟ̣ܪܹܝܢ ܐܢ̄ܬ݁ܘܿܢ ܡ̣ܢ ܚܸܪ̈ܝܵܢܹܐ ܕܣܵܒܲܝ̈ ܥܲܡܵܐ ܀ ܚܵܣ̇ܡܝܼܢ ܘܠܵܐ ܡܩܲܒ݁ܠܝܼܢ ܠܝܼ ܕܡܲܠܟܵܐ ܝܸܠ̇ܕܹܬܼ : ܪܘܹܝܢ ܒܲܛܢܵܢܵܐ ܘܠܵܐ ܡܸܣܲܟ݁ܠܝܼܢ ܒܲܥܬܼܝܼ̈ܕܼܵܬܼܵܐ ܀ ܐܸܬܼܥܲܒ݁ܝܼ ܠܹܗ ܠܸܒܹ݁ܗ ܕܥܲܡܵܐ ܐܲܝܟ̣ ܡܵܐ ܕܲܟ̣ܬܼܝܼܒ̣ : ܥܲܡܸܨ̣ ܥܵܝܢܵܘ̈ܗܝ ܘܐܵܘܩܲܪ ܐܸܕܼܢܵܘ̈ܗܝ ܡ̣ܢ ܣܘܼܟܵܠܵܐ ܀  pb. 127 ܡܲܠܸܠܘ ܐܲܢ̄ܬ݁ܘܿܢ ܕܲܠܟ̣ܘܿܢ ܝܵܐܹ̇ܐ ܠܡܸܣܬܲܟܠܘܼ : ܕܲܒ̣̈ܢܲܝ ܐ̄ܪܵܙܹܗ ܥܒܲܕܼܟ̣ܘܿܢ 18 : ܡܲܠܟܵܐ ܚܲܒ݁ܝܼܒ̣ܵܐܝܼܬܼ ܀ ܬܸܡܠܸܐ ܐܲܪܥܵܐ ܡ̣ܢ ܣܲܒ̣ܪ̈ܵܬܼܟ̣ܘܿܢ ܫܲܦܝܼܪ̈ܵܬܼܵܐ : ܘܢܸܬ݁ܬ݁ܥܝܼܪ ܥܵܠܡܵܐ ܒܩܵܠܹ̈ܐ ܚܠܲܝ̈ܵܐ ܕܝܘܼܒܵܒܲܝ̈ܟ݁ܘܿܢ ܀ ܢܸܦܘܿܩ ܛܸܒܵܐ ܕܩܘܼܪ̈ܒܵܢܲܝܟ݁ܘܿܢ ܒܲܝܢܵܬܼ ܥܲܡܡܹ̈ܐ : ܘܬܸܡܠܸܐ ܒܪܝܼܬܼܵܐ ܣܒܲܪܬܼܵܐ ܚܕܲܬܵܐ ܕܢܸܨܚܵܢܲܝ̈ܟ݁ܘܿܢ ܀ ܢܸܬܼܗܲܪ ܡܲܠܟܵܐ ܒܩܘܼܪ̈ܒܵܢܲܝ̈ܟ݁ܘܿܢ ܐܲܝܟ̣ ܕܲܪܚܸܡܬ݁ܘܿܢ : ܘܲܢܩܲܒܸ݁ܠܟ̣ܘܿܢ ܟܲܕܼ ܚܵܕܹܐ ܒܟ̣ܘܿܢ ܐܲܝܟ̣ ܕܲܨܒܲܝܬ݁ܘܿܢ ܀ ܬܪܲܥܘܿܢ ܠܐܲܒ̣ܘܼܗܝ ܒܐܝܼܩܵܪ̈ܲܝܟ݁ܘܿܢ ܕܐܸܬܼܩܲܪ̈ܲܒ̣ܘ ܠܹܗ : ܘܲܠܨܸܒ̣ܝܵܢܹܗ ܢܸܗܘܘܿܢ ܕܲܫ̈ܢܹܐ ܕܐܲܝܬ݁ܝܼܬ݁ܘܿܢ ܠܹܗ ܀ ܢܸܫܦܲܪ ܥܲܡܠܵܐ ܕܦܘܼܪ̈ܫܵܢܲܝܟ݁ܘܿܢ ܒܐܲܠܵܗܘܼܬܹܗ : ܘܢܸܚܕܸܐ ܒܫܘܼܦܪܵܐ ܕܩܘܼܪ̈ܒܵܢܲܝܟ݁ܘܿܢ ܕܐܸܬ݀ܵܘ ܨܹܐܕܼܵܘܗܝ ܀ ܫܪܸܐ ܗ̄ܘ̣ܵܐ ܡܲܠܟܵܐ ܒܒܲܝܬܵܐ ܙܥܘܿܪܵܐ ܕܲܡܓܲܙܲܝܬܵܐ : ܘܲܟ̣ܫܹܝܢ ܩܘܼܕܼܡܵܘܗܝ ܓܲܙܹ̈ܐ ܕܡܲܠܟܹ̈ܐ ܘܩܘܼܪ̈ܒܵܢܲܝܗܘܿܢ ܀ ܡܸܣܟܹܢܘܼܬܹܗ ܟܲܦܬܹܗ ܠܥܘܼܬܼܪܵܐ ܕܫܲܠܝܼܛܵܢܹ̈ܐ : ܕܲܢܚܵܘܸܐ ܗ̄ܘ̣ܵܐ ܕܡܲܠܟܵܐ ܗ̄ܘ̣ ܟܲܣܝܵܐ ܕܟ̣ܠ ܐܘܼܚ̈ܕܵܢܝܼܢ ܀ ܒܲܙܥܘܿܪܘܼܬܼܵܐ ܘܲܒ̣ܪܲܒ݁ܘܼܬܼܵܐ ܡܸܬܼܝܲܬܲܪ ܗ̄ܘ̣ܵܐ : ܥܲܠ ܫܝܼܛܘܼܬܼܵܐ ܘܥܲܠ ܪܵܡܘܼܬܼܵܐ ܡܸܬܼܓܲܐܸܐ ܗ̄ܘ̣ܵܐ ܀ ܒܲܣܢܝܼܩܘܼܬܼܵܐ ܘܥܲܙܝܼܙܘܼܬܼܵܐ ܡܸܬܼܗܲܦܲܟ̣ ܗ̄ܘ̣ܵܐ : ܥܲܠ ܡܵܟ݁ܘܼܬܼܵܐ ܘܥܲܠ ܡܲܠܟ݁ܘܼܬܼܵܐ ܡܸܬܼܝܲܒܲܠ ܗ̄ܘ̣ܵܐ ܀ ܫܘܼܒ̣ܚܵܐ ܘܨܲܥܪܵܐ ܡܸܟܵܐ ܘܡܸܟܵܐ ܛܵܪܹܝܢ ܗ̄ܘ̣ܵܘ ܒܹܗ :  pb. 127 ܒܲܪ ܐܲܠܵܗܵܐ ܘܲܒ̣ܪܵܗ̇ ܕܡܲܪܝܲܡ ܡܸܣܬܲܒܲܪ ܗ̄ܘ̣ܵܐ ܀ ܒܒܲܝܬܵܐ ܣܢܝܼܩܵܐ ܕܒܲܪ̄ܬܼ ܡܸܣ̈ܟܹ݁ܢܹܐ ܡܸܬܼܪܲܒܸ݁ܐ ܗ̄ܘ̣ܵܐ : ܘܥܲܙܝܼܙܘܼܬܼܵܐ ܕܡܲܠܟܹ̈ܐ ܕܐܵܬܼܘܿܪ ܗܘ݀ ܡܲܪܟܸ݁ܢ ܗ̄ܘ̣ܵܐ ܀ ܫܝܼܛ ܗ̄ܘ̣ܵܐ ܒܥܲܡܵܐ ܘܠܵܐ ܡܸܬܼܝܲܩܲܪ ܡ̣ܢ ܓܵܘܵܝܹ̈ܐ : ܘܒܲܪ̈ܵܝܹܐ ܕܹܝܢ ܩ̣ܪܵܐ ܘܲܥ̣ܢܵܐܘܼܗܝ ܒܐܝܼܩܵܪ̈ܲܝܗܘܿܢ ܀ ܛܲܠܡ̣ܘܼܗܝ ܟܵܗ̈ܢܹܐ ܘܠܵܐ ܐܲܝܬ݁ܝܼܘ ܠܹܗ ܡܲܥܣܲܪ̈ܲܝܗܘܿܢ : ܣܓܸܕܼܘ ܠܹܗ ܡܓ̣ܘܼ̈ܫܹܐ ܘܐܲܥܸܠ̣ܘ ܩܘܼܕܼܡܵܘܗܝ ܩܘܼܪ̈ܒܵܢܲܝܗܘܿܢ ܀ ܟܵܡܲܬ݀ ܨܸܗܝܘܿܢ ܥܲܠ ܬܸܫܒ݁ܘܿܚܬܵܐ ܕܡܸܬܼܒܲܥܝܵܐ ܗ̄ܘ̣ܵܬܼ : ܘܒܲܪ̄ܬܼ ܟܲܠܕܼܵܝܹ̈ܐ ܫܲܪܪܲܬ݀ ܣܸܓ̣ܕܬܼܵܐ ܕܡܸܬ݁ܬ݁ܚܝܼܒ̣ܵܐ ܗ̄ܘ̣ܵܬܼ ܀ ܥܲܒ̣̈ܕܲܝ ܡܲܠܟܵܐ ܠܡܲܠܟܵܐ ܫܵܛ̣ܘܼܗܝ ܕܐܸܬ݀ܵܐ ܠܐܲܬܼܪܵܐ : ܘܡ̣ܢ ܪ̈ܲܚܝܼܩܹܐ ܒܕܲܫ̈ܢܹܐ ܦܪ̈ܝܼܫܹܐ ܡܸܬܼܝܲܩܲܪ ܗ̄ܘ̣ܵܐ ܀ ܣܵܦ̇ܪܹ̈ܐ ܕܥܲܡܵܐ ܕܦܲܫܸܩ̣ܘ ܫܲܪܒܹ݁ܗ ܠܵܐ ܐܲܪܓܸܫ̣ܘ ܒܹܗ : ܘܲܒ̣ܢܲܗܝܼܪܹ̈ܐ ܣܒܲܪܬܹܗ ܚܕܲܬܵܐ ܡܸܬܼܟܲܪܙܵܐ ܗ̄ܘ̣ܵܬܼ ܀ ܐ̄ܬܲܬ݀ ܟܹܐܢܘܼܬܼܵܐ ܘܠܵܐ ܫܸܒ̣ܩܲܬ݀ ܗ̄ܘ̣ܵܬܼ ܕܢܸܬ݁ܬ݁ܫܝܼܛ ܡܲܠܟܵܐ : ܘܡ̣ܢ ܒܹܝܬܼ ܣܸܕܼܪܹ̈ܐ ܩܪܵܬ݀ ܐܝܼܙܓܲܕܵܐ ܕܢܲܬܼܩܸܢ ܐܘܼܪܚܹܗ ܀ ܐܲܝܬ݁ܝܼܘ ܡܓ̣ܘܼ̈ܫܹܐ ܘܩܲܪܸܒ̣ܘ ܗ̄ܘ̣ܵܘ ܠܹܗ ܩܘܼܪ̈ܒܵܢܲܝܗܘܿܢ : ܘܲܒ̣ܣܸܓ̣ܕܲܬܼܗܘܿܢ ܦܲܪܥ̣ܘܼܗܝ ܕܝܼܠܹܗ ܕܠܵܐ ܢܸܨܛܲܥܲܪ ܀ ܟܵܘܟ݁ܒ̣ܵܐ ܒܕܸܢܚܹܗ ܡܲܠ̣ܝܼ ܠܥܲܡ̈ܡܹܐ ܟܵܪܘܿܙܘܼܬܼܵܐ : ܕܠܵܐ ܢܸܬܼܒܲܨܲܪ ܫܘܼܒ̣ܚܹܗ ܕܲܒ̣ܪܵܐ ܒܚܲܕܼ ܡ̣ܢ ܐܸܣܟܹ݁ܝܡ ܀ ܥܕܲܡܵܐ ܠܐܲܝܟܵܐ ܕܐܝܼܬܼܵܘܗܝ ܛܲܠܝܵܐ ܟܬܼܝܼܒ̣ ܕܐܸܬ݀ܵܐ ܗ̄ܘ̣ܵܐ : ܕܵܡ̇ܝܵܐ ܕܬܲܡܵܢ ܩܵܡ̣ ܥܲܠ ܬܲܪܥܵܐ ܢܲܗܝܼܪܵܐܝܼܬܼ ܀ ܠܪܵܘܡܵܐ ܫܲܒ̣ܩܹܗ ܘܲܒ̣ܓ̣ܵܘ ܥܘܼܡܩܵܐ ܣܕܲܪ ܢܲܗܝܼܪܹܗ :  pb. 129 ܠܡܵܪܹܗ ܕܵܡܹ̇ܐ ܕܲܪܟܸܢ ܘܲܢܚܸܬܼ ܨܹܝܕܼ ܬܲܚ̈ܚܵܝܹܐ ܀ ܒܵܬܲܪ ܡܵܪܵܐ ܪܗܸܟ̰ܘ ܗ̄ܘ̣ܵܘ ܥܲܒ̣̈ܕܹ݁ܐ ܕܢܸܫܬܲܡܥܘܼܢ ܠܹܗ : ܐܵܦ ܡܲܠܲܐܟܹ̈ܐ ܐܵܦ ܐܵܦ ܢܲܗܝܼܪܹ̈ܐ ܢܚܸܬܼܘ ܠܐܝܼܩܵܪܹܗ ܀ ܒܵܬܲܪ ܡܲܠܟܵܐ ܪܵܕܹܝܢ ܟܠܗܘܿܢ ܚܲܝ̈ܠܵܘܵܬܼܵܐ : ܘܐܲܝܟܵܐ ܕܫܵܪܹܐ ܬܲܡܵܢ ܩܵܝ̈ܡܵܢ ܐܵܦ ܠܸܓ̣ܝܘܿܢܵܘ̈ܗܝ ܀ ܡܵܪܹܐ ܪܵܘܡܹܐ ܠܥܘܼܡܩܵܐ ܢܚܸܬܼ ܗ̄ܘ̣ܵܐ ܡ̣ܢ ܨܹܝܕܼ ܐܲܒ̣ܘܼܗܝ : ܘܫܲܪܝܼܘ ܢܸܪܕܘܿܢ ܣܸܕܼܪ̈ܲܝ ܪܵܘܡܵܐ ܒܵܬܲܪ ܥܸܩܒܹܗ ܀ ܢܚܸܬܼܘ ܡܲܠܲܐܟܹ̈ܐ ܘܫܲܪܝܼܘ ܢܸܚܬܼܘܼܢ ܐܵܦ ܢܲܗܝܼܪܹ̈ܐ : ܕܲܗܘ݀ܵܬܼ ܗ̄ܘ̣ܵܬܼ ܠܵܗ̇ ܐܲܪܥܵܐ ܫܡܲܝܵܐ ܡ̣ܢ ܡܵܘܠܹܕܹܗ ܀ ܟܲܕܼ ܢܵܚ̇ܬܼ ܗ̄ܘ̣ܵܐ ܐܲܚܸܬܼ ܥܲܡܹܗ ܡ̣ܢ ܥܵܠܵܝܹ̈ܐ : ܘܟܲܕܼ ܣܵܠܹ̇ܩ ܗ̄ܘ̣ܵܐ ܐܲܣܸܩ̣ ܥܲܡܹܗ ܡ̣ܢ ܬܲܚ̈ܬܵܝܹܐ ܀ ܐܲܚܸܬܼ ܪܘܼܚܵܐ ܘܐܲܣܸܩ̣ ܦܲܓ̣ܪܵܐ ܘܫܲܡ̣ܠܝܼ ܬܲܪܬܹܝܢ : ܗܘ݀ܵܐ ܒܲܪ ܐ̄ܢܵܫܵܐ ܘܲܠܣܲܓ݁ܝܼ̈ܐܹܐ ܥ̣ܒܲܕܼ ܐܲܠܵܗܵܐ ܀ ܗܘ݀ܵܐ ܡ̣ܢ ܐܲܢ̄ܬ݁ܬܼܵܐ ܕܲܚܢܲܢ ܢܸܗܘܸܐ ܡ̣ܢ ܪܘܼܚ ܩܘܼܕܼܫܵܐ : ܬܪܹܝܢ ܡܵܘܠܵܕ̈ܝܼܢ ܐܝܼܬܼ ܠܹܗ ܠܲܒ̣ܪܵܐ ܘܲܬܼܪܹܝܢ ܐܵܦ ܠܲܢ ܀ ܝ̄ܠܝܼܕܼ ܡ̣ܢ ܐܲܒ̣ܵܐ ܝܲܠܕܵܐ ܕܪܵܡ ܗ̄ܘ̣ ܡ̣ܢ ܦܘܼܫܵܩܵܐ : ܘܬܼܘܼܒ̣ ܡ̣ܢ ܡܲܪܝܲܡ ܝܲܠܕܵܐ ܚܲܕܼܬܼܵܐ ܡܠܸܐ ܕܘܼܡܵܪܵܐ ܀ ܟܲܕܼ ܐܲܠܵܗܵܐ ܗ̄ܘ̣ ܝܑܼܠܕܬܹܗ ܗ̄ܘ̣ܵܬܼ ܦܲܓ̣ܪܵܢܵܐܝܼܬܼ : ܒܓ̣ܘܼܫܡܵܐ ܕܐ̄ܢܵܫܵܐ ܕܢܸܗܘܸܐ ܐ̄ܢܵܫܵܐ ܕܠܵܐ ܫܘܼܚܠܵܦܵܐ ܀ ܒܦܲܓ̣ܪܵܐ ܕܲܟ̣ܝܵܐ ܘܢܲܦ̮ܫܵܐ ܡܠܝܼܠܬܵܐ 19 : ܘܡܲܕ݁ܥܵܐ ܫܲܠܡܵܐ : ܢܦܲܩ̣ ܡ̣ܢ ܟܲܪܣܵܐ ܕܲܢܚܲܕܸܬܼ ܟܠ ܒܝܼܠܝܼܕܼܬܹܗ ܀  pb. 130 ܠܒܸܫ̣ ܗܲܕܵܡܹ̈ܐ ܥܲܠ ܟܲܣܝܘܼܬܹܗ ܘܲܗܘ݀ܵܐ ܡܸܢܲܢ : ܕܢܲܠܒܸ݁ܫ ܐܵܦ ܠܲܢ ܪܘܼܚܵܐ ܘܚܲܝܠܵܐ ܘܢܸܗܘܸܐ ܡܸܢܹܗ ܀ ܒܝܲܠܕܹܗ ܕܲܬܼܪܹܝܢ ܐܸܬܼܚܲܟ݁ܡܢܲܢ ܡܵܢܵܐ ܘܢܸܒܸ݁ܕܼ : ܕܝܲܠܕܵܐ ܐ̄ܚܪܹܢܵܐ ܚܵܫܲܚ ܐܵܦ ܠܲܢ ܢܸܬܼܚܲܕܲܬܼ ܒܹܗ ܀ ܟܲܪܣܵܐ ܕܬܲܪܬܹܝܢ ܡܲܥܡܘܿܕܼܝܼܬܼܵܐ ܗܘ݀ܵܬܼ ܘܝܸܠܕܬܲܢ : ܘܗܵܢܵܐ ܝܲܠܕܵܐ ܫܲܪܝܼܪ ܡ̣ܢ ܗܵܘ̇ ܦܲܓ̣ܪܵܢܵܝܵܐ ܀ ܠܡܲܪܒ݁ܥܵܐ ܕܡܲܝ̈ܵܐ ܥܵܐܹ̇ܠ ܣܵܒ̣ܵܐ ܥܲܬ݁ܝܼܩ ܝܵܘ̈ܡܹܐ : ܘܗܵܘܹ̇ܐ ܥܘܸܠܵܐ ܒܝܲܠܕܵܐ ܚܲܕܼܬܼܵܐ ܕܡܲܥܡܘܿܕܼܝܼܬܼܵܐ ܀ ܟܲܕܼ ܫܲܪܝܼܪ ܗ̄ܘ̣ܵܐ ܝܲܠܕܵܐ ܕܐ̄ܢܵܫܵܐ ܡ̣ܢ ܨܹܝܕܼ ܐܵܕܼܵܡ : ܡ̣ܢ ܐܲܠܵܗܵܐ ܒܪܘܼܚܵܐ ܘܡܲܝ̈ܐ ܒܢܲܝ̈ܵܐ ܗ݀ܘܲܝܢܲܢ ܀ ܚܵܘܵܐ ܕܝܸܠܕܲܬ݀ ܠܲܝܬܹܝܗ̇ ܐܸܡܲܢ ܗܵܐ ܡ̣ܢ ܡܵܪܲܢ : ܪܘܼܚܵܐ ܒܛܸܢܬܲܢ ܘܗܝ݀ ܝܑܼܠܕܬܲܢ ܢܸܗܘܸܐ ܝܲܠܕܹ̈ܝܗ̇ ܀ ܟܲܪܣܵܐ ܕܚܵܘܵܐ ܒܸܣܪܵܐ ܗ̄ܘ̣ ܝܸܠܕܲܬܼ ܡ̣ܢ ܙܘܼܘܵܓ̣ܵܐ : ܘܡܲܥܡܘܿܕܼܝܼܬܼܵܐ ܪܘܼܚܵܐ ܘܚܲܝܹ̈ܐ ܕܠܵܐ ܫܘܼܚܠܵܦܵܐ ܀ ܒܢܲܦ̮ܫܹܗ ܚܵܘܝܼ ܕܡܘܼܬܼܵܐ ܡܵܪܲܢ ܕܲܢܚܲܟܸܡ ܠܲܢ : ܕܐܸܬ݀ܵܐ ܠܝܲܠܕܵܐ ܟܲܕܼ ܥܲܬ݁ܝܼܩܵܐ ܗ̄ܘ̣ ܒܝܼܠܝܼܕܼܘܼܬܹܗ ܀ ܡܲܥܡܘܿܕܝܼܬܼܵܐ ܗܘ݀ܵܬܼ ܠܹܗ ܡܲܪܝܲܡ ܘܲܣ̣ܚܵܐ ܬܲܡܵܢ : ܘܲܒ̣ܐ̄ܢܵܫܘܼܬܼܵܐ ܢܦܲܩ̣ ܬܸܢܝܵܢܘܼܬܼ ܢܸܗܘܸܐ ܐ̄ܢܵܫܵܐ ܀ ܩܲܒܸ݁ܠ ܦܲܓ̣ܪܵܐ ܡܸܢܵܗ̇ ܕܡܲܪܝܲܡ ܩܲܕܝܼܫܵܐܝܼܬܼ : ܕܠܘܼܩܒܲܠ ܚܲܫܹ̈ܐ ܬܪܲܨ ܗ̄ܘ̣ܵܐ ܐܘܼܪܚܹܗ ܢܸܣܒ݁ܘܿܠ ܐܸܢܘܿܢ ܀ ܥܲܬ݁ܝܼܩ ܝܵܘܡܹ̈ܐ ܗܘ݀ܵܐ ܝܲܠܘܼܕܼܵܐ ܒܝܲܠܕܹܗ ܚܲܕܼܬܼܵܐ : ܕܢܹܐܠܦܘܼܢ ܣܵܒܹ̈ܐ ܐܘܼܪܚܵܐ ܕܢܹܐܬܼܘܿܢ ܠܝܼܠܝܼܕܼܘܼܬܼܵܐ ܀  pb. 131 ܐܲܝܟܲܢܵܐ ܠܲܡ ܡܸܫܟܲܚ ܢܸܗܦܘܿܟ̣ ܓܲܒ̣ܪܵܐ ܣܵܒ̣ܵܐ : ܠܟܲܪܣܵܐ ܕܐܸܡܹܗ ܘܬܼܘܼܒ̣ ܢܸܬܼܝܼܠܸܕܼ ܒܵܬܲܪ ܙܲܒ̣ܢܹܗ ܀ ܡ̣ܢ ܡܲܝ̈ܵܐ ܠܲܡ ܐܵܦ ܡ̣ܢ ܪܘܼܚܵܐ ܗܵܘ̇ܝܵܐ ܗܵܕܹܐ : . ܦܲܫܸܩ̣ ܡܵܪܲܢ ܠܲܕܼܫܵܐܹ̇ܠ ܗ̄ܘ̣ܵܐ ܕܢܹܐܠܲܦ ܡܸܢܹܗ ܀ ܐܲܝܟ̣ ܕܝܼܠܸܕܬܹܗ ܒܬܼܘܼܠܬܵܐ ܡܲܪܝܲܡ ܦܲܓ̣ܪܵܢܵܐܝܼܬܼ : ܝܵܠܕܵܐ ܠܣܵܒܹ̈ܐ ܡܥܝܼܢܵܐ ܕܚܲܝܹ̈ܐ ܪܘܼܚܵܢܵܐܝܼܬܼ ܀ ܡܲܪܝܲܡ ܕܬܲܪܬܹܝܢ ܐܝܼܬܹܝܗ̇ ܠܲܢ ܓܹܝܪ ܡܲܥܡܘܿܕܼܝܼܬܼܵܐ : ܘܲܒ̣ܡܵܘܠܵܕܵܐ ܓܡܝܼܪܵܐ ܕܫܲܪܝܼܪ ܗܝ݀ ܗ̄ܝ̣ ܐܸܡܲܢ ܀ ܒܬܼܘܼܠܬܵܐ ܠܡܵܪܲܢ ܦܲܓ̣ܪܵܐ ܝܸܗܒܲܬ݀ ܢܸܗܘܸܐ ܐ̄ܢܵܫܵܐ : ܘܡܲܥܡܘܿܕܼܝܼܬܼܵܐ ܒܪܘܼܚܵܐ ܨܒܲܥܬܲܢ ܢܗܸܐ ܐܲܠܵܗܹ̈ܐ ܀ ܬܲܪܬܹܝܢ ܐܸܡ̈ܗܵܢ ܠܲܢ ܘܲܠܡܵܪܲܢ ܐܝܼܬܼ ܚܲܕܼ̈ܬܼܵܬܼܵܐ : ܠܡܵܪܲܢ ܡܲܪܝܲܡ ܐܵܦ ܠܲܢ ܕܝܼܠܲܢ ܡܲܥܡܘܿܕܼܝܼܬܼܵܐ ܀ ܗܵܘ̇ ܕܪܘܼܚܵܢܵܐ ܗ̄ܘ̣ ܦܲܓ̣ܪܵܢܵܝܬܵܐ ܥ̣ܒܲܕܼ ܠܹܗ ܐܸܡܵܐ : ܘܠܲܢ ܦܲܓ̣ܪ̈ܵܢܹܐ ܐܸܡܵܐ ܕܪܘܼܚܵܐ ܣܵܡ̣ ܬܹܐܠܲܕܼ ܠܲܢ ܀ ܢܣܲܒ̣ ܗܘ݀ ܦܲܓ̣ܪܵܐ ܘܲܚܢܲܢ ܪܘܼܚܵܐ ܡ̣ܢ ܐܸܡ̈ܗܵܬܲܢ : ܕܲܠܟ̣ܠ ܝܲܠܕܵܐ ܐܸܡܹܗ ܬܲܠܒܸ݁ܫ ܡ̣ ܐܸܣܟܹ݁ܡܵܗ̇ ܀ ܗܵܕܹܐ ܐܘܼܪܚܵܐ ܐܲܪܡ̣ܝܼ ܗ̄ܘ̣ܵܐ ܠܹܗ ܡܲܠܟܵܐ ܠܐܲܪܥܵܐ : ܘܐܸܬ݀ܵܐ ܘܐܲܝܬܝܼ ܘܐܸܙܲܠ̣ ܘܐܵܘܒܸܠ̣ ܐܲܝܟ̣ ܕܲܫܡܲܥܬ݁ܘܿܢ ܀ ܟܲܕܼ ܢܵܚܹ̇ܬܼ ܗ̄ܘ̣ܵܐ ܙܲܝܚܘܼܗܝ ܥܝܼܪܹ̈ܐ ܐܵܦ ܢܲܗܝܼܪܹ̈ܐ : ܘܟܲܕܼ ܣܵܠܹ̇ܩ ܗ̄ ، ܟܵܐ ܫܠܝܼܚܹ̈ܐ ܠܵܘܝܘܼܗܝ ܐܵܦ ܬܲܠܡܝܼ̈ܕܹܐ ܀ ܕܠܵܐ ܓܫܘܿܡ ܐܸܬ݀ܵܐ ܘܓ̣ܘܼܫܡܵܢܵܐܝܼܬܼ ܐܸܬܼܥܲܠܝܼ ܗ̄ܘ̣ܵܐ : ܐܲܪܦ̣ܝܼ ܘܲܫܩܲܠ̣ ܘܲܒ̣ܬܲܪ̈ܬܲܝܗܹܝܢ ܓ̱̣ܲܪܵܗ̇ ܠܐܘܼܪܚܹܗ ܀  pb. 132 ܢܚܸܬܼ ܟܹܝܬܼ ܡܲܠܟܵܐ ܘܐܲܫܪܝܼ ܫܟ̣ܝܼܢܬܹܗ ܒܹܝܬܼ ܡܸܣ̈ܟܹ݁ܢܹܐ : ܘܙܵܚ̣ܘ ܡ̣ܢ ܐܼܲܬܼܪܹܗ ܚܲܝ̈ܠܵܘܵܬܼܵܐ ܨܹܝܕܼ ܐܝܼܩܵܪܹܗ ܀ ܐ̄ܬ݀ܵܘ ܡܲܠܲܐܟܹ̈ܐ ܡ̣ܢ ܒܹܝܬܼ ܐܲܒ̣ܵܐ ܠܲܡܣܲܒܵܪܘܼ : ܫܠܵܡܵܐ ܘܣܲܒ̣ܪܹ̈ܐ ܠܥܵܠܡܵܐ ܒܝܲܠܕܹܗ ܕܒܲܪ ܐܲܠܵܗܵܐ ܀ ܪܗܸܛ̣ܘ ܢܲܗܝܼܪܹ̈ܐ ܘܝܲܗ̄ܒ̣ܘ ܗ̄ܘ̣ܵܘ ܢܵܘܦܵܐ ܠܐܲܬܼܪ̈ܵܘܵܬܼܵܐ : ܕܣܵܘ̈ܦܹܝܗ̇ ܕܐܲܪܥܵܐ ܢܸܚܙܘܿܢ ܕܸܢܚܹܗ ܒܐܝܼܩܵܪ̈ܲܝܗܘܿܢ ܀ ܢܦܲܩ̣ܘ ܙܲܠܝܼܩܵܘ̈ܗܝ ܠܐܲܪܥܵܐ ܕܦܵܪܹܣ ܕܲܟ̣ܡܝܼܪܵܐ ܗ̄ܘ̣ܵܬܼ : ܘܲܠܚܸܫܘܿܟ̣ܵܐ ܬܲܡܵܢ ܦܲܟ̣ܪܘܼܗܝ ܓܲܢ̄ܒܵܪܵܐܝܼܬܼ ܀ ܕܠܵܐ ܒܲܥܝܵܕܼܵܐ ܪܸܗܛܲܬ݀ ܐܘܼܪܚܹܗ ܥܲܠ ܢܸܨ̈ܚܵܢܹܐ : ܘܲܕܼܠܵܐ ܟܝܵܢܵܐ ܟܕܲܢ ܐܵܣܛܘܼ̈ܟ̣ܣܹܐ ܥܲܠ ܬܸܫܡܸܫܬܹܗ ܀ ܟܵܘܟ݁ܒ̣ܵܐ ܘܥܝܼܪܵܐ ܐܵܦ ܡܲܠܲܐܟܹ̈ܐ ܢܚܸܬܼܘ ܠܐܝܼܩܵܪܹܗ : ܘܟ̣ܠ ܟܲܪ ܕܲܫ̣ܪܵܐ ܬܲܡܵܢ ܩܵܡ̣ܘ ܗ̄ܘ̣ܵܘ ܠܲܡܫܲܡܵܫܘܼ ܀ ܫ̣ܪܵܐ ܗ̄ܘ̣ܵܐ ܒܡܲܪܝܲܡ ܘܝܲܗ̄ܒ̣ ܠܵܗ̇ ܫܠܵܡܵܐ ܪܹܫ ܡܲܠܲܐܟܹ̈ܐ : ܥܲܠ̣ ܠܲܡܥܲܪܬܼܵܐ ܘܲܡܠܵܬ݀ ܥܝܼܪܹ̈ܐ ܒܩܘܼܠܵܣܲܝ̈ܗܘܿܢ ܀ ܢܦܲܩ̣ ܗ̄ܘ̣ܵܐ ܠܚܘܼܪܒܵܐ ܘܲܠܬܸܫܡܸܫܬܹܗ ܪܗܸܛ̣ܘ ܡܲܠܲܐܟܹ̈ܐ : ܠܩܲܒ̣ܪܵܐ ܥܲܠ̣ ܗ̄ܘ̣ܵܐ ܘܥܝܼܪܹ̈ܐ ܥܲܡܹܗ ܢܚܸܬܼܘ ܠܐܝܼܩܵܪܹܗ ܀ ܠܟ̣ܠ ܟܲܪ ܕܐܸܬ݁ܬ݁ܣܝܼܡ ܢܝܼܫܹܗ ܕܡܲܠܟܵܐ ܟܢܲܫ̣ ܠܸܓ̣ܝܘܿܢܵܘ̈ܗܝ : ܘܐܲܝܟܵܐ ܕܲܫ̣ܪܵܐ ܩܵܡ̣ܘ ܗ̄ܘ̣ܵܐ ܣܸܕܼܪܹ̈ܐ ܕܚܲܝ̈ܠܵܘܵܬܹܗ ܀ ܨܹܝܕܼ ܡܸܣܟܹܢܬܵܐ ܠܒܲܝܬܵܐ ܙܥܘܿܪܵܐ ܥܲܠ̣ ܗ̄ܘ̣ܵܐ ܢܸܫܪܸܐ : ܘܟ̣ܵܘܟ݁ܒ̣ܵܐ ܪܗܸܛ̣ ܗ̄ܘ̣ܵܐ ܩܵܡ̣ ܥܲܠ ܬܲܪܥܹܗ ܐܲܝܟ̣ ܒܲܪܩܝܼܥܵܐ ܀ ܪܲܒ݁ ܢܲܗܝܼܪܹ̈ܐ ܐܲܪܦ̣ܝܼ ܣܸܕܼܪܹ̈ܐ ܕܠܵܐ ܒܲܥܝܵܕܼܵܐ : ܘܬܲܪܥܵܐ ܕܡܵܪܹܗ ܢܚܸܬܼ ܝܲܩܲܪ ܗ̄ܘ̣ܵܐ ܒܢܘܼܗܪܹܗ ܪܲܒܵܐ ܀  pb. 133 ܐ̄ܬ݀ܵܐ ܠܲܡ ܥܲܡܗܘܿܢ ܥܕܲܡܵܐ ܠܐܲܝܟܵܐ ܕܐܝܼܬܼܵܘܗܝ ܛܲܠܝܵܐ : ܕܓܲܠܝܵܐ ܗ̄ܝܼ ܡܸܟܹܝܠ ܕܲܠܓ̣ܵܘ ܥܘܼܡܩܵܐ ܢܚܸܬܼ ܐܲܝܟ̣ ܡܵܪܹܗ ܀ ܡܲܠܟܵܐ ܘܕܸܢܚܵܐ ܠܥܘܼܡܩܵܐ ܢܚܸܬܼܘ ܗ̄ܘ̣ܵܘ ܨܹܝܕܼ ܬܲܚ̈ܬܵܝܹܐ : ܕܢܲܦ̮ܫܵܐ ܘܦܲܓ̣ܪܵܐ ܠܪܵܘܡܵܐ ܢܸܣܩܘܿܢ ܨܹܝܕܼ ܥܵܠܵܝܹ̈ܐ ܀ ܩܵܡ̣ ܥܲܠ ܬܲܪܥܹܗ ܕܡܲܠܟܵܐ ܕܸܢܚܹܗ ܐܲܝܟ̣ ܕܐܸܡܲܪܢܲܢ : ܘܐܲܝܟ̣ ܠܲܡܦܹܐܕܼܵܐ ܗܘ݀ܵܐ ܠܲܡܓ̣ܘܼ̈ܫܹܐ ܕܢܸܥܠܘܼܢ ܨܹܐܕܼܵܘܗܝ ܀ ܒܘܼܗܪܹܗ ܪܲܒܵܐ ܥܲܠ̣ܘ ܩܘܼܪ̈ܒܵܢܹܝܗ̇ ܕܲܡܓ̣ܘܼܫܘܼܬܼܵܐ : ܕܐܸܬܼܩܲܪܲܒ̣ܘ ܠܹܗ ܠܲܡܠܸܟ̣ ܡܲܠܟܹ̈ܐ ܕܐܸܬ݀ܵܐ ܠܕܼܝܼܠܹܗ ܀ ܦܬܲܚ̣ܘ ܣܝܼ̈ܡܵܬܼܗܘܿܢ ܘܩܲܪܸܒ̣ܘ ܗ̄ܘ̣ܵܘ ܠܹܗ ܩܘܼܪ̈ܒܵܢܲܝܗܘܿܢ : ܕܲܗܒ̣ܵܐ ܘܡܘܼܪܵܐ ܘܲܠܒ̣ܘܼܢ̄ܬܵܐ ܬܘܼܒ̣ ܦܵܪܘܿܫܵܐܝܼܬܼ ܀ ܐܸܬܼܝܲܩܲܪ ܗ̄ܘ̣ܵܐ ܡܲܠܟܵܐ ܝ̄ܠܝܼܕܼܵܐ ܡ̣ܢ ܐܝܼܙܓܲܕܹ̈ܐ : ܘܲܒ̣ܩܘܼܪ̈ܒܵܢܹܐ ܣܓܸܕܼܘ ܠܹܗ ܘܲܦܢ̣ܵܘ ܟܲܕܼ ܚܵܕܹܝܢ ܗ̄ܘ̣ܵܘ ܀ ܘܟܲܕܼ ܗܵܐ ܢܹܐܬܼܘܼܢ ܨܹܝܕܼ ܗܹܪܘܿܕܸܣ ܘܲܢܚܵܘܘܿܢ ܠܹܗ : ܠܸܠܝܵܐ ܒܫܸܢܬܼܵܐ ܦܲܟ̣ܪܵܗ̇ ܠܐܘܼܪܚܵܐ ܕܠܵܐ ܬܗܲܠܸܟ̣ ܗ̄ܘ̣ܬܼ ܀ ܫܸܠܝܹܗ ܕܠܸܠܝܵܐ ܠܒܲܟ̣ ܠܲܡܓ̣ܘܼ̈ܫܹܐ ܕܠܵܐ ܢܸܪܕܘܿܢ ܗ̄ܘ̣ܵܘ : ܘܐܵܘܒܸ݁ܠ ܐܸܢܘܿܢ ܠܐܲܬܼܪܵܐ ܕܚܸܠܡܹ̈ܐ ܕܢܲܠܸܦ ܐܸܢܘܿܢ ܀ ܩܲܛܝܼܢܵܐܝܼܬܼ ܥܲܠ̣ ܝܘܼܠܦܵܢܵܐ ܕܢܸܦܩܘܿܕܼ ܐܸܢܘܿܢ : ܕܐܵܦܠܵܐ ܒܫܸܢܬܼܵܐ ܢܸܬܼܓܲܠܙܘܼܢ ܗ̄ܘ̣ܵܘ ܡ̣ܢ ܟܘܼ̈ܘܵܢܹܐ ܀ ܥܲܠ̣ ܗ̄ܘ̣ܵܐ ܚܸܠܡܵܐ ܓܠ̣ܵܐ ܠܗܘܿܢ ܐ̄ܪܵܙܵܐ ܢܲܗܝܼܪܵܐܝܼܬܼ : ܕܢܸܟ̣ܠܵܐ ܒܟܸܣܝܵܐ ܥ̣ܒܲܕܼ ܗܹܪܘܿܕܸܣ ܡܸܛܠ ܡܲܠܟܵܐ ܀ ܐܲܠܸܦ̣ ܐܸܢܘܿܢ ܥܲܠ ܒܝܼܫܘܼܬܹܗ ܕܡܘܿܢ ܐܸܬܼܚܲܫܲܒ̣ : ܘܐܲܝܕܵܐ ܥܸܠܬܼܵܐ ܡܥܝܼܪ ܥܲܠ ܛܲܠܝܵܐ ܐܸܢ ܚܵܙܹ̇ܐ ܠܹܗ ܀  pb. 134 ܬܢ̣ܵܐ ܠܗܘܿܢ ܢܸܟ̣ܠܹܗ ܐܵܦ ܚܘܼ̈ܫܵܒܹܐ ܕܡܲܪܝܼܪܘܼܬܹܗ : ܕܠܵܐ ܗ̄ܘ̣ܵܐ ܕܢܸܣܓܘܿܕܼ ܐܸܠܵܐ ܕܢܸܩܛܘܿܠ ܐܸܬ݁ܛܲܝܲܒ̣ ܗ̄ܘ̣ܵܐ ܀ ܚܲܟܸ݁ܡ ܐܸܢܘܿܢ ܕܐܲܝܟܲܢܵܐ ܠܚܝܼܡ ܥܲܠ ܝܲܠܘܼܕܼܵܐ : ܘܐܸܢܗܘ݀ ܕܝܵܠܹ̇ܦ ܡܸܢܗܘܿܢ ܐܲܝܟܵܐ ܗ̄ܘ̣ܵܐ ܩܸܛܠܵܐ ܥܵܒܹ̇ܕܼ ܀ ܐܸܬܼܦܲܪܣܝܼ 20 : ܗ̄ܘ̣ܵܐ ܢܸܟ̣ܠܹܗ ܕܡܲܠܟܵܐ ܩܕܼܵܡ ܐܝܼ̈ܙܓܲܕܹܐ : ܘܒܲܙܲܚܘ ܗ̄ܘ̣ܵܘ ܒܹܗ ܕܠܲܡܠܸܟ̣ ܡܲܠܟܹ̈ܐ ܡܸܬܼܠܲܚܲܡ ܗ̄ܘ̣ܵܐ ܀ ܡܘܿܢ ܕܐܸܬܼܚܲܫܲܒ̣ ܡܲܠܟܵܐ ܪܲܦܝܵܐ ܥܲܠ ܬܸܫܘܝܼܬܹܗ : ܢܦܲܩ̣ ܗ̄ܘ̣ܵܐ ܚܸܠܡܵܐ ܓܠܵܝܗܝ ܠܲܡܓ̣ܘܼ̈ܫܹܐ ܢܲܗܝܼܪܵܐܝܼܬܼ ܀ ܟܡܹܐܢܵܐ ܥ̣ܒܲܕܼ ܗ̄ܘ̣ܵܐ ܢܟ̣ܝܼܠܵܐ ܒܟܸܣܝܵܐ ܘܠܵܐ ܐ̄ܢܵܫ ܐܲܪܓܸܫ : ܘܚܸܙܘܵܐ ܕܠܸܠܝܵܐ ܦܲܪܣ̣ܝܼ ܐ̄ܪܵܙܹܗ ܩܕܼܵܡ ܣܲܓܝܼ̈ܐܹܐ ܀ ܒܟܘܼܪܵܐ ܕܫܸܢܬܼܵܐ ܙܹܐܦܵܐ ܕܡܲܠܟܵܐ ܐܸܬܼܦܲܪܣܝܼ ܗ̄ܘ̣ܵܐ : ܘܢܸܟ̣ܠܵܐ ܕܲܥ̣ܒܲܕܼ ܒܹܝܬܼ ܚܸܙ̈ܘܵܢܹܐ ܡܸܬܼܡܲܠܲܠ ܗ̄ܘ̣ܵܐ ܀ ܠܸܠܝܵܐ ܒܚܸܠܡܹܗ ܓܲܠܝܼ ܐܸܢܹܝܢ ܠܲܛܡܝܼܪ̈ܵܬܹܗ : ܘܲܢܦܲܩ̣ ܐ̄ܪܵܙܹܗ ܘܦܵܫ̣ ܣܘܼܥܪܵܢܵܐ ܘܠܵܐ ܗܲܠܸܟ̣ ܗ̄ܘ̣ܵܐ ܀ ܠܲܒ̈ܢܲܝ ܐ̄ܪܵܙܹܗ ܠܵܐ ܓܠ̣ܵܐ ܡܲܠܟܵܐ ܡܘܿܢ ܐܸܬܼܚܲܫܲܒ̣ : ܘܐܸܬܼܦܲܪܣܝܼ ܗ̄ܘ̣ܵܐ ܒܚܸܠܡܵܐ ܢܸܟ̣ܠܹܗ ܘܲܗܘ݀ܵܐ ܒܸܙܚܵܐ ܀ ܟܲܕܼ ܠܵܐ ܥܲܠ̣ ܗ̄ܘ̣ܵܐ ܐ̄ܢܵܫ ܠܵܦܲܕܼܢܹܗ ܘܝܼܠܸܦ̣ ܐ̄ܪ̈ܵܙܵܘܗܝ : ܟܠ ܟܲܣ̈ܝܵܬܹܗ ܥܲܠ ܐܸܓܵܪܹ̈ܐ ܡܸܬܼܟܲܪ̈ܙܵܢ ܗ̄ܘܲܝ̈ ܀ ܟܲܕܼ ܢܵܛܘܿܪܹ̈ܐ ܠܒ̣ܝܼܟ̣ܝܼܢ ܬܲܪ̈ܥܵܘܗܝ ܒܲܙܗܝܼܪܘܼܬܼܵܐ : ܢܸܦܩܲܬ݀ ܡܸܠܬܼܵܐ ܡ̣ܢ ܒܹܝܬܼ ܡܲܠܟܵܐ ܘܠܵܐ ܐܲܪܓܸܫ̣ܘ ܒܵܗ̇ ܀ ܚܸܠܡܵܐ ܢܦܲܩ̣ ܗ̄ܘ̣ܵܐ ܘܐܲܦܸܩ̣ ܕܒܹܝܬܼ ܗܹܪܘܿܕܸܣ : pb. 135 ܘܐܸܬܼܒܲܙܲܚ ܗ̄ܘ̣ܵܐ ܡܲܠܟܵܐ ܢܟ̣ܝܼܠܵܐ ܩܕܼܵܡ ܪ̈ܲܚܝܼܩܹܐ ܀ ܡ̣ܢ ܓܸܠܝܵܢܵܐ ܕܠܸܠܝܵܐ ܫܲܠܝܵܐ ܡܸܬܼܩܲܛܪܲܓ̣ ܗ̄ܘ̣ܵܐ : ܘܲܩܕܼܵܡ ܓܘܼܕܵܐ ܕܲܡܓ̣ܘܼܫܘܼܬܼܵܐ ܡܸܬܼܦܲܪܣܸܐ ܗ̄ܘ̣ܵܐ ܀ ܚܲܠܸܦ̣ܘ ܐܘܼܪܚܵܐ ܡܓ̣ܘܼ̈ܫܹܐ ܘܲܗܦܲܟ̣ܘ ܡ̣ܢ ܒܹܝܬܼ ܡܲܠܟܵܐ : ܘܲܒ̣ܗܹܪܘܿܕܸܣ ܒܲܙܲܚܘ ܗ̄ܘ̣ܵܘ ܒܹܗ ܕܲܢܟܲܠ̣ ܐܸܢܘܿܢ ܀ ܐܵܦ ܒܵܗ̇ ܒܗܵܕܹܐ ܣܒܲܪܬܼܵܐ ܕܲܒ̣ܪܵܐ ܡܸܬ݁ܕܲܢܚܵܐ ܗ̄ܘ̣ܵܬܼ : ܘܥܲܠ ܐܘܼܪ̈ܚܵܬܼܵܐ ܕܥܵܠܡܵܐ ܟ̱ܠܹܗ ܡܸܬܼܟܲܪܙܵܐ ܗ̄ܘ̣ܵܬܼ ܀ ܒܲܚܕܼܵܐ ܐܘܼܪܚܵܐ ܣܠܸܩ̣ܘ ܘܐܲܟ̣ܪܸܙܘ ܗ̄ܘ̣ܵܘ ܡܸܛܠ ܡܲܠܟܵܐ : ܘܟܲܕܼ ܢܵܚ̇ܬ݁ܝܼܢ ܬܘܼܒ̣ ܒܐܘܼܪܚܵܐ ܐ̄ܚܪܹܬܼܵܐ ܙܡܲܪܘ ܢܸܨܚܵܢܵܘ̈ܗܝ ܀ ܡ̣ܠܵܐܘܼܗ̇ ܠܐܲܪܥܵܐ ܣܒܲܪܬܼܵܐ ܚܕܲܬܵܐ ܡ̣ܢ ܡܸܠܲܝ̈ܗܘܿܢ : ܟܲܕܼ ܣܵܠܩ̇ܝܼܢ ܗ̄ܘ̣ܵܘ ܐܵܦ ܟܲܕܼ ܢܵܚ̇ܬ݁ܝܼܢ ܡ̣ܢ ܨܹܝܕܼ ܡܲܠܟܵܐ ܀ ܡܲܠܸܠ̣ܘ ܫܲܪܒܹ݁ܗ ܥܲܠ ܐܘܼܪ̈ܚܵܬܼܵܐ ܕܥܵܠܡܵܐ ܟ̱ܠܹܗ : ܕܲܣܠܸܩ̣ܘ ܒܲܚܕܼܵܐ ܘܲܢܚܸܬܼܘ ܒܲܚܕܼܵܐ ܟܲܕܼ ܗܵܓܹ݁ܝܢ ܒܹܗ ܀ ܒܬܲܪܬܹܝܢ ܐܘܼܪ̈ܚܵܢ ܐܲܣ̣ܓ݁ܝܼܘ ܘܡܲܠܸܠ̣ܘ ܥܲܠ ܡܲܠܟ݁ܘܼܬܹܗ : ܕܥܲܬ݁ܝܼܪܵܐܝܼܬܼ ܬܲܪܓܸܫ ܐܲܪܥܵܐ ܒܩܘܼܪ̈ܒܵܢܲܝܗܘܿܢ ܀ ܒܐܘܼܪܚܵܐ ܐ̄ܚܪܹܬܼܵܐ ܢܓܲܕܼ ܗ̄ܘ̣ܵܐ ܐܸܢܘܿܢ ܚܸܠܡܵܐ ܘܲܢܚܸܬܼܘ : ܘܲܠܗܹܪܘܿܕܸܣ ܐܲܣ̣ܓ݁ܝܼܘ ܫܵܛ̣ܘܼܗܝ ܕܲܢܟܲܠ̣ ܐܸܢܘܿܢ ܀ ܡܲܠܟܵܐ ܢܟ̣ܝܼܠܵܐ ܦܵܫ̣ ܟܲܕܼ ܡܲܕܼܘܲܝ ܒܲܢܟ̣ܝܼܠܘܼܬܹܗ : ܘܐܘܼܪܚܹܗ ܕܲܒ̣ܪܵܐ ܒܟ̣ܵܪܘܿܙܘܼܬܼܵܐ ܡܸܬ݁ܕܲܪܫܵܐ ܗ̄ܘ̣ܵܬܼ ܀ ܦܵܣܘܿܩܵܐ ܕܠܵܚܹ̇ܡ ܕܢܸܬܼܩܪܸܐ ܒܩܸܛܠܵܐ ܕܝܲܠܘܼ̈ܕܹܐ ܐܵܘ ܟܹܝܬܼ ܒܕܼܘܼܟ̣ܪܵܢܵܐ ܕܣܵܗ̈ܕܹܐ : ܗܵܝܕܹܝܢ ܥܝܼܪܵܐ ܠܝܵܘܣܸܦ ܐܸܡܲܪ ܒܵܬܲܪ ܗܵܠܹܝܢ : pb. 136 ܕܩܘܼܡ ܠܵܟ̣ ܘܲܫܩܘܿܠ ܠܛܲܠܝܵܐ ܘܠܸܐܡܹܗ ܘܫܲܢܵܐ ܠܡܸܨܪܹܝܢ ܀ ܥܬܼܝܼܕܼ ܗ̄ܘ̣ ܡܲܠܟܵܐ ܕܲܢܥܝܼܪ ܗܸܪܬܼܵܐ ܥܲܠ ܝܲܠܘܼܕܼܵܐ : ܘܠܵܐ ܡܛ̣ܵܐ ܙܲܒ̣ܢܵܐ ܕܢܸܣܒ݁ܘܿܠ ܚܲܫܹ̈ܐ ܐܲܝܟ̣ ܕܲܡܛܲܝܲܒ̣ ܀ ܠܘܼܩܒܲܠ ܩܸܛܠܵܐ ܘܲܕܼܒ̣ܝܼܚܘܼܬܼܵܐ ܣܝܼ̈ܡܵܢ ܐܲܦܵܘ̈ܗܝ : ܠܵܘ ܓܹܝܪ ܗܵܫܵܐ ܐܸܠܵܐ ܠܙܲܒ̣ܢܹܗ ܡܵܐ ܕܫܵܦܲܪ ܠܹܗ ܀ ܥܬܼܝܼܕܼ ܗ̄ܘ̣ ܢܩܲܒܸ݁ܠ ܚܲܪܒܵܐ ܘܪܘܼܡܚܵܐ ܕܥܲܠܗܵܝ̇ ܐܸܬ݀ܵܐ : ܠܵܐ ܕܹܝܢ ܡܵܐܹ̇ܬܼ ܐܸܠܵܐ ܫܲܡ̣ܠܝܼ ܥ̇ܒ̣ܵܕܼܵܐ ܕܐܘܼܪܚܹܗ ܀ ܠܡܵܘܬܵܐ ܡܛܲܝܲܒ̣ ܠܵܐ ܕܹܝܢ ܝܵܘܡܵܢ ܫܵܬܹ̇ܐ ܟܵܣܹܗ : ܩܘܼܡ ܗܲܒ̣ ܐܲܬܼܪܵܐ ܠܣܲܝܦܵܐ ܕܲܠܛܝܼܫ ܘܲܡܣܲܟܸ݁ܐ ܠܹܗ ܀ ܠܵܐ ܗ̄ܘ̣ܵܐ ܒܟܸܣܝܵܐ ܣܵܒܹ̇ܠ ܚܲܫܹ̈ܐ ܕܲܕܼܒ̣ܝܼܚܘܼܬܼܵܐ : ܒܓܸܠܝܵܐ ܡܸܬ݁ܕܒܲܚ ܠܥܹܝܢ ܣܲܓ݁ܝܼ̈ܐܹܐ ܕܢܸܦܪܘܿܩ ܐܸܢܘܿܢ ܀ ܠܵܘ ܒܲܟ̣ܡܹܐܢܵܐ ܐܵܬܹ̇ܐ ܠܡܵܘܬܵܐ ܐܲܝܟ̣ ܚܲܠܵܫܵܐ : ܒܪܵܘܡܵܐ ܡܸܬ݁ܬ݁ܠܸܐ ܕܢܸܚܙܘܿܢ ܥܲܠܡܹ̈ܐ ܓܲܢ̄ܒܵܪܘܼܬܹܗ ܀ ܠܵܐ ܗ̄ܘ̣ܵܐ ܒܢܸܟ̣ܠܹܗ ܕܡܲܠܟܵܐ ܡܵܐܹ̇ܬܼ ܐ̄ܪܵܙܵܢܵܐܝܼܬܼ : ܥܲܡܵܐ ܟ̱ܠܹܗ ܪܵܐܹ̇ܒ̣ ܥܠܵܘܗܝ ܘܲܡܢܲܥܸܓ̣ ܠܹܗ ܀ ܠܵܐ ܗ̄ܘ̣ܵܐ ܒܟܸܢܦܵܗ̇ ܕܐܸܡܵܐ ܛܠܝܼܬܼܵܐ ܗܵܘܹ̇ܐ ܕܸܒ̣ܚܵܐ : ܥܲܠ ܪܹܫ ܪܵܡܬܼܵܐ ܣܵܒܹ̇ܠ ܚܲܫܹ̈ܐ ܓܲܢ̄ܒܵܪܵܐܝܼܬܼ ܀ ܠܵܘ ܟܲܣܝܵܐܝܼܬܼ ܐܵܬܹ̇ܐ ܠܩܸܛܠܵܐ ܡ̣ܢ ܗܹܪܘܿܕܸܣ : ܠܥܹܝܢ ܒܸܪ̈ܝܵܬܼܵܐ ܟܠܗܹܝܢ ܡܵܐܹ̇ܬܼ ܘܲܡܙܝܼܥ ܠܗܹܝܢ ܀ ܢܸܥܪܘܿܩ ܝܵܘܡܵܢ ܠܵܐ ܗ̄ܘ̣ܵܐ ܕܕܼܵܚܹ̇ܠ ܡ̣ܢ ܗܹܪܘܿܕܸܣ : ܐܸܠܵܐ ܕܢܸܬܸ݁ܠ ܐܲܬܼܪܵܐ ܠܢܸܟ̣ܠܵܐ ܕܠܵܐ ܢܸܛܪܸܐ ܒܹܗ ܀ ܢܹܐܙܲܠ ܢܸܣܥܘܿܪ ܠܐܲܪܥܵܐ ܕܡܸܨܪܹܝܢ ܪܲܟ݁ܝܼܟ̣ܵܐܝܼܬܼ : pb. 137 ܘܡܵܐ ܕܸܫܬܲܠܝܼ ܚܹܐܦܹܗ ܕܡܲܠܟܵܐ ܢܸܦܢܸܐ ܠܲܝܗܘܼܕܼ ܀ ܠܐܲܪܥܹܗ ܐܵܙܹ̇ܠ ܠܵܘ ܠܐܘܼܚܕܵܢܵܐ ܥܵܒܲܪ : ܒܙܲܪܬܹܗ ܡܗܲܠܸܟ̣ ܘܚܲܕܼ ܐܸܢܘܿܢ ܠܹܗ ܐܲܬܼܪ̈ܵܘܵܬܼܵܐ ܀ ܥ̣ܒܲܕܼ ܗ̄ܘ̣ܵܐ ܝܵܘܣܸܦ ܐܲܝܟ̣ ܕܐܸܬܼܦܲܩܲܕܼ ܡ̣ܢ ܡܲܠܲܐܟ̣ܵܐ : ܘܠܲܫܩܝܼܠ ܟ̱ܠܵܐ ܫܲܩ̣ܠܹܗ ܠܡܸܨܪܹܝܢ ܐܲܝܟ̣ ܥܵܪܘܿܩܵܐ ܀ ܪܟܸܒ̣ ܗ̄ܘ̣ܵܐ ܡܵܪܝܵܐ ܥܢܵܢܵܐ ܒܬܼܘܼܠܬܵܐ ܡܲܠܝܲܬܼ ܥܘܼܫܢܵܐ : ܕܢܸܚܘܿܬܼ ܢܸܣܥܘܿܪ ܠܐܲܪܥܵܐ ܕܡܸܨܪܹܝܢ ܕܲܟ̣ܪܝܼܗܵܐ ܗ̄ܘ̣ܵܬܼ ܀ ܐܸܙܕܲܝܲܚ ܗ̄ܘ̣ܵܐ ܥܲܠ ܥܲܪܦܸܠܵܐ ܛܠܝܼܬܼܵܐ ܘܲܢܚܸܬܼ : ܠܐܲܪܥܵܐ ܟܪܝܼܗܬܵܐ ܕܒܲܦܬܲܟ̣ܪܘܼܬܼܵܐ ܚܸܫܘܿܟ̣ܵܐ ܗ̄ܘ̣ܵܬܼ ܀ ܚ̣ܙܵܘ ܦܵܪܘܿܩܵܐ ܦܬܲܟ̣ܪܹ̈ܝܗ̇ ܕܡܸܨܪܹܝܢ ܘܲܪܥܸܠ̣ܘ ܡܸܢܹܗ : ܘܙܵܥ̣ܘ ܡ̣ܢ ܩܘܼܕܼܡܵܘܗܝ ܐܲܝܟ̣ ܕܐܸܬܼܟܲܪܙܲܬ݀ ܒܲܢܒ̣ܝܼܘܼܬܼܵܐ ܀ ܓܘܼܪܝܵܐ ܕܐܲܪܝܵܐ ܚ̣ܵܪ ܗ̄ܘ̣ܵܐ ܒܬܲܥ̈ܠܹܐ ܘܐܲܪܗܸܒ̣ ܐܸܢܘܿܢ : ܘܐܸܙܕܲܝܲܢܘ ܗ̄ܘ̣ܵܘ ܕܢܸܦܠܘܼܢ ܩܘܼܕܼܡܵܘܗܝ ܐܲܝܟ̣ ܚܲܠܵܫܹ̈ܐ ܀ ܚ̣ܙܵܘ ܚܸܫܘܿܟܹ̈ܐ ܠܢܘܼܗܪܵܐ ܪܲܒܵܐ ܘܲܛ̣ܫܵܘ ܡܸܢܹܗ : ܘܲܒ̣ܙܲܠܝܼܩܵܘ̈ܗܝ ܪܵܕܹܦ ܗ̄ܘ̣ܵܐ ܠܗܘܿܢ ܡ̣ܢ ܦܸܢ̈ܝܵܬܼܵܐ ܀ ܓܡܘܼܪܬܵܐ ܕܢܘܼܗܪܵܐ ܠܸܒ̣ܫܲܬ݀ ܦܲܓ̣ܪܵܐ ܘܢܸܦܩܲܬ݀ ܠܐܲܬܼܪܵܐ : ܕܲܠܙܝܼܙܵܢܹ̈ܐ ܕܐܝܼܬܼ ܒܹܗ ܬܵܘܩܸܕܼ ܡ̣ܢ ܐܲܪ̈ܥܵܬܼܵܐ ܀ ܪܥܸܠ̣ܘ ܥܲܡܘܼ̈ܕܹܐ ܛܥ̇ܝܼܢܲܝ ܨܲܠܡܹ̈ܐ ܕܟ̣ܠܵܗ̇ ܡܸܨܪܹܝܢ : ܡ̣ܢ ܗܵܘ̇ ܕܐܸܬ݀ܵܐ ܢܬܲܒܲܪ ܐܸܢܘܿܢ ܒܲܨܠܝܼܒ̣ܘܼܬܹܗ ܀ ܐܸܬܼܢܲܕܼܢܲܕܼ ܗ̄ܘܲܝ̈ ܟܠ ܩܵܝ̈ܡܵܬܼܵܐ ܕܲܥ̈ܠܵܘܵܬܼܵܐ : ܡ̣ܢ ܪܲܒ݁ ܟܘܼܡܪܹ̈ܐ ܕܐܸܬ݀ܵܐ ܠܕܸܒ̣ܚܵܐ ܢܒܲܛܸܠ ܐܸܢܹܝܢ ܀ ܥܲܠ̣ ܗ̄ܘ̣ܵܐ ܫܪܵܪܵܐ ܠܚܲܫ̣ ܠܲܦܬܲܟ̣ܪܹ̈ܐ ܘܐܲܙܝܼܥ ܐܸܢܘܿܢ : pb. 138 ܘܟܲܕܼ ܠܵܐ ܫܵܡ̇ܥܝܼܢ ܥܲܠ ܡܲܦܘܼܠܬܵܐ ܙܲܡܸܢ ܐܸܢܘܿܢ ܀ ܘܐܲܟ̣ܡܵܐ ܕܗܵܠܹܝܢ ܡܸܬܼܐܲܡܪ̈ܵܢ ܗ̄ܘܲܝ̈ ܡ̣ܢ ܟܹܐܢܘܼܬܼܵܐ : ܠܨܲܠܡܹ̈ܐ ܕܡܸܨܪܹܝܢ ܕܲܒ̣ܣܸ̈ܓ̣ܕܵܬܼܵܐ ܥܲܙܝܼܙܝܼܢ ܗ̄ܘ̣ܵܘ ܀ ܦܸܠܘ ܕܵܘܲܝ̈ܵܐ ܟܲܕܘ ܢܨܲܚܬ݁ܘܿܢ ܒܐܲܫ̈ܝܼܠܵܬܼܵܐ : ܐ̄ܬ݀ܵܐ ܠܹܗ ܣܓ̣ܝܼܕܼܵܐ ܗܲܒ̣ܘ ܠܹܗ ܐܲܬܼܪܵܐ ܢܩܘܼܡ ܥܲܠ ܕܝܼܠܹܗ ܀ ܐܘܿ ܩܠܲܦܠܵܦܹ̈ܐ ܣܲܦܸܩܘ ܐܲܬܼܪܵܐ ܠܒܲܪ ܐܲܠܵܗܵܐ : ܨܝܼܪܹ̈ܐ ܕܛܘܼܥܝܲܝ ܚܘܿܬܼܘ ܡ̣ܢ ܪܵܘܡܵܐ ܕܐܵܦܲܕܼܢܲܝ̈ܟ݁ܘܿܢ ܀ ܦܬܲܟ̣ܪܹ̈ܐ ܚܲܪ̈ܒܹܐ ܕܲܗܘ݀ܵܘ ܦܲܚܹ̈ܐ ܠܣܵܓ̣ܘܿܕܲܝ̈ܗܘܿܢ : ܚܘܿܬܼܘ ܠܬܼܵܒ̣ܵܪܵܐ ܠܵܐ ܬܨܘܼܕܼܘܼܢ ܬܘܼܒ̣ ܠܲܡܚܲܒܵܠܘܼ ܀ ܥܪܘܿܩܘ ܚܲܠܵܫܹ̈ܐ ܡ̣ܢ ܓܲ̄ܒܵܪܵܐ ܕܐܵܬܹ̇ܐ ܥܠܲܝܟ݁ܘܿܢ : ܠܵܐ ܬܩܘܿܡܘܼܢ ܬܘܼܒ̣ ܒܐܲܬܼܪܵܐ ܕܡܲܠܟܵܐ ܕܗܵܐ ܡܲܛܝܼ ܠܹܗ ܀ ܥܒ̣ܝܼ̈ܕܹܐ ܕܲܫܩܲܠ̣ܘ ܫܸܡ ܐܲܠܵܗܵܐ ܘܕܲܠܚܘܼܗ̇ ܠܐܲܪܥܵܐ : ܗܵܐ ܥܵܒ̣ܘܿܕܼܵܐ ܕܵܠ̣ ܡ̣ܢ ܐܲܬܼܪܹܗ ܕܲܢܦܲܪܣܹܝܟ̣ܘܿܢ ܀ ܪܘܼܚܵܐ ܢܸܦܩܲܬ݀ ܬܸܟ̣ܢܘܿܫ ܟܘܼ̈ܒܹ݁ܐ ܡ̣ܢ ܐܲܪ̈ܥܵܬܼܵܐ : ܥܪܘܿܩܘ ܙܝܼܙܵܢܹ̈ܐ ܡ̣ܢ ܥܲܠܥܵܠܵܐ ܡܵܪܲܬܼ ܣܵܘ̈ܦܹܐ ܀ ܘܙܵܥܲܬ݀ ܫܸܚܪܵܐ ܕܲܦܬܲܟ̣ܪܘܼܬܼܵܐ ܡ̣ܢ ܓܲܢ̄ܒܵܪܵܐ : ܘܣܸܕܼܪܹ̈ܐ ܕܨܲܠܡܹ̈ܐ ܥܲܠ ܡܲܦܘܼܠܬܵܐ ܐܸܣܬܲܒܲܪܘ ܗ̄ܘ̣ܵܘ ܀ ܢܦܲܩ̣ ܗ̄ܘ̣ܵܐ ܡܲܠܟܵܐ ܥܲܠ ܐܲܪ̈ܥܵܬܹܗ ܕܚܲܪ̈ܝܼܒ̣ܵܢ ܗ̄ܘܲܝ̈ : ܘܫܲܪܝܼ ܣܓ̣ܝܼܕܼܵܐ ܕܲܒ̣ܗܲܠ̈ܟ̣ܵܬܹܗ ܢܫܲܝܸܢ ܐܸܢܹܝܢ ܀ ܢܘܼܗܪܵܐ ܢܦܲܩ̣ ܗ̄ܘ̣ܵܐ ܕܲܠܚܸܫܘܿܟ̣ܵܐ ܕܥܵܠܡܵܐ ܢܸܩܛܘܿܠ : ܘܡ̣ܢ ܟܠ ܦܸܢ̈ܝܵܢ ܨܵܐܹ̇ܕܼ ܗ̄ܘ̣ܵܐ ܠܹܗ ܚܲܟ݁ܝܼܡܵܐܝܼܬܼ ܀ ܠܒ̣ܵܒܹܠ ܫܲܕܲܪ ܟܵܘܟܲܒ̣ ܢܘܼܗܪܵܐ ܕܬܹܐܬܸܐ ܨܹܐܕܼܵܘܗܝ : pb. 139 ܘܲܢܚܸܬܼ ܗ̄ܘ̣ܵܐ ܠܹܗ ܠܐܲܪܥܵܐ ܕܡܸܨܪܹܝܢ ܕܬܸܢܗܲܪ ܡܸܢܹܗ ܀ ܡܸܟܵܐ ܘܡܸܟܵܐ ܐܲܪܡ̣ܝܼ ܡܨܪܹܝܢ ܒܥܵܠܡܵܐ ܟ̱ܠܹܗ : ܕܟ̣ܠܵܗ̇ ܒܪܝܼܬܼܵܐ ܠܓ̣ܵܘܦܵܐ ܕܚܲܝܹ̈ܐ ܬܸܬܼܟܲܢܲܫ ܗ̄ܘ̣ܵܬܼ ܀ ܠܬܲܪܬܹܝܢ ܦܸܢ̈ܝܵܢ ܕܲܒ̣ܨܸܢ̈ܥܵܬܼܗܹܝܢ ܡܲܪܝܼܪ̈ܵܢ ܗ̄ܘܲܝ̈ : ܫܲܪܝܼ ܕܢܸܣܥܘܿܪ ܕܲܒ̣ܝܘܼܠܦܵܢܹܗ ܢܒܲܣܸܡ ܐܸܢܹܝܢ ܀ ܠܒܲܪ̄ܬܼ ܟܲܠܕܼܵܝܹ̈ܐ ܒܚܘܼܛܵܐ ܕܢܘܼܗܪܵܐ ܢܲܓ̣ܕܵܗ̇ ܘܐܸܬܲܬ݀ : ܘܲܢܚܸܬܼ ܣܲܥ̣ܪܵܗ̇ ܠܡܵܪܲܬܼ ܚܸܪ̈ܫܹܐ ܗܘ݀ ܒܲܩܢܘܿܡܹܗ ܀ ܠܲܡܓ̣ܘܼܫܘܼܬܼܵܐ ܘܚܲܪܵܫܘܼܬܼܵܐ ܫܲܪܝܼ ܢܸܟ̣ܒ݁ܘܿܫ : ܕܟ̣ܠܗܘܿܢ ܩܸܛܵܪܹ̈ܐ ܕܥܵܘ̣ܠܵܐ ܢܸܫܪܸܐ ܡ̣ܢ ܬܲܪ̈ܬܲܝܗܹܝܢ ܀ ܪܲܟܸܒ̣ ܥܸܠܬܼܵܐ ܕܡܸܥܪܲܩ ܥܵܪܹܩ ܡ̣ܢ ܗܹܪܘܿܕܸܣ : ܘܣܲܥ̣ܪܵܗ̇ ܠܡܸܨܪܹܝܢ ܕܡܪܝܼܪܘܼܬܼܵܗ̇ ܬܸܬܼܚܲܠܸܐ ܗ̄ܘ̣ܵܬܼ ܀ ܐܸܢ ܠܵܘ ܢܸܣܥܘܿܪ ܠܐܲܪܥܵܐ ܕܡܸܨܪܹܝܢ ܐܸܬ݁ܛܲܝܲܒ̣ ܗ̄ܘ̣ܵܐ : ܠܡܘܿܢ ܠܵܐ ܥܪܲܩ ܗ̄ܘ̣ܵܐ ܠܒ̣ܵܒܹܠ ܡܵܕܹܝܢ ܥܲܡ ܐܝܼܙܓܲܕܵܘ̈ܗܝ ܀ ܫ̣ܪܵܐ ܗ̄ܘ̣ܵܐ ܠܐܘܼܪܚܵܐ ܕܲܚܕܼܵܐ ܦܢܝܼܬܼܵܐ ܒܟ̣ܵܘܟܲܒ̣ ܢܘܼܗܪܵܐ : ܘܲܥܪܲܩ̣ ܠܲܚܕܼܵܐ ܕܲܒ̣ܬܼܪ̈ܲܬܲܝܗܹܝܢ ܣܲܒ̣ܪܵܐ ܢܸܙܪܘܿܥ ܀ ܠܲܚܕܼܵܐ ܫܠܲܚ̣ ܠܵܗ̇ ܘܲܒ̣ܩܘܼܪ̈ܒܵܢܹܐ ܐ̄ܬܲܬ݀ ܠܐܝܼܩܵܪܹܗ : ܐܵܦ ܠܲܐ̄ܚܪܹܬܼܵܐ ܒܪܸ̈ܓ̣ܠܵܘܗܝ ܣܲܥ̣ܪܵܗ̇ ܡܟ݁ܝܼܟ̣ܵܐܝܼܬܼ ܀ ܠܲܚܕܼܵܐ ܚ̣ܵܘܝܼ ܥܲܙܝܼܙܘܼܬܼܵܐ ܒܕܸܢܚܹܗ ܪܲܒܵܐ : ܠܲܐ̄ܚܪܹܬܼܵܐ ܕܹܝܢ ܡܲܟ݁ܝܼܟ̣ܘܼܬܼܵܐ ܕܡܸܥܪܲܩ ܥܵܪܹܩ ܀ ܠܲܚܕܼܵܐ ܦܢܝܼܬܼܵܐ ܟܵܘܟ݁ܒ̣ܵܐ ܫܲܕܲܪ ܥܲܠ ܣܘܼܥܪܵܢܹܗ : ܘܠܲܐܬܼܪܵܐ ܐ̄ܚܪܹܢܵܐ ܟܡܹܐܢܵܐ ܥ̣ܒܲܕܼ ܗ̄ܘ̣ܵܐ ܕܥܲܪܼܩ ܗ̄ܘ̣ ܠܲܡ ܀ ܚܲܝ̈ܠܹܐ ܕܪܵܘܡܵܐ ܡܸܬܼܪܲܗܒܝܼܢ ܗ̄ܘ̣ܵܘ ܥܲܠ ܐܘܼܪ̈ܚܵܬܹܗ : pb. 140 ܘܒܹܝܬܼ ܐܘܼܪ̈ܚܵܬܼܵܐ ܫܩܲܠܬܹܗ ܛܠܝܼܬܼܵܐ ܠܡܲܥܪܵܩܘܼܬܹܗ ܀ ܡܙܝܼܥ ܠܲܟ̣ܪ̈ܘܿܒܹܐ ܘܙܵܥ̣ ܠܲܡ ܢܸܥܪܘܿܩ ܡ̣ܢ ܒܲܪܢܵܫܵܐ : ܛܥܝܼܢ ܠܲܒ̣ܪܝܼܬܼܵܐ ܘܒܹܝܬܼ ܐܘܼܪ̈ܚܵܬܼܵܐ ܡܸܫܬܲܩܲܦ ܗ̄ܘ̣ܵܐ ܀ ܕܢܸܬܸܠ ܙܸܕܼܩܵܐ ܠܦܲܓ̣ܪܵܢܘܼܬܹܗ ܝܲܗ̄ܒ̣ ܗ̄ܘ̣ܵܐ ܐܲܬܼܪܵܐ : ܥܲܕܼ ܡܸܬܼܪܲܒܸܐ ܒܛܲܟ̣ܣܵܐ ܕܐ̄ܢܵܫܵܐ ܘܗܵܝܕܹܝܢ ܚܵܐܹ̇ܫ ܀ ܥܪܲܩ̣ ܡ̣ܢ ܚܲܪܒܵܐ ܠܵܐ ܗ̄ܘ̣ܵܐ ܕܠܲܓ̣ܡܵܪ ܢܲܡܸܕܼ ܡܸܢܵܗ̇ : ܐܸܠܵܐ ܢܛܲܪ ܗ̄ܘ̣ܵܐ ܕܲܠܐ̄ܢܵܫܘܼܬܹܗ ܕܝܼܠܵܗ̇ ܢܸܬܸܠ ܀ ܩܵܘܡܬܼܵܐ ܓܡܝܼܪܬܵܐ ܝܲܗ̄ܒ̣ ܗ̄ܘ̣ܵܐ ܠܚܲܫܹ̈ܐ ܟܲܕܼ ܣܵܡ̣ ܐܲܦܵܘ̈ܗܝ : ܘܡܸܛܠܗܵܢܵܐ ܥܪܲܩ̣ ܗ̄ܘ̣ܵܐ ܡܸܢܗܘܿܢ ܟܲܕܼ ܝܲܠܘܼܕܼܵܐ ܗ̄ܘ̣ ܀ ܡܕܲܒܪܵܢܘܼܬܼܵܐ ܕܦܲܓ̣ܪܹܗ ܢܛܲܪ ܗ̄ܘ̣ܵܐ ܕܠܵܐ ܢܸܬܼܒܲܠܒܲܠ : ܘܲܠܬܲܪܒܼܬܹܗ ܣܵܡ̣ ܗ̄ܘ̣ܵܐ ܙܲܒ̣ܢܵܐ ܢܩܘܼܡ ܥܲܠ ܕܝܼܠܹܗ ܀ ܣܵܥܘܿܪܘܼܬܹܗ ܠܵܐ ܕܹܝܢ ܒܸܛܠܲܬ݀ ܡ̣ܢ ܛܵܒ̣̈ܵܬܼܵܐ : ܕܐܵܦ ܟܲܕܼ ܥܵܪܹܩ ܗܘ݀ ܒܗܵܝ̇ ܕܝܼܠܹܗ ܡܸܬܼܚܲܫܲܚ ܗ̄ܘ̣ܵܐ ܀ ܠܐܲܪܥܵܐ ܟܪܝܼܗܬܵܐ ܣ̣ܥܲܪ ܗ̄ܘ̣ܵܐ ܒܪ̈ܲܚܡܹܐ ܕܬܸܬܼܚܲܠܲܡ ܗ̄ܘ̣ܵܬܼ : ܘܲܠܐܲܠܵܗܵܘ̈ܗܝ ܕܲܬܼܪܵܐ ܩ̣ܪܵܐ ܗ̄ܘ̣ܵܐ ܠܲܣܚܝܼܦܘܼܬܼܵܐ ܀ ܒܝܼܠܝܼܕܼܘܼܬܹܗ ܢܚܸܬܼ ܕܲܢܒܲܝܐܹܝܗ̇ ܠܲܡܡܲܟܲܟ̣ܬܵܐ : ܕܲܥܓ̣ܝܼܢܵܐ ܗ̄ܘ̣ܵܬܼ ܥܲܠ ܝܲܠܘܼ̈ܕܹܐ ܕܐܸܬܼܢܲܟܲܣܘ ܗ̄ܘ̣ܵܘ ܀ ܠܐܲܪܥܵܐ ܕܡܸܨܪܹܝܢ ܕܐܸܣܬܲܬܲܪ ܒܵܗ̇ ܡܘܼܫܹܐ ܥܲܒ̣ܕܹܗ : ܐ̄ܙܲܠ̣ ܕܲܢܫܲܡܠܸܐ ܨܘܼܪܬܵܐ ܕܐ̄ܪ̈ܵܙܹܐ ܕܐܸܬܼܪܲܫܡܲܬ݀ ܠܹܗ ܀ ܣܵܛܵܢܵܐ ܕܹܝܢ ܥܲܡ ܗܹܪܘܿܕܸܣ ܡܸܬܼܠܲܚܲܡ ܗ̄ܘ̣ܵܐ : ܕܐܘܼܪܚܹܗ ܕܡܲܠܟܵܐ ܒܣܲܝܦܵܐ ܢܸܦܣܘܿܩ ܡ̣ܢ ܛܵܒ̣ܵܬܼܵܐ ܀ ܚ̣ܙܵܐ ܥܵܘܵܠܵܐ ܕܒܲܙܲܚܘ ܗ̄ܘ̣ܵܘ ܒܹܗ ܡܓ̣ܘܼ̈ܫܲܝ ܦܵܪܹܣ : pb. 141 ܘܐܸܬܼܡܲܪܡܲܪ ܗ̄ܘ̣ܵܐ ܕܲܚܠܵܦ ܛܲܠܝܵܐ ܩܸܛ̈ܠܹܐ ܢܸܥܒܸ݁ܕܼ ܀ ܚ̣ܙܵܐ ܕܠܵܐ ܝܑܼܕܸܥ ܕܡܲܢ̣ܘܼ ܡܲܠܟܵܐ ܕܡܲܩܪܸܒ̣ ܥܲܡܹܗ : ܘܥܲܠ ܡܲܫܪܝܼܬܼܵܐ ܟ̱ܠܵܗ̇ ܓܙܲܡ̣ ܗ̄ܘ̣ܵܐ ܕܟ̣ܠܵܗ̇ ܢܵܘܒܸ݁ܕܼ ܀ ܡܸܬܼܚܲܫܲܒ̣ ܗ̄ܘ̣ܵܐ ܕܲܒ̣ܓ̣ܵܘ ܣܸܕܼܪܵܐ ܓܢܸܐ ܪܲܒ݁ ܚܲܝܠܵܐ : ܠܟ̣ܠܹܗ ܐܸܚܪܘܿܒ̣ ܘܬܲܡܵܢ ܡܵܐܹ̇ܬܼ ܟܲܕܼ ܝܑܼܕܼܝܼܥ ܀ ܐܸܬ݁ܛܲܫܝܼ ܠܹܗ ܪܹܫܵܐ ܒܓ̣ܘܼܪܵܐ ܘܠܵܐ ܡܸܬܼܚܵܘܸܐ : ܟ̱ܠܵܗ̇ ܬܸܒ̣ܠܲܥ ܘܗܵܐ ܐܸܬܼܒܲܠܗܝܼ ܥܲܡ ܠܸܓ̣ܝܘܿܢܵܘ̈ܗܝ ܀ ܥܲܠ̣ ܠܹܗ ܠܣܝܼܥܬܵܐ ܘܠܵܐ ܦܵܪܹܫ ܠܹܗ ܐ̄ܢܵܫ ܡ̣ܢ ܟܸܢܫܹ̈ܐ : ܬܸܦܘܿܩ ܚܲܪܒܵܐ ܘܥܲܡܗܘܿܢ ܡܵܐܹ̇ܬܼ ܥܲܡ ܣܲܓ݁ܝܼ̈ܐܹܐ ܀ ܠܵܐ ܝܵܕܲܥ̇ ܗ̄ܘ̣ܵܐ ܕܵܘܝܵܐ ܕܡܲܩܪܸܒ̣ ܥܲܡ ܓܲܢ̄ܒܵܪܵܐ : ܕܐܲܬܼܪܵܐ ܐ̄ܚܪܹܢܵܐ ܐܲܙܝܼܠ ܢܸܣܥܘܿܪ ܘܲܢܒܲܙܲܚ ܠܹܗ ܀ ܫܲܢܝܼ ܗ̄ܘ̣ܵܐ ܠܹܗ ܡܲܠܟܵܐ ܠܡܸܨܪܹܝܢ ܥܲܠ ܣܘܼܥܪܵܢܹܗ : ܘܦܵܫ̣ ܗܹܪܘܿܕܸܣ ܟܲܕܼ ܡܸܬܼܡܲܪܡܲܪ ܥܲܠ ܣܘܼܥܪܵܢܵܐ ܀ ܓܘܼܪܝܵܐ ܕܐܲܪܝܵܐ ܒܥܵܒܲܝ̈ ܡܸܨܪܹܝܢ ܡܸܬܼܓܲܐܸܐ ܗ̄ܘ̣ܵܐ : ܘܬܲܥܠܵܐ ܫܝܼܛܵܐ ܡܸܙܕܲܪܟܲܠ ܗ̄ܘ̣ܵܐ ܠܡܵܘܒܵܕܼܘܼܬܹܗ ܀ ܐ̄ܙܲܠ̣ ܗ̄ܘ̣ܵܐ ܢܸܫܪܵܐ ܣܵܡ̣ ܗ̄ܘ̣ܵܐ ܩܸܢܹܗ ܒܐܲܪܥܵܐ ܕܡܸܨܪܹܝܢ : ܘܢܸܨܵܐ ܕܲܝܗܘܼܕܼ ܡܸܫܬܲܢܸܐ ܗ̄ܘ̣ܵܐ ܥܠܵܘܗܝ ܕܲܢܡܝܼܬܼܝܼܘܗܝ ܀ ܥ̣ܒܲܕܼ ܗ̄ܘ̣ܵܐ ܟܡܹܐܢܵܐ ܡܲܠܟܵܐ ܢܟ̣ܝܼܠܵܐ ܘܠܵܐ ܩܵܡܲܬ݀ ܠܹܗ : ܘܫܲܪܝܼ ܒܓܸܠܝܵܐ ܕܲܢܩܝܼܡ ܓܲܒܵܐ ܠܡܸܬܼܟܲܬܵܫܘܼ ܀ ܚ̣ܙܵܐ ܕܐܸܬܼܒܲܙܲܚ ܡ̣ܢ ܐܝܼܙ̈ܓܲܕܹܐ ܕܫܵܛ̣ܘܼܗܝ ܘܲܥ̣ܒܲܪܘ : ܘܲܓ̣ܙܲܡ̣ ܕܢܵܘܒܸ݁ܕܼ ܐܵܦ ܠܹܗ ܡܲܠܟܵܐ ܕܐܸܬ݀ܵܘ ܨܹܐܕܼܵܘܗܝ ܀ ܣܕܲܪ ܗ̄ܘ̣ܵܐ ܩܪܵܒ̣ܵܐ ܡܲܠܟܵܐ ܛܪܘܼܢܵܐ ܥܲܡ ܝܲܠܘܼܕܼܵܐ : pb. 142 ܘܫܲܪܝܼ ܕܢܸܚܪܘܿܒ̣ ܫܲܒ̣ܪܹ̈ܐ ܕܨܸܗܝܘܿܢ ܟܲܕܼ ܠܵܐ ܐܲܣܟܸܠ̣ܘ ܀ ܫܲܕܲܪ ܚܲܪܒܵܐ ܥܲܠ ܒܹܝܬܼܠܚܸܡ ܩܘܼܪܝܲܬܼ ܡܲܠܟܵܐ : ܕܲܢܩܲܛܸܠ ܗ̄ܘ̣ܵܐ ܛܠܵܝܹ̈ܐ ܟܠܗܘܿܢ ܕܐܝܼܬܼ ܒܲܬܼܚܘܼܡܹ̈ܝܗ̇ ܀ ܡ̣ܢ ܒܲܪ ܬܲܪܬܹܝܢ ܫܢܲܝ̈ܵܐ ܘܲܠܬܲܚܬ݁ ܡܸܬܼܩܲܛܠܝܼܢ ܗ̄ܘ̣ܵܘ : ܐܲܝܟ̣ ܗܵܘ̇ ܙܲܒ̣ܢܵܐ ܕܥܲܩܸܒ̣ ܘܝܼܠܸܦ̣ ܡ̣ܢ ܐܝܼܙ̈ܓܲܕܹܐ ܀ ܠܲܫܢ̈ܝܼܢ ܬܲܪܬܹܝܢ ܡܓ̣ܘܼ̈ܫܹܐ ܥܲܠ̣ܘ ܗ̄ܘ̣ܵܘ ܠܐܲܪܥܵܐ ܕܲܝܗܘܼܕܼ : ܘܟܲܕܼ ܐܸܫܬܲܐܲܠܘ ܡ̣ܢ ܗܹܪܘܿܕܸܣ ܗܵܕܹܐ ܚܵܘܝܼܘ ܀ ܡ̣ܢ ܟܲܕܼ ܐܲܩܒܸܠ̣ܘ ܕܸܢܚܹܗ ܕܡܲܠܟܵܐ ܒܹܝܬܼ ܢܲܗܝܼܪܹ̈ܐ : ܠܫܲܢ̄ܬܵܐ ܕܬܲܪܬܹܝܢ ܣܡܲܟ̣ܘ ܠܐܘܿܪܸܫܠܸܡ ܒܐܝܼܩܵܪ̈ܲܝܗܘܿܢ ܀ ܘܟܲܕܼ ܗܹܪܘܿܕܸܣ ܫܲܪܝܼ ܕܢܸܚܪܘܿܒ̣ ܫܲܒ̣ܪ̈ܵܘܗܝ ܕܐܲܬܼܪܵܐ : ܡ̣ܢ ܒܲܪ ܬܲܪܬܹܝܢ ܘܲܠܬܲܚܬ݁ ܫܲܪܝܼ ܕܢܸܩܛܘܿܠ ܐܸܢܘܿܢ ܀ ܩܪܵܒ̣ܵܐ ܚܲܕܼܬܼܵܐ ܥ̣ܒܲܕܼ ܩܲܢܝܼܛܵܐ ܘܲܗܘ݀ܵܐ ܒܸܙܚܵܐ : ܕܠܲܒ̣ܢܲܝ̈ ܫܲܢ̄ܬܵܐ ܩ̣ܪܵܐ ܠܬܲܟ̣ܬ݁ܘܼܫܵܐ ܕܢܸܚܪܘܿܒ̣ ܐܸܢܘܿܢ ܀ ܦܸܣܵܐ ܕܫܲܒ̣ܪܹ̈ܐ ܐܸܬܼܢܲܩܫܲܬ݀ ܗ̄ܘ̣ܵܬܼ ܒܐܲܪܥܵܐ ܕܲܝܗܘܼܕܼ : ܘܲܚܠܵܦ ܡܲܠܟܵܐ ܕܐܸܬ݀ܵܐ ܠܥܵܠܡܵܐ ܡܸܬܼܩܲܛܠܝܼܢ ܗ̄ܘ̣ܵܘ ܀ ܣܵܗ̈ܕܹܐ ܚܲܕܼ̈ܬܹܐ ܗܘ݀ܵܘ ܠܹܗ ܠܲܒ̣ܪܵܐ ܟܲܕܼ ܡܸܬܼܩܲܛܠܝܼܢ : ܘܲܒ̣ܚܲܫܲܝ̈ܗܘܿܢ ܕܲܪܫܘܼܗ̇ ܠܐܘܼܪܚܵܐ ܕܩܸܛܠܹܗ ܕܲܒ̣ܪܵܐ ܀ ܚܕܼ̈ܘܿܓܹܐ ܪ̈ܚܝܼܡܹܐ ܕܲܠܡܸܫܬܘܼܬܹܗ ܕܚܲܬܼܢܵܐ ܡܲܢܲܥ̣ܘ : ܘܩܲܪܸܒ̣ܘ ܗ̄ܘ̣ܵܘ ܠܹܗ ܕܡܵܐ ܫܲܪܘܵܝܵܐ ܡ̣ܢ ܨܵܘܪ̈ܲܝܗܘܿܢ ܀ ܒܢܲܝ̈ ܣܲܟ݁ܝܼܢܵܐ ܕܟܲܪܣܵܐ ܕܚܲܫܹ̈ܐ ܝܸܠܕܲܬ݀ ܐܸܢܘܿܢ : ܕܢܸܗܘܘܿܢ ܦܵܠܚܹ̈ܐ ܠܡܲܠܟܵܐ ܡܫܼܚܵܐ ܒܫܘܼܩܵܦܲܝ̈ܗܘܿܢ ܀ ܗܘ݀ܵܐ ܡܪܲܒ݁ܝܵܢܗܘܿܢ ܣܲܝܦܵܐ ܠܛܝܼܫܵܐ ܘܫܲܩܸܠ̣ ܐܸܢܘܿܢ : pb. 143 ܘܛܸܥܲܬ݀ ܐܸܢܘܿܢ ܟܸܢܦܵܐ ܕܚܲܪܒܵܐ ܘܢܲܨܪܲܬ݀ ܐܸܢܘܿܢ ܀ ܓܥܲܝ̈ ܐܸܡ̈ܗܵܬܼܵܐ ܕܲܚܙܲܝ̈ ܚܲܪܒܵܐ ܕܝܲܠܘܼܕܼܵܝ̈ܗܹܝܢ : ܕܲܒ̣ܦܘܼܩܕܵܢܹܗ ܕܡܲܠܟܵܐ ܛܪܘܿܢܵܐ ܡܸܬܼܩܲܛܠܝܼܢ ܗ̄ܘ̣ܵܘ ܀ ܐܲܝܠܸܠ̣ ܣܲܬܹ̈ܐ ܥܲܠ ܛܘܼ̈ܛܝܵܬܼܗܹܝܢ ܒܲܟܵܪ̈ܵܬܼܵܐ : ܕܥܲܠ ܗ̄ܘ̣ܵܐ ܚܙܝܼܪܵܐ ܘܡܲܥܸܣ̣ ܐܸܢܹܝܢ ܥܲܠ ܣܵܘܟܲܝ̈ܗܹܝܢ ܀ ܒܟܲܝ̈ ܚܲܩ̈ܠܵܬܼܵܐ ܕܒܹܝܬܼ ܐܲܒ̣ܪܵܗܵܡ ܪܵܥܘܿܡܵܐܝܼܬܼ : ܕܲܢܚܸܬܼ ܒܲܪܕܼܵܐ ܘܐܲܬܲܪ ܡܸܢܗܹܝܢ ܠܲܫܢܵܢܲܝ̈ܗܹܝܢ ܀ ܝܸܗܒܲܬ݀ ܩܵܠܵܐ ܥܵܢܹ̈ܗ ܕܐܝܼܣܚܵܩ ܡ̣ܢ ܐܘܼܠܨܵܢܵܐ : ܕܥܲܠ̣ ܗ̄ܘ̣ܵܐ ܕܹܐܒ̣ܵܐ ܢܸܣܪܘܿܚ ܐܸܡܪܹ̈ܝܗ̇ ܕܲܪܚܝܼܡܝܼܢ ܗ̄ܘ̣ܵܘ ܀ ܪܒ̣ܵܒ̣ܬܵܐ ܕܚܲܫܹ̈ܐ ܐܸܫܬܲܡܥܲܬ݀ ܗ̄ܘ̣ܵܬܼ ܨܹܝܕܼ ܒܲܪ̄ܬܼ ܝܲܥܩܘܿܒ̣ : ܕܲܚܙܵܬ݀ ܠܲܒ̣ܢܹ̈ܝܗ̇ ܟܲܕܼ ܡܸܬܼܚܲܪܒ݁ܝܼܢ ܡ̣ܢ ܗܹܪܘܿܕܸܣ ܀ ܒܟ̣ܵܬ݀ ܗ̄ܘ̣ܵܬܼ ܪܵܚܹܠ ܕܲܚܙܵܬ݀ ܠܲܒ̣ܢܹ̈ܝܗ̇ ܕܠܵܐ ܐܝܼܬܲܝܗܘܿܢ : ܘܨܵܬܼ ܐܹܪܲܡܝܵܐ ܘܲܫܡܲܥ̣ ܩܵܠܵܗ̇ ܒܹܝܬܼ ܓܸܠܝܵܢܹ̈ܐ ܀ ܩܵܠܵܐ ܒܪܵܡܬܼܵܐ ܫܡܲܥ̣ ܗ̄ܘ̣ܵܐ ܢܒ̣ܝܼܵܐ ܕܒܸܟ̣ܝܵܐ ܪܲܒܵܐ : ܪܵܚܹܝܠ ܒܵܟ̣ܝܵܐ ܘܠܵܐ ܠܲܡ ܨܵܒ̣݁ܝܵܐ ܠܡܸܬܼܒܲܝܵܐܘܼ ܀ ܠܵܗ̇ ܠܲܟ̣ܢܘܼܫܬܵܐ ܟܲܢܝܼ ܒܪܵܚܹܝܠ ܗܵܝ̇ ܒܲܪ̄ܬܼ ܠܵܒ̣ܵܢ : ܐܸܡܹܗ ܕܝܵܘܣܸܦ ܕܐܲܝܠܸܠ̣ ܐܲܒ̣ܘܼܗܝ ܥܲܠ ܫܘܼܩܵܦܹܗ ܀ ܠܵܐ ܨܵܒܹ̇ܐ ܗ̄ܘ̣ܵܐ ܠܡܸܬܼܒܲܝܵܐܘܼ ܣܵܒ̣ܵܐ ܝܲܥܩܘܿܒ̣ : ܟܡܵܐ ܕܣܵܒܲܪ ܗ̄ܘ̣ܵܐ ܕܲܩܛܝܼܠ ܝܵܘܣܸܦ ܡ̣ܢ ܓܲܝܵܣܹ̈ܐ ܀ ܐܵܦܠܵܐ ܟܢܘܼܫܬܵܐ ܡܸܬܼܦܲܢܝܵܐ ܗ̄ܘ̣ܵܬܼ ܥܲܠ ܒܘܼܝܵܐܵܐ : ܟܡܵܐ ܕܪܵܢܝܵܐ ܗ̄ܘ̣ܵܬܼ ܕܲܩܛܝܼܠ ܡܲܠܟܵܐ ܥܲܡ ܝܲܠܘܼ̈ܕܹܐ ܀ ܡܥܵܕܲܐ ܗ̄ܝܼ ܡܸܨܪܹܝܢ ܕܲܠܦܵܪ̈ܘܿܩܹܐ ܕܥܲܡܵܐ ܬܸܛܘܿܪ : pb. 144 ܘܟܲܕܼ ܡܸܣܬܲܒ̣ܝܼܢ ܕܲܩܛܝܼ̈ܠܹܐ ܐ̄ܢܘܿܢ ܚܲܝܝܼܢ ܗ̄ܘ̣ܵܘ ܒܵܗ̇ ܀ ܚܲܝ ܗ̄ܘ̣ܵܐ ܒܡܸܨܪܹܝܢ ܝܵܘܣܸܦ ܘܲܥܒ̣ܝܼܕܼ ܐܸܒ̣ܠܵܐ ܠܐܲܒ̣ܘܼܗܝ : ܘܠܵܐ ܨܵܒܹ̇ܐ ܗ̄ܘ̣ܵܐ ܠܡܸܬܼܒܲܝܵܐܘܼ ܥܲܠ ܚܲܒ݁ܝܼܒܹܗ ܀ ܠܬܲܡܵܢ ܫܲܢܝܼ ܕܢܸܥܪܘܿܩ ܡܵܪܲܢ ܡ̣ܢ ܗܹܪܘܿܕܸܣ : ܘܪܵܚܹܝܠ ܒܵܟ̣݁ܝܵܐ ܕܲܩܛܝܼܠ ܗ̄ܘ̣ܵܐ ܠܲܡ ܥܲܡ ܝܲܠܘܼ̈ܕܹܐ ܀ ܐ̄ܡܲܪ ܠܵܗ̇ ܢܒ̣ܝܼܵܐ ܕܲܫܠܵܝ ܕܐܝܼܬܼ ܗ̄ܘ̣ ܐܲܓ̣ܪܵܐ ܠܕܸܡܥܲܝ̈ܟ݁ܝܼ : ܐܲܝܟ̣ ܐ̄ܢܵܫ ܢܹܐܡܲܪ ܚܲܝ ܗ̄ܘ̣ ܡܲܠܟܵܐ ܠܵܐ ܬܸܟ̣ܪܸܐ ܠܹܟ̣ܝ ܀ ܗܵܐ ܒܡܸܨܪܹܝܢ ܗ̄ܘ̣ ܐܵܘܨܲܪ ܣܲܒ̣ܥܵܐ ܕܲܡܒܲܝܲܐ ܠܹܟ̣ܝ : ܡܵܪܹܗ ܕܝܵܘܣܸܦ ܕܐܵܦ ܗܘ݀ ܚܲܕܝܼ ܠܐܲܒ̣ܘܼܗܝ ܬܲܡܵܢ ܀ ܐ̄ܪ̈ܵܙܹܐ ܣܬܼܝܼܪܹ̈ܐ ܫܲܡ̣ܠܝܼ ܡܲܚܬܹܗ ܕܲܠܓܟܵܘ ܡܸܨܪܹܝܢ : ܕܲܩ̣ܪܵܝܗܝ ܐܲܒ̣ܵܐ ܒܹܪܝ ܡ̣ܢ ܡܸܨܪܹܝܢ ܒܲܢܒ̣ܝܼܘܼܬܼܵܐ ܀ ܘܟܲܕܼ ܣܵܥܲܪ ܗ̄ܘ̣ܵܐ ܡܲܠܟܵܐ ܐܘܼܪܚܹܗ ܒܹܝܬܼ ܡܸܨܪ̈ܵܝܹܐ : ܫܲܒ̣ܪܹ̈ܝܗ̇ ܕܲܝܗܘܼܕܼ ܡܸܛܠܵܬܹܗ ܡܸܬܼܩܲܛܠܝܼܢ ܗ̄ܘ̣ܵܘ ܀ ܫܒܲܩ̣ ܗܹܪܘܿܕܸܣ ܟܠܗܘܿܢ ܡܲܠܟܹ̈ܐ ܕܐܝܼܬܼ ܒܲܬܼܚܘܼܡܵܘ̈ܗܝ : ܘܥܲܡ ܝܲܠܘܼ̈ܕܹܐ ܣܕܲܪ ܗ̄ܘ̣ܵܐ ܩܪܵܒ̣ܵܐ ܠܡܸܬܼܟܲܬܵܫܘܼ ܀ ܩܵܡ̣ܘ ܗ̄ܘ̣ܵܘ ܩܕܼܵܡܵܘܗܝ ܫܲܒ̣ܪܹ̈ܝܗ̇ ܕܨܸܗܝܘܿܢ ܕܲܢܟܲܠܘܿܢܵܝܗܝ : ܘܐܲܢܝܼܩ ܣܲܝܦܹܗ ܥܲܠ ܫܲܦܝܼܪܹ̈ܐ ܘܢܲܟܸܣ̣ ܐܸܢܘܿܢ ܀ ܠܓ̣ܘܼܕܹܗ ܕܡܲܠܟܵܐ ܚ̣ܪܲܒ̣ ܥܵܘܵܠܵܐ ܘܠܹܗ ܠܵܐ ܐܲܟ݁ܝܼ : ܒܸܠܥܲܬ݀ ܣܝܼܥܬܹܗ ܕܗܘ݀ ܢܸܬܼܦܲܨܸܐ ܡ̣ܢ ܣܲܟ݁ܝܼܢܵܐ ܀ ܛܠܵܝܹ̈ܐ ܣܕܲܪܘ ܗ̄ܘ̣ܵܘ ܥܲܡ ܗܹܪܘܿܕܸܣ ܘܐܲܩ̣ܪܸܒ̣ܘ ܥܲܡܹܗ : ܘܼܙܟ̣ܵܘ ܗܸܢܘܿܢ ܕܲܠܪܲܒ݁ ܚܲܝܠܵܐ ܠܵܐ ܐܲܫܠܸܡ̣ܘ ܗ̄ܘ̣ܵܘ ܀ ܐܲܩܝܼܡ̣ܘ ܓܲܒܵܐ ܘܡܝܼܬܼܘ ܗ̄ܘ̣ܵܘ ܟܠܗܘܿܢ ܡ̣ܢ ܬܲܟ̣ܬ݁ܘܼܫܵܐ : pb. 145 ܘܠܵܐ ܒܲܕܸܩ̣ܘ ܗ̄ܘ̣ܵܘ ܐܲܝܟܵܐ ܗ̄ܘ̣ ܡܲܠܟܵܐ ܕܲܠܡܵܐ ܢܸܒ̣ܠܲܥ ܀ ܐܘܿ ܗܹܪܘܿܕܸܣ ܡܘܿܢ ܐܲܣܟܸܠ̣ܘ ܒܵܟ̣ ܫܲܒ̣ܪ̈ܲܝ ܥܲܡܵܐ : ܕܓ̣ܘܼܢܚܵܐ ܗ̄ܘ̣ ܕܲܪܵܟ̣ ܕܥܲܡ ܝܲܠܘܼ̈ܕܹܐ ܡܸܬܼܟܲܬܲܫ ܐܲܢ̄ܬ݁ ܀ ܒܝܵܢܩܲܝ̈ ܚܲܠܒ̣ܵܐ ܡܸܫܬܲܒ̣ܗܲܪ ܐܲܢ̄ܬ݁ ܥܲܠ ܢܸܨܚܵܢܵܐ : ܘܚܵܒ̣ ܠܹܗ ܓܲܒܵܟ̣ ܡ̣ܢ ܬܲܟ̣ܬ݁ܘܼܫܵܐ ܕܡܲܠܟܵܐ ܠܵܐ ܡܝܼܬܼ ܀ ܫܲܒ̣ܪܹ̈ܐ ܒܕܲܪܵܐ ܢܨܲܚܘ ܘܲܙܟ̣ܵܐܘܼܟ̣ ܬܸܗܘܸܐ ܒܸܙܚܵܐ : ܕܪܹܫܵܗ̇ ܕܣܝܼܥܬܵܐ ܠܵܐ ܐܸܬܼܒܲܣܒܲܣ ܡ̣ܢ ܣܲܟ݁ܝܼܢܵܐ ܀ ܡܝܼܬܼܘܙ ܓܲܕܼܘܼ̈ܕܹܐ ܘܠܵܐ ܡܝܼܬܼ ܚܲܬܼܢܵܐ ܕܠܵܘ ܙܲܒ̣ܢܹܗ ܗ̄ܘ̣ܵܐ : ܣܡܵܟ̣ܵܐ ܒܠܲܥ̣ ܗ̄ܘ̣ܵܐ ܘܡܵܪܹܐ ܚܠܘܿܠܵܐ ܠܵܐ ܐܸܨܛܲܥܲܪ ܀ ܐ̄ܙܲܠ ܗ̄ܘ̣ܵܐ ܚܲܬܼܢܵܐ ܢܙܲܡܢܝܼܗ̇ ܠܡܸܨܪܹܝܢ ܬܹܐܬܸܐ ܥܲܡܹܗ : ܘܫܸܠܛܲܬ݀ ܚܲܪܒܵܐ ܒܟ̣ܠܗܘܿܢ ܥܠܲܝܡܵܘ̈ܗܝ ܥܲܕܼ ܐܵܬܹ̇ܐ ܗܘ݀ ܀ ܚܠܘܿܠܵܐ ܕܲܕܼܡܵܐ ܐ̄ܬ݀ܵܐ ܗ̄ܘ̣ܵܐ ܕܢܸܥܒܸ݁ܕܼ ܒܐܲܪܥܵܐ ܕܲܝܗܘܼܕܼ : ܘܐܸܙܕܲܡܲܢܘ ܗ̄ܘ̣ܵܘ ܫܲܒ̣ܪ̈ܵܘܗܝ ܕܐܲܬܼܪܵܐ ܠܡܸܬܼܢܵܟܵܣܘܼ ܀ ܕܡܵܐ ܕܲܪ̈ܚܝܼܡܹܐ ܥܲܠ̣ ܠܲܚܠܘܼܠܵܐ ܚܠܵܦ ܪܘܼܡܝܵܢܵܐ : ܕܟ̣ܠܹܗ ܚܠܘܿܠܵܐ ܒܲܕܼܡܵܐ ܢܲܦܪܸܓ̣ ܡ̣ܢ ܫܘܼܪܵܝܵܐ ܀ ܩܸܛܠܵܐ ܨܝܼܪ ܗ̄ܘ̣ܵܐ ܥܲܠ ܡܸܫܬܘܼܬܼܵܐ ܐ̄ܪܵܙܘܵܢܵܐܝܼܬܼ : ܘ̣̣ܠ ܡܲܢ ܕܐܸܬ݀ܵܐ ܕܢܸܗܘܸܐ ܚܕܼܘܿܓ̣ܵܐ ܕܡܹܗ ܐܲܪܡ̣ܝܼ ܗ̄ܘ̣ܵܐ ܀ ܢܦܲܩ̣ ܗ̄ܘ̣ܵܐ ܐ̄ܪܵܙܵܐ ܩܛܲܦ̣ ܗ̄ܘ̣ܵܐ ܥܸܢܒܹ̈ܐ ܒܲܟܵܪ̈ܵܬܼܵܐ : ܘܲܥ̣ܨܲܪ ܡܸܢܗܹܝܢ ܚܲܡܪܵܐ ܚܲܕܼܬܼܵܐ ܠܚܲܬܼܢܵܐ ܡܲܠܟܵܐ ܀ ܒܪܵܗ̇ ܕܲܒ̣ܬܼܘܼܠܬܵܐ ܚܕ̈ܘܿܓܹܐ ܒܬܼܘܼ̈ܠܹܐ ܙܲܡܸܢ ܗ̄ܘ̣ܵܐ ܠܹܗ : ܕܒܲܕܼܡܵܐ ܒܬܼܘܼܠܵܐ ܢܨܘܼܪܘܼܢ ܩܸܛܠܹܗ ܘܲܕܼܒ̣ܝܼܚܘܼܬܹܗ ܀ ܫܦܲܝ̈ܵܐ ܠܫܲܦܝܵܐ ܐܸܬܼܩܲܛܲܥܘ ܗ̄ܘ̣ܵܘ ܟܲܕܼ ܠܵܐ ܐܲܣܟܸܠ̣ܘ pb. 146 ܕܐܘܼܪܚܵܐ ܢܫܲܦܘܿܢ ܠܲܕܼܡܵܐ ܚܲܣܝܵܐ ܕܡܸܫܬܲܦܲܥ ܗ̄ܘ̣ܵܐ ܀ ܦ̣ܩܲܕܼ ܗ̄ܘ̣ܵܐ ܡܲܠܟܵܐ ܕܲܒ̣̈ܢܲܝ ܫܲܢ̄ܬܵܐ ܘܲܒ̣̈ܢܲܝ ܬܲܪܬܹܝܢ : ܕܐܝܼܬܼ ܒܲܬܼܚܘܼܡܵܘ̈ܗܝ ܢܸܦܘܿܩ ܣܲܝܦܵܐ ܘܢܸܚܪܘܿܒ̣ ܐܸܢܘܿܢ ܀ ܐܸܬܫܲܡܛܲܬ݀ ܗ̄ܘ̣ܵܬܼ ܚܲܪܒܵܐ ܠܩܸܛܠܵܐ ܥܲܠ ܝܲܠܘܼ̈ܕܹܐ : ܘܲܕܼܠܵܐ ܦܝܵܣܵܐ ܡܸܬܼܚܲܪܒ݁ܝܼܢ ܗ̄ܘ̣ܵܘ ܟܲܪ ܕܐܝܼܬܲܝܗܘܿܢ ܀ ܢܦܲܩ̣ ܦܘܼܩܕܵܢܵܐ ܘܥܲܡܹܗ ܣܲܝܦܵܐ ܕܒܹܝܬܼ ܗܹܪܘܿܕܸܣ : ܕܲܢܒܲܥܲܪ ܗ̄ܘ̣ܵܐ ܠܫܲܒ̣ܪ̈ܵܘܗܝ ܕܐܲܬܼܪܵܐ ܘܢܸܩܛܘܿܠ ܐܸܢܘܿܢ ܀ ܣܓ̣ܝܼܘ ܫܘܼ̈ܐܵܠܹܐ ܡܸܛܠ ܕܸܟ̣ܪܹ̈ܐ ܡ̣ܢ ܩܵܛ̈ܘܿܠܹܐ : ܘܲܕܼܠܵܐ ܪ̈ܲܚܡܹܐ ܥܲܠ ܐܸܡ̈ܗܵܬܼܗܘܿܢ ܡܸܬܼܩܲܛܠܝܼܢ ܗ̄ܘ̣ܵܘ ܀ ܢܦܲܩ̣ܘ ܗ̄ܘ̣ܵܘ ܒܐܲܬܼܪܵܐ ܩܲܣܛܘܼܢܵܪܹ̈ܐ ܕܒܹܝܬܼ ܗܹܪܘܿܕܸܣ : ܘܙܲܠܚܘܼܗ̇ ܠܐܲܪܥܵܐ ܒܲܕܼܡܵܐ ܥܠܝܼܒ̣ܵܐ ܕܐܸܫܲܕܼܘ ܗ̄ܘ̣ܵܘ ܒܵܗ̇ ܀ ܐܲܢܝܼܦ̣ ܚܲܪܒܵܐ ܥܲܠ ܟܸܢ̈ܦܵܬܼܵܐ ܕܲܒ̣ܥ̈ܝܼܠܵܬܼܵܐ : ܘܣܲܪܸܩ̣ ܐܸܢܹܝܢ ܡ̣ܢ ܦܹܐܪ̈ܲܝܗܹܝܢ ܕܲܛܥ̈ܝܼܢܵܢ ܗ̄ܘܲܝ̈ ܀ ܐ̄ܫܲܕܼܘ ܗ̄ܘ̣ܵܐ ܠܲܕܼܡܵܐ ܘܲܡ̣ܠܵܘ ܥܘܼܒܵܐ ܕܝܲܠܕܵܬܼܵܐ : ܘܡ̣ܝܼܬܼ ܡ̣ܢ ܕܸܚܠܵܐ ܕܲܚܙܵܝ̈ ܚܲܪܒܵܐ ܕܲܪ̈ܚܘܼܡܲܝܗܹܝܢ ܀ ܐܝܼܬܼ ܝܲܠܘܼܕܼܵܐ ܕܲܬ݁ܕܼܵܐ ܥܪܸܐ ܗ̄ܘ̣ܵܐ ܘܨܵܕܼܗ ܣܲܝܦܵܐ : ܘܒܲܕܼܡܵܐ ܘܚܲܠܒ̣ܵܐ ܙܲܠܚܘܼܗ̇ ܠܐܸܡܵܐ ܕܲܛܥܝܼܢܵܐ ܠܹܗ ܀ ܐܝܼܬܼ ܕܥܲܠ ܫܸܢܬܹܗ ܦܲܣܩ̣ܘܼܗܝ ܪܹܫܹܗ ܒܟܸܢܦܵܐ ܕܐܸܡܹܗ : ܘܡ̣ܢ ܕܲܡܟ݁ܘܼܬܼܵܐ ܠܡܵܘܬܵܐ ܫܲܢܝܼ ܒܫܸܠܝܵܐ ܪܲܒܵܐ ܀ ܐܝܼܬܼ ܕܡ̣ܢ ܒܘܼܪ̈ܟܹܐ ܕܐܸܡܹܗ ܫܲܩ̣ܠܘܼܗܝ ܕܲܛܥܝܼܢܵܐ ܠܹܗ : ܘܐܲܫ̣ܕܘܼܗܝ ܠܲܕܼܡܹܗ ܘܦܵܫ̣ ܢܘܼܨܪ̈ܵܬܹܗ ܕܲܪ̈ܚܝܼܡܵܢ ܗ̄ܘܲܝ̈ ܀ ܣܵܗ̈ܕܹܐ ܫܠܲܝ̈ܵܐ ܕܟܲܕܼ ܡܸܬܼܢܲܟ݁ܣܝܼܢ ܠܵܐ ܡܲܠܸܠ̣ܘ ܗ̄ܘ̣ܘ : pb. 147 ܕܲܢܨܘܼܪܘܼܢ ܗ̄ܘ̣ܵܘ ܫܸܬܼܩܹܗ ܪܲܒܵܐ ܕܗܵܘ̇ ܦܵܪܹܩ ܟܠ ܀ ܦܫܝܼ̈ܛܹܐ ܕܥܲܠ̣ ܗ̄ܘ̣ܵܐ ܣܲܝܦܵܐ ܥܠܲܝܗܘܿܢ ܢܸܚܪܘܿܒ̣ ܐܸܢܘܿܢ : ܘܠܵܐ ܝܵܕܼܥ̇ܝܼܢ ܗ̄ܘ̣ܵܘ ܠܲܡܫܲܐܵܠܘܼ ܕܚܲܪܒܵܐ ܥܲܠ ܡܘܿܢ ܀ ܥܠܝܼ̈ܒܹܐ ܕܲܚ̣ܙܵܘ ܢܘܼܗܪܵܐ ܩܲܠܝܼܠ ܘܠܵܐ ܣܒܲܥ̣ܘ ܡܸܢܹܗ : ܕܐܲܥ̣ܕܝܼ ܐܸܢܘܿܢ ܣܲܝܦܵܐ ܕܚܝܼܠܵܐ ܕܲܡܲܠܟܵܐ ܚܲܢܦܵܐ ܀ ܡܸܬ݁ܬ݁ܕܝܼ̈ܢܵܢܹܐ ܕܟܲܕܼ ܡܸܬܼܩܲܛܠܝܼܢ ܠܵܐ ܡܲܠܸܠ̣ܘ ܗ̄ܘ̣ܵܘ : ܐܸܠܵܐ ܒܫܸܬܼܩܵܐ ܩܕܼܵܡ ܣܲܟ݁ܝܼܢܵܐ ܡܸܬܼܦܲܫܛܝܼܢ ܗ̄ܘ̣ܵܘ ܀ ܡܵܘܕܝܵܢܹ̈ܐ ܕܲܚܠܵܦ ܡܸܠܹ̈ܐ ܥ̇ܒ̣ܵܕܹ̈ܐ ܚܵܘܝܼܘ : ܘܲܕܼܠܵܐ ܕܪܵܫܵܐ ܐܲܪܡ̣ܝܼܘ ܫܲܪܒܵܐ ܕܗܲܝܡܵܢܘܼܬܼܵܐ ܀ ܟܵܗ̈ܢܹܐ ܢܲܩ̈ܕܹܐ ܕܲܠܒ̣ܝܼܫܘܼܬܼܵܐ ܡܬܼܘܿܡ ܠܵܐ ܝܲܕܼܥ̣ܘܼܗ̇ : ܘܲܚܠܵܦ ܦܝܼܪ̈ܡܹܐ ܕܸܡܗܘܿܢ ܐܲܥܸܠ̣ܘ ܨܹܝܕܼ ܐܲܠܵܗܵܐ ܀ ܐܸܡܪܹ̈ܐ ܒܪܝܼܪܹ̈ܐ ܕܲܠܣܲܟ݁ܝܼܢܵܐ ܡܸܬܼܝܲܗܒ݁ܝܼܢ ܗ̄ܘ̣ܵܘ : ܘܟܲܕܼ ܫܲܬ݁ܝܼܩܝܼܢ ܡܸܬܼܩܲܛܠܝܼܢ ܗ̄ܘ̣ܵܘ ܡܸܛܠ ܪܵܥܝܵܐ ܀ ܛܠܵܝܹ̈ܐ ܕܩܵܡܲܬ݀ ܚܲܪܒܵܐ ܥܠܲܝܗܘܿܢ ܡ̣ܢ ܥܵܘ̈ܠܹܐ : ܘܲܚܠܵܦ ܡܲܠܟܵܐ ܕܐܸܬ݀ܵܐ ܠܕܼܝܼܠܹܗ ܡܸܬܼܢܲܟ݁ܣܝܼܢ ܗ̄ܘ̣ܵܘ ܀ ܦܵܥ̈ܠܹܐ ܕܲܢܦܲܩ̣ܘ ܢܸܩܠܘܼܢ ܐܘܼܪܚܵܗ̇ ܕܲܨܠܝܼܒ̣ܘܼܬܼܵܐ : ܘܡ̣ܢ ܚܲܫܲܝ̈ܗܘܿܢ ܙܲܠܚ̣ܘܼܗ̇ ܒܲܕܼܡܵܐ ܕܲܦܐܸܐ ܗ̄ܘ̣ܵܐ ܠܹܗ ܀ ܕܸܒ̣ܚܹ̈ܐ ܫܲܠܡܹ̈ܐ ܕܲܡܢܲܟ̣ܪܹܝܢ ܗ̄ܘ̣ܵܘ ܡ̣ܢ ܟܠ ܡܘܼ̈ܡܝܼܢ : ܘܲܒܕܲܟ̣ܝܘܼܬܼܵܐ ܚܠܵܦ ܪܲܒ݁ ܟܘܼܡܪܹ̈ܐ ܐܸܬܼܦܲܫܲܚܘ ܗ̄ܘ̣ܵܘ ܀ ܚܣܝܼ̈ܡܹܐ ܕܲܒ̣ܐ̄ܢܵܫ ܠܵܐ ܐܲܣܟܸ݁ܠ̣ܘ ܗ̄ܘ̣ܵܘ ܒܐܲܪܥܵܐ ܕܲܝܗܘܼܕܼ : ܘܲܫܡܝܼܛܵܐ ܗ̄ܘ̣ܵܬܼ ܚܲܪܒܵܐ ܥܠܲܝܗܘܿܢ ܡ̣ܢ ܥܵܘ̈ܠܹܐ ܀ ܛܠܵܝܹ̈ܐ ܕܫܲܪܝܼܘ ܒܐܘܼܪܚܹܗ ܕܥܵܠܡܵܐ ܠܲܡܫܲܦܵܦܘܼ : pb. 148 ܘܐܲܕܼܪܸܟ̣ ܐܸܢܘܿܢ ܣܲܝܦܵܐ ܘܒܲܣܒܵܣ̣ ܗܲܕܵܡܲܝ̈ܗܘܿܢ ܀ ܫܲܒ̣ܪܹ̈ܐ ܕܡܝܼܬܼܘ ܗ̄ܘ̣ܵܘ ܟܲܕܼ ܠܵܐ ܝܵܕܼܥ̇ܝܼܢ ܡܸܛܠ ܡܵܢܵܐ : ܝܲܕܲܥ̇ ܗ̄ܘ̣ܵ ܕܹܝܢ ܗܵܘ̇ ܕܲܚܠܵܦܵܘܗܝ ܡܸܬܼܩܲܛܠܝܼܢ ܗ̄ܘ̣ܵܘ ܀ ܒܢܲܝ̈ ܝܲܡܝܼܢܵܐ ܕܡܲܠܟܵܐ ܝܠܝܼܕܼܵܐ ܕܩܵܡ̣ܘ ܗ̄ܘ̣ܵܐ ܥܲܡܹܗ : ܘܲܣܒܲܠ̣ܘ ܚܲܫܹ̈ܐ ܡܸܛܠܵܬܹܗ ܡ̣ܢ ܗܹܪܘܿܕܸܣ ܀ ܢܸܦܩܲܬ݀ ܢܘܼܪܵܐ ܘܣܲܝܦܵܐ ܠܛܝܼܫܵܐ ܘܚܪܲܒ̣ܘ ܐܸܢܘܿܢ : ܚܠܵܦ ܗܵܘ̇ ܕܐܸܬ݀ܵܐ ܕܢ̇ܪܡܸܐ ܢܘܼܪܵܐ ܒܥܵܠܡܵܐ ܟ̱ܠܹܗ ܀ ܫܲܦܝܼܪ ܗ̄ܘ̣ܵܐ ܠܗܘܿܢ ܟܲܕܼ ܚܵܐܫܝܼܢ ܗ̄ܘ̣ܵܘ ܡܸܛܠܵܬܹܗ : ܕܲܫ̣ܘܵܘ ܢܸܗܘܘܿܢ ܒܲܫܒ̣ܵܒ̣ܘܼܬܼܵܐ ܕܝܼܠܝܼܕܼܘܼܬܹܗ ܀ ܐܘܼܪܚܵܐ ܕܚܲܫܹ̈ܐ ܐܲܪܡ̣ܝܼ ܗ̄ܘ̣ܵܐ ܠܹܗ ܕܲܢܗܲܠܸܟ̣ ܒܵܗ̇ : ܘܟ̣ܠ ܡܲܢ ܕܐܸܬ݀ܵܐ ܠܝܲܠܕܵܐ ܥܲܡܹܗ ܣܲܝܦܵܐ ܨܲܦܚܹܗ ܀ ܒܲܒ̣ܢܲܝ̈ ܫܲܢ̄ܬܵܐ ܕܝܼܠܝܼܕܼܘܼܬܹܗ ܚܲܪܒܵܐ ܫܸܠܛܲܬ݀ : ܕܐܘܼܪܚܵܐ ܕܲܕܼܡܵܐ ܠܵܐ ܬܸܒ̣ܛܲܠ ܗ̄ܘ̣ܵܬܼ ܡ̣ܢ ܡܲܪܕܝܼܬܼܵܐ ܀ ܛܠܵܝܹ̈ܐ ܪ̈ܚܝܼܡܹܐ ܢܦܲܩ̣ܘ ܗ̄ܘ̣ܵܘ ܕܲܪܫܘܼܗ̇ ܒܫܘܼܩܵܦܲܝ̈ܗܘܿܢ : ܥܲܕܼ ܐܵܬܹ̇ܐ ܗ̄ܘ̣ܵܐ ܡܲܠܟܵܐ ܕܚܲܫܹ̈ܐ ܕܲܢܗܲܠܸܟ̣ ܒܵܗ̇ ܀ ܗܡܲܝܪܹ̈ܐ ܩܛܝܼ̈ܠܹܐ ܗܘ݀ܵܘ ܠܹܗ ܠܲܒ̣ܪܵܐ ܫܲܒ̣ܪ̈ܵܘܗܝ ܕܐܲܬܼܪܵܐ : ܘܫܲܕܲܪ ܐܸܢܘܿܢ ܕܢܸܛܪܘܼܢ ܕܘܼܟ݁ܬܼܵܐ ܕܲܨܠܝܼܒ̣ܘܼܬܼܵܐ ܀ ܠܐܲܬܼܪܹܗ ܕܡܵܘܬܵܐ ܫܲܕܲܪ ܐܸܢܘܿܢ ܟܲܕܼ ܐܸܬܼܩܲܛܲܠܘ : ܕܲܢܫܲܡܥܘܼܢܵܝܗܝ ܕܐܵܬܹ̇ܐ ܡܲܠܟܵܐ ܠܒܹܝܬܼ ܥܲܢܝܼ̈ܕܹܐ ܀ ܘܐܲܟ̣ܡܵܐ ܕܗܵܠܹܝܢ ܡܸܬܼܐܲܡܪ̈ܵܢ ܗ̄ܘܲܝ̈ ܡ̣ܢ ܦܵܪܘܿܩܵܐ : ܠܫܲܒ̣ܪܹ̈ܐ ܕܫܲܤܝܼܘ ܒܐܘܼܪܚܵܐ ܩܕܼܵܡܵܘܗܝ ܕܲܙܩܝܼܦܘܼܬܼܵܐ ܀ ܙܸܠܘ ܘܐܸܡܲܪܘ ܠܹܗ ܠܡܲܠܟܵܐ ܛܪܘܼܢܵܐ ܕܗܵܐ ܐܵܬܹ̇ܐ ܐ̄ܢܵܐ : pb. 149 ܘܟܲܕܘܼ ܪܗܝܼܒ̣ ܐܲܢ̄ܬ݁ ܬܸܩܪܹܝܢܝ ܠܐܲܬܼܪܵܐ ܕܪܹܫܵܢܘܼܬܼܵܟ̣ ܀ ܐܵܬܹ̇ܐ ܐ̄ܢܵܐ ܗ̄ܘ̣ ܓܹܝܪ ܒܐܘܼܪܚܵܐ ܕܚܲܫܹ̈ܐ ܪܲܡܝܵܐ ܠܝܼ : ܘܫܵܪܹܐ ܐ̄ܢܵܐ ܠܵܟ̣ ܡ̣ܢ ܫܘܼܠܛܵܢܵܐ ܕܪܹܫܵܢܘܼܬܼܵܟ̣ ܀ ܩܲܠܝܼܠ ܙܲܒ̣ܢܵܐ ܐܝܼܬܼ ܠܝܼܬܼ ܕܐܸܣܥܘܿܪ ܡ̣ܢ ܕܐܸܫܬܲܠܚܲܬܼ : ܘܒ̣ܵܬܲܪ ܗܵܝܕܹ݁ܝܢ ܐܹܬܸܐ ܠܘܵܬܼܵܟ̣ ܓܲܢ̄ܒܵܪܵܐܝܼܬܼ ܀ ܣܲܓܝܼ ܥܲܩܠܝܼܬ݁ ܥܲܠ ܐ̄ܢܵܫܘܼܬܼܵܐ ܒܡܵܪܘܿܕܼܘܼܬܼܵܟ̣ : ܘܗܵܐ ܒܐ̄ܢܵܫܘܼܬܼܵܐ ܗܵܝ̇ ܕܲܙܟܲܝܬܵܗ̇ ܙܵܟܹ̇ܐ ܐ̄ܢܵܐ ܠܵܟ̣ ܀ ܣܲܦܸܩ ܐܲܬܼܪܵܐ ܠܚܲܝܹ̈ܐ ܕܢܸܥܠܘܼܢ ܠܲܚܒ̣ܘܼ̈ܫܵܬܼܵܟ̣ : ܕܗܵܐ ܐܵܬܹ̇ܐ ܐ̄ܢܵܐ ܘܢܵܦܩ̇ܝܼܢ ܣܸܕܼܪܹ̈ܐ ܕܲܚܒ̣ܝܼܫܝܼܢ ܠܵܟ̣ ܀ ܙܸܠܘ ܝܲܠܘܼ̈ܕܹܐ ܟܲܬܲܪܘ ܬܲܡܵܢ ܒܐܲܬܼܪܵܗ̇ ܕܲܫܝܘܿܠ : ܥܲܕܼ ܐܵܬܹ̇ܐ ܐ̄ܢܵܐ ܘܡܲܚܪܸܒ̣ ܐ̄ܢܵܐ ܠܵܗ̇ ܡ̣ܢ ܥܲܢܝܼ̈ܕܹܐ ܀ ܗܵܐ ܥܲܕܼ ܩܲܠܝܼܠ ܡܲܕܼܪܸܟ̣ ܐ̄ܢܵܐ ܠܟ̣ܘܿܢ ܒܹܝܬܼ ܚܸܫܘܿܟ̣ܵܐ : ܘܡܲܕܼܢܲܚ ܐ̄ܢܵܐ ܠܟ̣ܘܿܢ ܢܘܼܗܪܵܐ ܪܲܒܵܐ ܕܬܸܬܼܚܲܕܘܿܢ ܒܹܗ ܀ ܙܸܠܘ ܟܲܬܲܪܘ ܠܝܼ ܒܓ̣ܵܘ ܟܲܗܝܼܢܬܵܐ ܕܡܲܠܝܵܐ ܡܝܼ̈ܬܹܐ : ܘܠܵܐ ܡܵܘܚܲܪ ܐ̄ܢܵܐ ܡܣܲܚܸܦ ܐ̄ܢܵܐ ܠܵܗ̇ ܕܬܼܘܼܒ̣ ܠܵܐ ܬܩܘܼܡ ܀ ܕܡܲܟ̣ܘ ܡ̣ܢ ܥܵܠܡܵܐ ܘܢܘܼܚܘ ܡ̣ܢ ܥܲܪܣܵܐ ܕܟ̣ܠܗܘܿܢ ܕܵܪܹ̈ܐ : ܘܡܵܐ ܕܲܫܪܹܝܬܹܗ ܡܥܝܼܪ ܐ̄ܢܵܐ ܠܟ̣ܘܿܢ ܥܲܡ ܣܲܓ݁ܝܼ̈ܐܹܐ ܀ ܩܘܼܕܼܡܘܿܢܝ ܩܲܠܝܼܠ ܒܐܘܼܪܚܵܐ ܕܚܲܫܹ̈ܐ ܥܲܕܼ ܐܵܬܹ̇ܐ ܐ̄ܢܵܐ : ܘܒܲܙܩܝܼܦܘܼܬܼܵܐ ܡܫܲܠܸܡ ܐ̄ܢܵܐ ܠܵܗ̇ ܕܐܹܢܲܚܸܡܟ̣ܘܿܢ ܀ ܥܘܿܠܘ ܣܲܟܵܘ ܠܝܼ ܒܗܵܡܵܢ ܪܲܒ݁ܬܼܵܐ ܡܕܼܝܼܢܲܬܼ ܬܸܓ̣ܡܹ̈ܐ : ܘܡܵܐ ܕܚܵܐܹ̇ܫ ܐ̄ܢܵܐ ܩܵܥܹ̇ܐ ܐ̄ܢܵܐ ܒܵܗ̇ ܘܢܵܦ̇ܠܵܐ ܟ̱ܠܵܗ̇ ܀ ܙܸܠܘ ܒܲܫܒ̣ܝܼܬܼܵܐ ܥܲܡ ܣܲܓܝܼ̈ܐܹܐ ܕܲܕܼܒܲܪ ܡܵܘܬܵܐ : pb. 150 ܘܗܵܐ ܐܵܬܹ̇ܐ ܐ̄ܢܵܐ ܐܸܬܼܒ݁ܘܿܪ ܩܸܫܬܹܗ ܘܲܠܟ̣ܘܿܢ ܐܲܗܦܸܟ̣ ܀ ܒܲܙܲܚܘ ܗ̄ܘ̣ܵܘ ܒܹܗ ܫܲܒ̣ܪܹ̈ܐ ܒܣܲܝܦܵܐ ܟܲܕܼ ܡܸܬܼܩܲܛܠܝܼܢ : ܕܐܘܼܪܚܹܗ ܕܡܲܠܟܵܐ ܡܸܬ݁ܕܲܪܫܵܐ ܗ̄ܘ̣ܵܬܼ ܡ̣ܢ ܚܲܫܲܝ̈ܗܘܿܢ ܀ ܓܚܸܟ̣ܘ ܥܲܠ ܡܵܘܬܵܐ ܕܠܵܐ ܝܵܕܼܥ̇ܝܼܢ ܗ̄ܘ̣ܵܘ ܛܲܥܡܹܗ ܡܵܢܵܘ : ܠܵܐ ܓܹܝܪ ܐܲܟ̣ܪܝܼܘ ܟܲܕܼ ܡܸܬܼܢܲܓ̣ܕܝܼܢ ܨܹܝܕܼ ܣܲܟ݁ܝܼܢܵܐ ܀ ܩܵܡ̣ܘ ܝܲܠܘܼ̈ܕܹܐ ܘܲܒ̣ܚܲܪܡܵܢܵܐ ܡܸܫܬ݁ܥܹܝܢ ܗ̄ܘ̣ܵܘ : ܫܲܒ̣ܪܹ̈ܐ ܒܡܵܘܬܵܐ ܘܲܕܼܡܲܪܝܼܪ ܗ̄ܘ̣ܵܐ ܠܵܐ ܪܓ̣ܝܼܫܝܼܢ ܗ̄ܘ̣ܵܘ ܀ ܟܠܝܼܠܵܐ ܕܫܲܒ̣ܪܹ̈ܐ ܓܕܲܠ̣ ܗ̄ܘ̣ܵܐ ܣܲܝܦܵܐ ܡ̣ܢ ܒܹܝܬܼܠܚܸܡ : ܠܡܲܠܟܵܐ ܣܓ̣ܝܼܕܼܵܐ ܕܐܸܬ݀ܵܐ ܕܲܢܡܘܼܬܼ ܘܲܢܢܲܚܸܡ ܟܠ ܀ ܐܲܝܟ̣ ܪܹܫܝܼܬܼܵܐ ܫܩܲܠ̣ܘ ܗ̄ܘ̣ܵܘ ܕܸܡܗܘܿܢ ܘܐܲܥܸܠ̣ܘ ܩܘܼܕܼܡܵܘܗܝ : ܕܢܸܬܼܝܲܩܲܪ ܗ̄ܘ̣ܵܐ ܕܡܵܐ ܙܲܟܵܝܵܐ ܒܲܕܼܡܵܐ ܚܲܣܝܵܐ ܀ ܢܸܗܘܸܐ ܠܵܟ̣ ܡܵܪܝ ܩܸܛܠܵܐ ܕܫܲܒ̣ܪܹ̈ܐ ܦܝܼܪܡܵܐ ܕܲܟ̣ܝܵܐ : ܘܐܸܬܼܪܲܥܵܐ ܒܹܗ ܠܥܵܠܡܵܐ ܕܲܣܢܝܼܩ ܥܲܠ ܚܘܼܣܵܝܵܐ ܀ ܢܹܐܚܘܿܕܼ ܫܲܝܢܵܐ ܒܠܝܲܠܕܼ̈ܝܗ̇ ܕܥܹܕܬܵܐ ܕܐܲܚܝܼܕܼܵܐ ܒܵܟ̣ : ܘܲܙܓ̣ܘܿܪ ܡܸܢܵܗ̇ ܟܸܫ̈ܠܹܐ ܘܣܸܕܼܩܹ̈ܐ ܘܲܦܠܝܼܓ̣ܘܼܬܼܵܐ ܀ ܚܬܼܘܿܡ ܒܲܨܠܝܼܒ̣ܵܟ̣ ܬܲܪ̈ܥܹܝܗ̇ ܪ̈ܵܡܹܐ ܡ̣ܢ ܚܸܪ̈ܝܵܢܹܐ : ܘܠܵܐ ܢܸܥܘܿܠ ܠܵܗ̇ ܕܪܵܫܵܐ ܫܓ̣ܝܼܫܵܐ ܡ̣ܢ ܒܵܨ̈ܘܿܝܹܐ ܀ ܫܲܝܢܵܟ̣ ܢܩܘܼܡ ܥܲܠ ܙܵܘ̈ܝܵܬܼܵܗ̇ ܟܲܗܝܼ̈ܢܵܬܼܵܐ : ܘܚܘܼܒܵܟ̣ ܢܸܡܙܘܿܓ̣ ܚܲܡܪܹܗ ܒܓ̣ܵܘܵܗ̇ ܘܬܸܬܼܒܲܣܲܡ ܒܹܗ ܀ ܢܸܗܘܸܐ ܫܠܵܡܵܟ̣ ܢܵܛܲܪ ܬܲܪ̈ܥܹܝܗ̇ ܒܲܙܗܝܼܪܘܼܬܼܵܐ : ܘܟ̣ܠ ܡܲܢ ܕܐܵܬܹ̇ܐ ܢܕܼܘܼܫ ܐܸܣܟܘܼܦܬܼܵܗ̇ ܫܲܝܢܵܐ ܢܸܫܟܲܚ ܀ ܬܸܬܼܡܲܟܲܟ̣ ܒܵܗ̇ ܥܲܙܝܼܙܘܼܬܼܵܐ ܕܫܲܠܝܼܛܵܢܹ̈ܐ : pb. 151 ܘܗ݀ܝ ܒܲܠܚܘܿܕܹܝܗ̇ ܬܹܐܚܘܿܕܼ ܐܲܪܥܵܐ ܡܵܪܵܢܵܐܝܼܬܼ ܀ ܬܕܲܝܸܫ ܡܲܠܟܹ̈ܐ ܒܥܸܩܒ̣ܵܐ ܪܵܡܬܼܵܐ ܕܲܨܠܝܼܒ̣ܘܼܬܼܵܟ̣ : ܘܡܵܪ̈ܵܘܵܬܼܵܐ ܒܢܝܼܪܵܐ ܕܫܲܝܢܵܐ ܬܸܟ̣ܕܘܿܢ ܐܸܢܘܿܢ ܀ ܢܸܣܬܲܕܼܪ̈ܵܢ ܒܵܗ̇ ܓܘܼ̈ܕܹܐ ܠܫܘܼܒ̣ܚܵܐ ܘܠܵܐ ܠܚܸܪܝܵܢܵܐ : ܘܢܸܣܲܩ ܡܸܢܵܗ̇ ܩܵܠ ܗܘܼܠܵܠܵܐ ܘܠܵܐ ܕܲܒ̣ܨܵܬܼܵܐ ܀ ܢܸܬܼܟܲܦܦܘܼܢ ܒܵܗ̇ ܪ̈ܵܡܹܐ ܕܐܸܚܲܕܼܘ ܐܲܬܼܪ̈ܵܘܵܬܼܵܐ : ܘܬܸܟ̣ܢܘܿܫ ܥܲܦܪܵܐ ܒܢܲܚ̈ܬܹܐ ܕܝܼܠܗܘܿܢ ܡ̣ܢ ܐܸܣܟ݁ܘܼܦܬܼܵܗ̇ ܀ ܢܸܗܘܸܐ ܨܠܝܼܒ̣ܵܟ̣ ܢܝܼܫܵܐ ܪܲܒܵܐ ܥܲܠ ܒܸܢܝܵܢܹ̇ܝܗ̇ : ܘܟ̣ܠܗܘܿܢ ܣܵܘ̈ܦܹܐ ܠܘܵܬܼܵܗ̇ ܢܸܟ̣ܢܘܿܫ ܒܐܝܼܩܵܪ̈ܲܝܗܘܿܢ ܀ ܬܟܲܦܸܦ ܥܘܼܫܢܵܐ ܕܟ̣ܠܗܘܿܢ ܡܲܠܟܹ̈ܐ ܒܒܲܣܝܼܡܘܼܬܼܵܗ̇ : ܘܲܒ̣ܥܲܙܝܼ̈ܙܹܐ ܕܥܵܠܡܵܐ ܬܸܦܠܘܿܚ ܠܲܥܒ̣ܝܼ̈ܕܼܵܬܵܗ̇ ܀ ܙܥܘܿܪܹ̈ܝܗ̇ ܢܹܐܚܕܘܼܢ ܐܼܲܬܼܪ̈ܵܘܵܬܼܵܐ ܒܕܼܘܼܒܵܪ̈ܲܝܗܘܿܢ : ܘܲܠܫܘܼܠܛܵܢܵܗ̇ ܟܠ ܫܘܼܠܛܵܢ̈ܝܼܢ ܢܸܫܬܲܡܥܘܼܢ ܠܹܗ ܀ ܡܵܪ̈ܲܝ ܥܵܠܡܵܐ ܢܸܗܘܘܿܢ ܥܲܒ̣̈ܕܹܐ ܕܡܸܫܬܲܡܥܝܼܢ ܠܵܗ̇ : ܘܥܲܦܪܵܐ ܕܪܸ̈ܓ̣ܠܹܝܗ̇ ܢܢܲܫܩܘܼܢ ܟܠܗܘܿܢ ܡܵܪ̈ܵܘܵܬܼܵܐ ܀ ܬܸܬ݁ܪܝܼܡ ܩܲܪܢܵܗ̇ ܥܲܠ ܕܲܝܵܢܹ̈ܐ ܘܫܘܼܠܛܵܢܲܝ̈ܗܘܿܢ : ܘܟ̣ܘܼܒ̣ܫܵܐ ܠܪܸ̈ܓ̣ܠܹܝܗ̇ ܢܸܗܘܘܿܢ ܪܹ̈ܫܹܐ ܘܐܘܼܚܕܵܢܲܝ̈ܗܘܿܢ ܀ ܬܹܐܚܘܿܕܼ ܣܵܘ̈ܦܹܐ ܘܡܲܠܟܹ̈ܐ ܕܥܵܠܡܵܐ ܒܵܗ̇ ܢܸܬܼܚܲܒ̣ܫܘܼܢ : ܘܥܸܩܒܹ̈ܝܗ̇ ܢܢܲܫܩܘܼܢ ܟܠܗܘܿܢ ܬܵܓܹ̈ܐ ܕܟ̣ܠ ܫܲܠܝܼ̈ܛܹܐ ܀ ܬܲܪܡܸܐ ܢܝܼܪܵܗ̇ ܥܲܠ ܟܲܬܼ̈ܦܵܬܼܵܐ ܕܒܲܥܪܝܼܪ̈ܵܝܹܐ : ܘܩܸܩܢܵܐ ܨܠܝܼܒ̣ܵܐ ܒܚܘܼܒܵܐ ܬܣܝܼܡ ܥܲܠ ܨܵܘܪ̈ܲܝܗܘܿܢ ܀ ܬܸܡܬ݁ܘܿܚ ܣܸܕܼܪܹ̈ܝܗ̇ ܥܲܠ ܦܸܢ̈ܝܵܬܼܵܐ ܘܬܸܚܒ݁ܘܿܫ ܐܸܢܹܝܢ : pb. 152 ܘܟ̣ܠ ܐܘܼܚ̈ܕܵܢܝܼܢ ܬܹܐܚܘܿܕܼ ܒܲܫܡܵܟ̣ ܦܵܩܘܿܕܼܵܐܝܼܬܼ ܀ ܬܲܪܟܸܢ ܥܘܼܫܢܵܐ ܕܟ̣ܠ ܥܲܙܝܼ̈ܙܹܐ ܬܚܹܝܬܼ ܐܸܣܟܘܼܦܬܼܵܗ̇ : ܘܲܒ̣ܢܸܕܼܪ̈ܲܝܗܘܿܢ ܢܸܥܠܘܼܢ ܩܘܼܕܼܡܹܝܗ̇ ܦܵܪܘܿܫܵܐܝܼܬܼ ܀ ܬܸܗܘܸܐ ܒܥܵܠܡܵܐ ܡܵܪܬܵܐ ܠܡܲܠܟܹ̈ܐ ܘܲܠܕܲܝܵܢܹ̈ܐ : ܘܐܲܝܟ̣ ܕܲܠܥܲܒ̣̈ܕܹܐ ܬܸܦܩܘܿܕܼ ܠܗܘܿܢ ܥܲܠ ܣܘܼܥܪ̈ܵܢܹܝܗ̇ ܀ ܒܘܼܟ̣ܢܹ̈ܝܗ̇ ܕܐܲܪܥܵܐ ܟܘܼܒ̣ܫܵܐ ܢܸܗܘܘܿܢ ܠܲܫܒ̣ܝܼܚܘܼܬܼܵܗ̇ : ܘܲܠܬܸܫܡܸܫܬܵܗ̇ ܬܩܲܝܸܡ ܐܸܢܘܿܢ ܚܲܒ݁ܝܼܒ̣ܵܐܝܼܬܼ ܀ ܢܸܣܓܸܐ ܫܲܝܢܵܗ̇ ܢܸܪܥܲܡ ܟܸܢܫܵܗ̇ ܢܕܼܘܼܨܘܼܢ ܝܲܠܕܼ̈ܝܹܗ̇ : ܬܸܬ݁ܪܝܼܡ ܩܲܪܢܵܗ̇ ܢܸܥܫܲܢ ܫܘܼܒ̣ܚܵܗ̇ ܢܸܪܒܸ݁ܐ ܟܠܝܼܠܵܗ̇ ܀ ܢܸܡܠܸܐ ܥܘܼܒܵܗ̇ ܢܸܦܠܘܼܢ ܣܵܢ̈ܐܹܝܗ̇ ܬܕܼܘܼܫ ܣܵܩܘܿܪܹ̈ܝܗ̇ : ܢܸܬܼܦܬܲܚ ܦܘܼܡܵܗ̇ ܢܸܬ݁ܬ݁ܪܝܼܡ ܩܵܠܵܗ̇ ܬܚܲܕܸܐ ܠܥܝܼܪܹ̈ܐ ܀ ܬܚܲܣܸܐ ܠܐ̄ܢܵܫܵܐ ܬܸܥܨܘܿܒ̣ ܡܲܪ̈ܥܹܐ ܬܚܲܠܸܡ ܟܹܐܒܹ̈ܐ : ܬܸܡܠܸܐ ܒܬܼܘܼ̈ܠܹܐ ܬܕܼܘܼܨ ܒܲܓ̣ܡܝܼܪܹ̈ܐ ܬܸܚܕܸܐ ܒܟ̣ܵܗ̈ܢܹܐ ܀ ܚܬܼܘܿܡ ܒܲܨܠܝܼܒ̣ܵܟ̣ ܠܵܗ̇ ܘܲܠܝܲܠܕܹ̈ܝܗ̇ ܕܲܚܬܼܝܼܪܵܐ ܒܵܟ̣ : ܘܢܸܡܛܹܝܢܝ ܐܵܦ ܠܝܼ ܗܵܘܦܵܐ ܕܪ̈ܲܚܡܹܐ ܘܐܸܬܼܚܲܣܸܐ ܒܹܗ ܀ ܫܠܸܡ̣ ܕܥܲܠ ܟܵܘܟ݁ܒ̣ܵܐ ܕܐܸܬܼܚܙܝܼ ܠܲܡܓ̣ܘܼ̈ܫܹܐ ܘܩܸܛܠܵܐ ܕܝܲܠܘܼ̈ܕܹܐ . ܫܠܸܡ̣ ܕܥܲܠ ܟܵܘܟ݁ܒ̣ܵܐ ܕܐܸܬܼܚܙܝܼ ܠܲܡܓ̣ܘܼ̈ܫܹܐ ܘܩܸܛܠܵܐ ܕܝܲܠܘܼ̈ܕܹܐ . ܡܲܚܵܪܘܼܬܼܵܐ ؟ ܘܲܠܡܲܚܵܪܘܼܬܼܵܐ ؟ ܡܲܚܵܪܘܼܬܼܵܐ ؟ ܘܲܠܡܲܚܵܪܘܼܬܼܵܐ ؟ ܘܢܵܟ̣ܠܹܗ̇ . Sic Sic ( ܢܸܬ݁ܬܲܗܘܿܢ ؟ (E.
                        N) ܪܚܡܲܬ݁ .
                            Sic ܚܛ̣ܦܬ݁ . Sic ܡܠܟܘܬܗ In marg ܕܝܲܐܫ . Sic ( ܕܵܐܹ̇ܫ ؟ E. N) ܐܦ̇ܪܣܝ . Sic ܥܲܠ ܟܵܘܟ݁ܒ̣ܵܐ ܗܵܘ̇ ܕܐܸܬܼܚܙܝܼ ܠܲܡܓ̣ܘܼ̈ܫܹܐ ܥܲܠ ܟܵܘܟ݁ܒ̣ܵܐ ܗܵܘ̇ ܕܐܸܬܼܚܙܝܼ ܠܲܡܓ̣ܘܼ̈ܫܹܐ