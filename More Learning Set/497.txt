ܐܓܪܬܐ ܕܛܘܒܢܐ ܩܘܪܝܠܘܣ ܕܠܘܬ ܡܪܝ ܪܒܘܠܐ ܐܓܪܬܐ ܕܛܘܒܢܐ ܩܘܪܝܠܘܣ ܕܠܘܬ ܡܪܝ ܪܒܘܠܐ ܠܡܪܝ ܩܕܝܫܐ ܘܐܚܘܢ ܘܒܪ ܬܫܡܫܬܢ : ܪܒܘܠܐ ܐܦܣܩܦܐܼ . ܩܘܪܝܠܘܣ ܐܦܣܩܦܐ ܒܡܪܢܼ ܫܠܡ . ܒܚܝܠܐ ܕܠܐ ܡܼܙܕܟܐ ܘܒܠܒܝܒܘܬܐ ܕܠܐ ܚܼܝܒܐܿ . ܠܢܦ̈ܫܬܢ ܡܿܙܝܢ ܛܘܒܢܐ ܦܘܠܘܣ . ܟܕ ܟܬܿܒܼ ܗܟܢܐ . ܡܢܼܘ ܢܦܼܫܢܝ ܡܢ ܚܘܒܗ ܕܡܫܝܚܐ . ܐܘܠܨܢܐܼ . ܐܿܘ ܛܘܪܦܐ . ܐܿܘ ܪܕܘܦܝܐ . ܐܿܘ ܟܢܦܐ . ܐܿܘ ܥܪܛܠܝܘܬܐ . ܐܿܘ ܩܝܢܕܘܢܣ . ܐܿܘ ܣܝܦܐ . ܠܝܬ ܓܝܪ ܡܕܡ ܕܠܐ ܡܨܝܢ ܕܢܣܒܠܘܢ ܐܝܠܝܢ ܕܣܡܘ ܒܬܪ̈ܥܝܬܗܘܢ ܕܐܓܘܢܐ ܫܦܝܪܐ ܕܗܝܡܢܘܬܐ ܢܬܟܿܬܫܘܢ ܘܪܗܛܗܘܢ ܢܫܿܠܡܘܢ ܘܗܝܡܢܘܬܗܘܢ ܢܛܪܘܢ ܕܟܠܝܠܐ ܕܠܐ ܡܬܚܒܠ ܢܩܒܿܠܘܢ . ܐܟܙܢܐ ܓܝܪ ܕܗܿܢܘܢ ܕܡܗܝܐܪܝܬ ܝܕܥܝܢ ܕܢܕܒܿܪܘܢ ܐܠܦ̈ܐ : ܠܐ ܗܘܐ ܡܐ ܕܒܢܘܚܐ ܪܕܿܝܢ : ܐܠܐ ܡܐ ܕܒܡܚ̈ܫܘܠܐ ܐܠܦܗܘܢ ܢܫܘܙܒܘܢ : ܡܬܝܕܥܝܢ ܕܐܝܬܝܗܘܢ ܡ̈ܠܼܚܐ ܡܗܝܪ̈ܐܼ . ܗܟܢܐ ܐܦ ܐܝܠܝܢ ܕܥ̈ܕܬܐ ܩܕܝܫ̈ܬܐ ܩܿܒܠܘ ܕܢܕܒܿܪܘܢ ܆ ܠܘ ܒܢܘܚܐ ܕܣܘܥܪ̈ܢܐ ܡܬܢܨܚܝܢ ܆ ܐܠܐ ܒܢܣ̈ܝܘܢܐܿ ܘܒܡܣܝܒܢܘܬܐ ܘܒܚܠܝܨܘܬܐܼ݂ ܡܗܝܪܘܬܗܘܢܼ ܡܬܝܕܥܐ . ܘܟܕ ܢܩܘܼܡܘܢ ܥܙܝܙܐܝܬ ܠܘܩܒܠ ܫܟܚ̈ܬܐ ܫܟܝܪ̈ܬܐܿ . ܕܒܿܕܝܢ ܡܢ ܠܒܗܘܢ ܗܪ̈ܣܝܘܛܐ .. ܒܟܠ ܙܒܢ ܗܟܝܠ ܡܪܝ ܚܣܝܘܬܟܼ ܐܬܢܼܨܚܬ . ܝܬܝܪܐܝܬ ܕܝܼܢ ܒܙܒܢܐ ܗܢܐܿ . ܕܥܠ ܟܘܠܗܘܢ ܝ̈ܬܒܝ ܡܕܢܚܐܿ . ܥܡܼܘܕܐ ܗܘܝܬ ܘܫܬܐܣܬܐ ܕܫܪܪܐ . ܘܐܝܟ pb. 227 ܕܠܟܘܪܗܢܐ ܩܛܘܠܐܼ . ܠܓܘܕ̈ܦܘܗܝ ܢܕܝ̈ܕܐ ܕܢܒܥܘ ܗܫܐ ܕܢܣܛܪܝܣ ܪܕܿܦ ܐܢܬ . ܐܝܠܝܢ ܕܫܘܚܘܼ ܡܢ ܥܩܪܐ ܐܚܪܢܐܿ . ܐܡܿܪܢܐ ܕܝܢ ܡܢ ܬܐܕܘܪܣ ܇ ܐܝܢܐ ܕܐܝܬܘܗܝ ܗܘܐ ܒܩܝܠܝܩܝܐ . ܡܢ ܬܡܢ ܓܝܪ ܢܣܒܼ ܫܘܪܝܐ ܪܘܫܥܐ ܗܢܐ . ܕܣܼܒܪ ܕܝܢ ܕܥܠ ܟܠܗܿ ܐܪܥܐ ܢܫܬܠܛܼ . ܡܛܘܠ ܫܘܠܛܢܐ ܐܝܢܐ ܕܠܐ ܝܕܥܿ ܐܢܐ ܐܝܟܢܐ ܠܗ ܐܬܝܗܒ . ܚܼ̰ܦ ܓܝܪ ܟܘܪܣܝܐ ܪܒܐܼ . ܘܗܘܼܐ ܡܟܘܠܬܐ ܠܬܢܝܼܢܐ ܕܣܓܝܐܝܢ ܪ̈ܫܘܗܝ . ܘܣܼܒܪ ܕܐܦ ܗܿܘ ܠܥܕܬܗ ܕܐܠܗܐ ܢܒܠܥܼ . ܕܠܟܠܗܝܢ ܡܫܿܥܒܼܕ : ܘܐܠܘ ܠܐ ܕܦܪܩܢ ܐܠܗܐ : ܗܿܘ ܕܐܝܬܘܗܝ ܥܠ ܟܠ : ܟܒܪ ܕܝܢ ܐܝܟ ܡܐ ܕܣܼܒܪ ܕܐܬܬ ܒܐܝܕܘ̈ܗܝ ܕܗܢܐ ܪܫܝܥܐ : ܘܐܝܟ ܚܦܝܛܘܬܗܘܢ ܕܫ̈ܩܠܝ ܛܥܢܗܼ . ܫܩܿܠ ܗܘܐ ܫܘܠܡܐ ܨܒܝܢܗ . ܐܠܐܼ ܐܝܟ ܕܐܡܼܪ ܢܒܝܐܼ݂ ܐܠܗܢܼ ܥܡܢ . ܕܥܘ ܥܡܡ̈ܐ ܘܚܘܒܘ ܐܝܠܝܢ ܕܚܣܝܢܝܢ . ܐܦܢ ܓܝܪ ܬܘܒ ܬܬܚܿܝܠܘܢܼ ܬܘܒ ܬܚܘܼܒܘܢ . ܘܟܘܠ ܬܪܥܝܬܐ ܕܬܬܿܪܥܘܢܼ ܢܒ̰ܿܠܗܿ ܡܪܝܐ . ܘܟܘܠ ܡܚܫܒܬܐ ܕܬܬܚܿܫܒܘܢܼ ܠܐ ܬܩܼܘܡ . ܡܛܠ ܕܥܡܢ ܗܘ ܡܪܝܐ ܐܠܗܢ . ܘܡܛܠ ܗܢܐܼ ܗܼܘ ܐܠܗܐ ܩܐܡ ܒܐܦ̈ܝ ܗܿܢܘܢ ܕܡܟܪܙܝܢ ܫܪܪܗ ܇ ܘܚܝܠܗܘܢ ܕܐܝܠܝܢ ܕܐܝܬܝܗܘܢ ܕܠܩܘܒܠܐ ܡܪܥܠ ܘܣܚܿܦ . ܘܗܿܦܟ ܥܠܝܗܘܢ ܡܚܫܒ̈ܬܗܘܢ . ܘܠܐ ܢܣ̈ܒܢ ܫܘܠܡܐ ܕܝܟ ܣܘܟܝܗܘܢ .. ܠܐ ܗܟܝܠ ܢܪܗܒܘܢ ܠܓܡܝܪܘܬܟ ܒܓܙܡ̈ܝܗܘܢ ܇ ܗܠܝܢ ܕܐܝܟ ܕܒܥܝܕܐܿ . ܫܝܥܐܝܬ ܘܕܠܐ ܒܘܝܢ ܥܠ ܟܠܢܫ ܡܬܿܠܚܡܝܢ ܇ ܟܕ ܥܒܝܕܝܢ ܡܫܡ̈ܫܢܐ ܠܓܘܕ̈ܦܘܗܝ ܕܢܣܛܘܪܝܣ . ܠܝܬ ܠܗܘܢ ܓܝܪ ܫܘܠܛܢܐ ܕܟܗܢܘܬܐܼ ܟܠܗ ܟܠܗ . ܡܛܘܠ ܕܣܘܢܗܕܘܣ ܩܕܝܫܬܐ ܒܛܠܼܬܼ . ܟܠ ܡܕܡ ܕܡܡܪܚܝܢ pb. 228 ܠܘܬ ܟܠܢܫ ܠܡܣܥܪ . ܟܢܝܫܐܝܬ ܕܝܢ ܟܠܗܘܢ ܐܝܠܝܢ ܕܒܐܘܚܕܢܐ ܕܪ̈ܗܘܡܝܐ ܐܝܬܝܗܘܢ ܐܦܣ̈ܩܦܐ ܩܕܝ̈ܫܐܼ . ܒܚܕ ܪܥܝܢܐ ܘܨܒܝܢܐ ܘܚܦܝܛܘܬܐܿ . ܘܫܠܡܼܘܬܐ ܘܫܘܬܦܘܬܐ ܘܗܝܡܢܘܬܐܿ . ܥܡ ܙܗܝܘܬܟ ܕܝܠܟ ܢܨܝܚܬܐ ܐܝܼܬܝܢ . ܡܛܠ ܕܗܟܢܐ ܡܬܿܢܨܚ ܐܢܬ : ܘܡܫܪܪ ܐܢܬ ܒܡܠܦܢܘܬܟ ܚܟܝܡܬܐܼ݂ ܐܦ ܠܐܝܠܝܢ ܕܬܝܬ ܐܝܕܟ ܐܝܬܝܗܘܢ . ܘܠܐܝܠܝܢ ܕܒܡ̈ܕܝܢܬܐ ܐܚܪ̈ܢܝܬܐ ܘܐܬܪ̈ܘܬܐ ܥܡܪܝܢ . ܘܠܐ ܗܘܐ ܒܠܚܘܕ ܠܐܝܠܝܢ ܕܩܪܝܒܝܢ ܠܩܕܝܫܘܬܟܼ . ܐܠܐ ܐܦ ܠܐܝܠܝܢ ܕܡܒܼܥܕܝܢ ܡܿܙܗܪ ܐܢܬ . ܥܠ ܓܘ̈ܢܝܐ ܕܝܢ ܕܡܢ ܪ̈ܫܝܥܐ : ܘܨܘܚ̈ܝܬܐ ܘܫܪܢܐ ܕܐܚܪ̈ܢܝܬܐܼ . ܠܐ ܗܘܐ ܣܓܿܝ ܒܛܝܼܠ ܠܝ . ܐܢ ܓܝܪ ܠܡܪܢ ܒܥܙܒܘܒ ܩܪܘܼ . ܠܐ ܗܘܐ ܡܕܡ ܚܼܕܬ ܐܝܬܝܗܿ ܇ ܐܢܗܼܘ ܕܐܦ ܠܢ ܗܟܢܐ ܢܩܪܘܢ . ܘܐܢ ܠܗ ܪܕܦܘܼ . ܐܝܟܢܐ ܠܢ ܠܐ ܪܕܦܝܢ . ܐܠܐ ܒܟܠܗܝܢ ܗܠܝܢ ܙܟܝܼܢܢ ܚܢܢ . ܘܥܡܠܼܢ ܦܐܪ̈ܐ ܕܚܘܒܗ ܕܡܫܝܚܐ ܥܒܿܕ ܕܢܣܼܓܘܢ . ܘܠܫܘܒܚܐ ܕܠܐ ܥܿܢܕ ܥܒܿܕ ܠܢ ܕܢܫܬܘܬܦ . ܣܦܩܐ ܗܝ ܓܝܪ ܓܡܝܪܘܬܟ ܚܟܝܡܬ ܒܟܘܠ ܇ ܕܠܐܬܪ̈ܘܬܐ ܐܝܠܝܢ ܕܠܟ ܩܪܝܒܝܢ ܇ ܕܒܐܘܪܚܐ ܬܪܝܨܬܐ ܬܿܕܒܪ ܇ ܘܡܠܬܐ ܕܗܝܡܢܘܬܐ ܡܪܝܩܐܝܬ ܘܚܬܝܬܐܝܬ ܬܿܠܦ ܡܛܠ ܕܝܢ ܕܐܢ̈ܫܝܢ ܦܗܿܝܢ ܘܡܟܪܙܝܢ ܡܠܦܢܘܬܐ ܕܛܘܥܝܝ : ܕܒܙܒ̈ܢܝܢ ܢܒܥܬ ܒܐܝ̈ܕܝ ܢܣܛܘܪܝܣ : ܘܠܐܢܫܐ ܒܪܝܪ̈ܐ ܫܒܿܝܢ ܘܡ̰ܿܥܝܼܢ . ܐܠܨܐܝܬ ܐܦ ܐܢܐ ܐܝܟ ܡܐ ܕܣܦܩܐ ܒܚܝܠܝܼ . ܣܡܿܬ ܒܡܐܡܪܐ ܠܘܩܒܠ ܛܥܝܘܬܗ ܐܝܟ ܡܐ ܕܘܿܠܐ ܗܘܐܼ . ܘܟܿܬܒܬ ܒܦܢܝܬܐܼ . ܟܕ ܡܿܟܣ ܐܢܐ ܠܓܘܕ̈ܦܘܗܝܼ ܒܚܝܠܗ ܕܫܪܪܐ . ܗܿܝ ܕܐܦ ܫܿܕܪܬ ܠܩܕܝܫܘܬܟܼ݂ ܕܬܨܒܐ pb. 229 ܘܬܬܢܿܚܬܼ . ܘܬܬܪܨ ܒܗܿ ܡܕܡ ܕܠܐܝܕܥܬܢ ܥܼܒܪ . ܘܐܢ ܡܬܚܙܐ ܘܥܕܪܐ : ܕܬܥܒܼܕ ܕܐܦ ܩܕܡ ܐܚ̈ܐ ܡܗܝ̈ܡܢܐ ܢܬܩܪ̈ܝܢ . ܟܬܒܬ ܕܝܢ ܐܦ ܡܐܡܪܐ ܥܠ ܦܓܪܢܘܬܗ ܕܒܪܗ ܕܐܠܗܐܼ . ܒܦܪܨܘܦܗ ܕܡܿܠܟܐ ܡܗܝܡܢܐ . ܐܝܢܐ ܕܫܿܕܪܬ ܠܙܗܝܘܬܟ . ܘܐܢ ܡܬܚܙܐ ܩܕܡܝܟ ܇ ܕܘܿܠܐ ܕܐܦ ܗܼܘ ܗܢܐ ܬܩܪܐ ܠܐܚ̈ܐ ܡܗ̈ܝܡܢܐܼ݂ ܣܥܘܼܪ ܡܕܡ ܕܡܬܚܙܐ ܠܟ . ܐܦ ܐܢܐ ܓܝܪ ܠܐܓܪ̈ܬܐ ܕܡܢ ܓܡܝܪܘܬܟ ܐܫܬܕܪ ܆ ܩܕܡ ܟܠܗ ܩܠܝܪܘܣ ܩܿܪܝܬ . ܘܠܐܦܣ̈ܩܦܐ ܕܐܣܬܩܒܠܘ ܒܐܠܟܣܢܕܪܝܐ ܠܘܬܢ . ܟܕ ܡܚܘܐ ܐܢܐ ܠܗܘܿܢ ܕܡܫܝܚܐܼ ܠܐ ܫܿܠܐ . ܐܠܐ ܐܝܬ ܗܘ ܠܗ ܢܗܝܪ̈ܐ ܒܟܠܕܘܟܼ . ܕܡܿܡܠܝܢ ܕܘܬ ܚܝ̈ܐ . ܡܐ ܕܝܢ ܕܨܒܼܬ ܓܡܝܪܘܬܟ ܡܕܡ ܕܟܬܝܒ ܒܗܝܢ ܒܦܢܩܝ̈ܬܐܼ݂ ܒܿܣܪܐ ܠܗܘܢ ܠܐܝܠܝܢ ܕܡܨܿܚܝܢ ܠܢ ܇ ܕܐܝܟ ܗܿܘ ܕܚܫܘܫܐ ܗܘ ܐܡܪܝܢܢ ܕܐܝܬܘܗ ܝܟܝܢܐ ܕܐܠܗܐܿ . ܐܘ ܪܥܝܢܐ ܕܐܦܘܠܝܢܪܣ ܗܘܼܐ ܠܢ ܇ ܐܘ ܕܐܢܫܐ ܐܚܪ̈ܢܐ ܡܢ ܗܪ̈ܣܝܘܛܐ . ܟܕ ܓܝܪ ܐܟܝܦܐܝܬ ܬܨܼܘܬ ܐܢ̈ܝܢ ܆ ܡܣܬܟܠܐ ܩܕܝܫܘܬܟܼ . ܕܚܝܠܐ ܕܪ̈ܫܐ ܕܣܡܢ ܚܢܢ ܆ ܬܪܝܨܐܝܬ ܐܬܦܫܩܘ . ܒܟܗܿ ܦܢܩܝܬܐ . ܐܦ ܡܢܗܿ ܕܗܕܐܼ݂ ܢܬܒܿܛܠܘܢ ܓܐܪ̈ܐ ܕܡܢ ܦܘ̈ܡܐ ܬܪ̈ܝܥܐ ܥܠܝܢ ܡܫܬܼܕܝܢ . ܗܠܝܢ ܠܚܡܬ ܐܠܗܐ ܕܒܟܼ ܣ̈ܦܩܢ ܀ pb. 227 pb. 228 pb. 229 ܐܓܪܬܐ ܕܛܘܒܢܐ ܩܘܪܝܠܘܣ ܕܠܘܬ ܡܪܝ ܪܒܘܠܐ ܐܓܪܬܐ ܕܛܘܒܢܐ ܩܘܪܝܠܘܣ ܕܠܘܬ ܡܪܝ ܪܒܘܠܐ