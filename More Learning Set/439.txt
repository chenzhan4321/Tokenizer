ܥܲܠ ܫܘܼ̈ܚܠܵܦܹܐ ܕܲܡܩܲܒܿܠܵܐ ܢܲܦܫܵܐ ܒܟܼܠܥܸܕܵܢ : ܕܢܘܼܗܪܵܐ ܘܲܕܚܸܫܘܿܟܼܵܐ : ܘܕܼܘܼܪܵܫܵܐ ܕܢܵܤ̇ܒܵܐ ܒܲܕܼܝܲܡܝܼܢܵܐ ܘܒܲܕܼܤܸܡܵܠܵܐ . ܡܚ . ܥܲܠ ܫܘܼ̈ܚܠܵܦܹܐ ܕܲܡܩܲܒܿܠܵܐ ܢܲܦܫܵܐ ܒܟܼܠܥܸܕܵܢ : ܕܢܘܼܗܪܵܐ ܘܲܕܚܸܫܘܿܟܼܵܐ : ܘܕܼܘܼܪܵܫܵܐ ܕܢܵܤ̇ܒܵܐ ܒܲܕܼܝܲܡܝܼܢܵܐ ܘܒܲܕܼܤܸܡܵܠܵܐ . ܡܚ . ܢܚܘܼܪ ܒܢܲܦܫܲܢ ܚܲܒܿܝܼ̈ܒܲܝ : ܒܥܸܕܵܢܵܐ ܕܬܸܫܡܸܫܬܼܵܐ ܘܲܨܠܘܿܬܼܵܐ . ܐܝܼܬܼ ܠܲܢ ܟܲܝ ܬܹܐܘܿܪܝܼܵܐ ܒܦܸܬܼܓܼܵܡܹ̈ܐ ܕܙܘܼܡܵܪܵܐ ܘܲܨܠܘܿܬܼܵܐ : ܗܵܕܹܐ ܗܵܘ̇ܝܵܐ ܡ̣ܢ ܫܸܠܝܵܐ ܚܲܬܝܼܬܼܵܐ . ܒܙܲܒܼܢܵܐ ܕܗܵܘܹ̇ܝܢܲܢ ܒܥܲܡܛܵܢܵܐ : ܠܵܐ ܢܸܫܬܿܓܸܫ . ܝܲܬܿܝܼܪܵܐܝܼܬܼ : ܐܸܢ ܚܢܲܢ ܠܲܝܬܲܝܢ ܠܹܗ ܥܸܠܬܼܵܐ . ܒܛܝܼܠܘܼܬܼܵܐ ܓܹܝܪ ܐܲܠܵܗܵܝܬܼܵܐ ܥܵܒܼ̇ܕܵܐ ܗܵܕܹܐ : ܡܸܛܠ ܥܸܠ̈ܠܵܬܼܵܐ ܕܗ̤ܘ ܒܲܠܚܘܿܕܼܵܘܗܝ ܝܵܕܲܥ̇ . ܡܸܬܼܚܲܢܩܵܐ ܓܹܝܪ ܢܲܦܫܲܢ : ܘܗܵܘ̇ܝܵܐ ܐܲܝܟܼ ܕܲܒܼܡܲܚܫܘܼ̈ܠܹܐ . ܘܐܸܢ ܠܘܵܬܼ ܟܬܼܵܒܼܵܐ ܩܵܪܹܒܼ ܐ̄ܢܵܫ : ܘܐܸܢ ܠܘܵܬܼ ܬܸܫܡܸܫܬܵܐ . ܘܲܠܟܼܠ ܕܩܵܪܹܒܼ : ܚܸܫܟܵܐ ܥܲܠ ܚܸܫܟܵܐ ܢܵܤܹ̇ܒܼ ܘܢܵܦܹ̇ܩ . ܟܡܵܐ ܙܲܒܼ̈ܢܝܼܢ : ܐܵܦܠܵܐ ܠܡܸܩܪܲܒܼ ܡܸܫܬܿܒܸܩ . ܠܵܐ ܟܠ ܟ̱ܠܹܗ ܡܗܲܝܡܸܢ ܗܵܢܵܐ : ܕܬܼܘܼܒܼ ܡܩܲܒܸܠ ܫܘܼܚܠܵܦܵܐ ܘܗܵܘܹ̇ܐ ܒܫܲܝܢܵܐ . ܡܲܠܝܵܐ ܕܹܝܢ ܫܵܥܬܵܐ ܗܵܕܹܐ ܦܤܵܩ ܤܲܒܼܪܵܐ : ܘܕܸܚܠܬܼܵܐ . ܘܤܲܒܼܪܵܐ ܕܐܲܠܵܗܵܐ ܘܒܼܘܼܝܵܐܵܐ ܕܗܲܝܡܵܢܘܼܬܼܵܐ ܠܲܓܼܡܵܪ : ܥܵܛ̇ܝܵܐ ܡ̣ܢ ܢܲܦܫܵܐ . ܘܟܼܠܵܗ̇ ܒܟܼܠܵܗ̇ ܡܸܬܼܡܲܠܝܵܐ ܦܠܝܼܓܼܘܼܬܼܵܐ : ܘܕܸܚܠ̱ܬܼܵܐ . ܐܲܝܠܹܝܢ ܕܲܡܢܲܤܹܝܢ ܒܡܲܚܫܘܼܠܵܐ ܕܥܸܕܵܢܵܐ ܗܵܢܵܐ : ܡܸܢܹܗ ܕܢܸܤܝܵܢܵܐ ܝܵܕܼܥ̇ܝܼܢ ܠܫܘܼܚܠܵܦܵܐ : ܕܢܵܩܹ̇ܦ ܠܹܗ ܒܥܸܩܒܼܵܐ . ܠܵܐ ܠܲܓܼܡܵܪ ܫܵܒܹ̇ܩ ܐܲܠܵܗܵܐ ܠܢܲܦܫܵܐ ܝܵܘܡܵܐ ܫܲܠܡܵܐ ܒܗܵܕܹܐ . ܘܐܸܠܵܐ ܐܵܒܼ̇ܕܵܐ ܠܵܗ̇ ܡ̣ܢ ܚܲܝܹ̈ܐ : ܘܡ̣ܢ ܟ̱ܠܹܗ ܤܲܒܼܪܵܐ ܕܲܟܼܪܸ̈ܤܛܝܵܢܹܐ . ܐܸܠܵܐ ܩܲܠܝܼܠܵܐܝܼܬܼ ܘܐܵܦܸܬ ܬܵܟܹ̇ܒܼ ܬܘܼܒܼ ܗ̤ܘ ܗܵܢܵܐ ܚܸܫܟܵܐ : ܫܘܼ̈ܚܠܵܦܹܐ ܡ̣ܢ ܡܨܲܥܬܹܗ ܡܸܬܼܚܙܹܝܢ ܕܚܲܝܹ̈ܐ . ܠܵܟܼ ܕܹܝܢ ܒܲܪܢܵܫܵܐ ܡܵܠܹ̇ܟܼ ܐ̄ܢܵܐ : ܕܐܸܢ ܠܲܝܬܿ ܠܵܟܼ ܚܲܝܠܵܐ ܠܡܸܠܒܲܟܼ ܢܲܦܫܵܟܼ : ܘܲܠܡܸܦܲܠ ܥܲܠ ܐܲܦܲܝ̈ܟ pb. 340 ܒܲܨܠܘܿܬܼܵܐ : ܟܪܘܼܟܼ ܪܹܫܵܟܼ ܒܓܼܵܠܵܟܼ ܘܲܕܼܡܲܟܼ ܠܵܟܼ : ܥܕܲܡܵܐ ܕܥܵܒܼ̇ܪܵܐ ܡܸܢܵܟܼ ܫܵܥܬܼܵܐ ܕܚܸܫܘܿܟܼܵܐ : ܡ̣ܢ ܟܘܼܪܚܵܟܼ ܕܹܝܢ : ܠܵܐ ܬܸܦܘܿܩ . ܢܸܤܝܵܢܵܐ ܗܵܢܵܐ ܡܸܬܼܢܲܤܹܝܢ : ܝܲܬܿܝܼܪܵܐܝܼܬܼ ܐܲܝܠܹܝܢ ܕܲܒܼܕܼܘܼܒܵܪܵܐ ܕܪܸܥܝܵܢܵܐ ܨܵܒܹ̇ܝܢ ܕܢܸܬܿܕܲܒܿܪܘܼܢ : ܘܲܠܒܼܘܼܝܵܐܵܐ ܕܡ̣ܢ ܗܲܝܡܵܢܘܼܬܼܵܐ ܤܵܘ̇ܚܝܼܢ ܒܡܲܪܕܝܼܬܼܗܘܿܢ . ܡܸܛܠܗܵܢܵܐ ܝܲܬܝܼܪ ܡ̣ܢ ܕܲܒܼܟܼܠܡܸܕܸܡ ܡܛܲܪܦܵܐ ܠܗܘܿܢ ܫܵܥܬܼܵܐ ܗܵܕܹܐ ܚܸܫܘܿܟܼܬܼܵܐ : ܒܲܦܠܝܼܓܼܘܼܬܼܵܐ ܕܪܸܥܝܵܢܵܐ . ܢܲܩܝܼܦ ܠܵܗ̇ ܬܘܼܒܼ : ܘܓܼܘܼܕܵܦܵܐ ܚܲܤܝܼܢܵܐ . ܘܐܝܼܬܼ ܐܸܡܲܬܼܝ ܕܐܵܦ ܦܘܼܫܵܟܼܵܐ ܕܥܲܠ ܩܝܵܡܬܼܵܐ : ܘܫܲܪܟܵܐ ܕܠܵܐ ܐܵܠ̇ܨܵܐ ܕܲܢܥܲܗܸܕܼ ܐܸܢܹܝܢ . ܗܵܠܹܝܢ ܟܠܗܹܝܢ ܙܲܒܼ̈ܢܵܬܼܵܐ ܤܲܓܝܼ̈ܐܵܬܼܵܐ ܒܢܸܤܝܵܢܗܹܝܢ ܗ̤ܘܲܝܢ : ܘܐܲܝܟܼ ܕܲܠܒܼܘܼܝܵܐܵܐ ܕܤܲܓܝܼ̈ܐܹܐ ܐܲܟܼܬܸܒܼܢܲܢ . ܗܵܢܵܐ ܐܵܓܼܘܿܢܵܐ : ܐܲܝܠܹܝܢ ܕܲܒܼܥܲܡ̈ܠܹܐ ܒܲܠܚܘܿܕܼ ܦܲܓܼܪ̈ܵܢܵܝܹܐ ܡܸܬܿܕܲܒܿܪܝܼܢ : ܠܲܓܼܡܵܪ ܡܲܒܼܥܕܝܼܢ ܡܸܢܸܗ . ܩܘܼܛܵܥܵܐ ܥܵܕܹܐ ܥܠܲܝܗܘܿܢ : ܗܵܘ̇ ܕܲܠܟܼܠܢܵܫ ܓܠܸܐ . ܕܲܦܪܝܼܫ ܗ̄ܘ̣ ܒܲܙܢܵܘ̈ܗܝ ܡ̣ܢ ܗܵܠܹܝܢ ܘܕܲܐܝܟܼ ܗܵܠܹܝܢ . ܐܵܤܝܘܼܬܹܗ ܕܗܵܢܵܐ : ܡܸܢܹܗ ܡ̣ܢ ܫܸܠܝܵܐ ܢܵܒܼ̇ܥܵܐ . ܗܵܢܵܘ ܕܹܝܢ : ܒܘܼܝܵܐܹܗ . ܒܥܸܢܝܵܢܹ̈ܐ ܕܹܝܢ : ܠܵܐ ܡܸܡܬܼܘܿܡ ܡܩܲܒܸܠ ܢܘܼܗܪܵܐ ܕܒܼܘܼܝܵܐܵܐ . ܐܸܠܵܐ ܒܲܡܠܸܐ ܙܲܒܼܢܵܐ : ܡܸܬܼܪܵܘܲܚ . ܒܵܬܲܪܟܸܢ ܕܹܝܢ : ܚܲܤܝܼܢܵܐܝܼܬܼ ܩܵܐܹ̇ܡ ܥܠܵܘܗܝ . ܐܵܠ̇ܨܵܐ ܡܲܢ : ܥܲܠ ܓܲܒܼܪܵܐ ܢܲܗܝܼܪܵܐ ܕܲܡܢܲܤܲܝ ܒܗܵܠܹܝܢ : ܕܢܸܬܼܢܲܗܲܤ ܘܢܸܬܼܠܲܒܲܒ ܡܸܢܹܗ ܒܲܙܒܲܢ ܙܒܲܢ : ܠܵܘ ܐܲܡܝܼܢܵܐܝܼܬܼ . ܛܘܼܒܼܵܘܗܝ ܠܡܲܢ ܕܤܲܝܒܲܪ ܥܲܡ ܗܵܠܹܝܢ ܠܓܼܵܘ ܡ̣ܢ ܬܲܪܥܵܐ ! ܕܠܵܐܘܵܢܵܐ ܪܲܒܵܐ ܘܥܲܫܝܼܢܵܐ ܡܵܛܹ̇ܐ ܒܵܬܲܪ ܗܵܠܹܝܢ : ܐܲܝܟܼ ܕܐܵܡ̇ܪܝܼܢ ܐܲܒܼ̈ܗܵܬܼܵܐ . ܠܵܐ ܒܪܲܡ ܡܸܢܫܹܠܝ ܡܫܲܢܸܐ ܗ̤ܘ ܗܵܢܵܐ ܐܵܓܼܘܿܢܵܐ : ܐܵܦܠܵܐ ܒܲܚܕܼܵܐ ܛܲܝܒܿܘܼܬܼܵܐ ܡܫܲܡܠܝܵܐܝܼܬܼ ܐܵܬܼ̇ܝܵܐ ܘܫܵܪܝܵܐ ܒܢܲܦܫܵܐ : ܐܸܠܵܐ ܒܩܲܠܝܼܠ ܩܲܠܝܼܠ . ܡ̣ܢ ܗܵܕܹܐ : ܘܡ̣ܢ ܗܵܝ̇ . ܒܙܲܒܲܢ ܢܸܤܝܘܿܢܵܐ : pb. 341 ܘܒܲܙܒܲܢ ܒܘܼܝܵܐܵܐ . ܡܸܢܹܗ ܦܵܐܹ̇ܫ : ܘܐܵܦ ܥܕܲܡܵܐ ܠܡܲܦܩܵܢܵܐ . ܠܚܘܼܪܵܪܵܐ ܓܡܝܼܪܵܐ ܕܡܸܢܹܗ ܠܵܐ ܢܤܲܟܸܐ ܬܢܵܢ : ܐܵܦܠܵܐ ܠܒܼܘܼܝܵܐܵܐ ܓܡܝܼܪܵܐ . ܗܵܟܲܢܵܐ ܓܹܝܪ ܨܒܼܵܐ ܐܲܠܵܗܵܐ ܕܢܸܗܘܘܿܢ ܡܸܬܼܦܲܪܢܤܝܼܢ ܚܲܝܲܝ̇ܢ ܕܲܬܼܢܵܢ . ܘܗܵܠܹܝܢ : ܠܐܲܝܠܹܝܢ ܕܒܼܐܘܼܪܚܵܐ ܪܵܕܹܝܢ . ܢܚܘܼܪ ܒܢܲܦܫܲܢ ܚܲܒܿܝܼ̈ܒܲܝ : ܒܥܸܕܵܢܵܐ ܕܬܸܫܡܸܫܬܼܵܐ ܘܲܨܠܘܿܬܼܵܐ . ܐܝܼܬܼ ܠܲܢ ܟܲܝ ܬܹܐܘܿܪܝܼܵܐ ܒܦܸܬܼܓܼܵܡܹ̈ܐ ܕܙܘܼܡܵܪܵܐ ܘܲܨܠܘܿܬܼܵܐ : ܗܵܕܹܐ ܗܵܘ̇ܝܵܐ ܡ̣ܢ ܫܸܠܝܵܐ ܚܲܬܝܼܬܼܵܐ . ܒܙܲܒܼܢܵܐ ܕܗܵܘܹ̇ܝܢܲܢ ܒܥܲܡܛܵܢܵܐ : ܠܵܐ ܢܸܫܬܿܓܸܫ . ܝܲܬܿܝܼܪܵܐܝܼܬܼ : ܐܸܢ ܚܢܲܢ ܠܲܝܬܲܝܢ ܠܹܗ ܥܸܠܬܼܵܐ . ܒܛܝܼܠܘܼܬܼܵܐ ܓܹܝܪ ܐܲܠܵܗܵܝܬܼܵܐ ܥܵܒܼ̇ܕܵܐ ܗܵܕܹܐ : ܡܸܛܠ ܥܸܠ̈ܠܵܬܼܵܐ ܕܗ̤ܘ ܒܲܠܚܘܿܕܼܵܘܗܝ ܝܵܕܲܥ̇ . ܡܸܬܼܚܲܢܩܵܐ ܓܹܝܪ ܢܲܦܫܲܢ : ܘܗܵܘ̇ܝܵܐ ܐܲܝܟܼ ܕܲܒܼܡܲܚܫܘܼ̈ܠܹܐ . ܘܐܸܢ ܠܘܵܬܼ ܟܬܼܵܒܼܵܐ ܩܵܪܹܒܼ ܐ̄ܢܵܫ : ܘܐܸܢ ܠܘܵܬܼ ܬܸܫܡܸܫܬܵܐ . ܘܲܠܟܼܠ ܕܩܵܪܹܒܼ : ܚܸܫܟܵܐ ܥܲܠ ܚܸܫܟܵܐ ܢܵܤܹ̇ܒܼ ܘܢܵܦܹ̇ܩ . ܟܡܵܐ ܙܲܒܼ̈ܢܝܼܢ : ܐܵܦܠܵܐ ܠܡܸܩܪܲܒܼ ܡܸܫܬܿܒܸܩ . ܠܵܐ ܟܠ ܟ̱ܠܹܗ ܡܗܲܝܡܸܢ ܗܵܢܵܐ : ܕܬܼܘܼܒܼ ܡܩܲܒܸܠ ܫܘܼܚܠܵܦܵܐ ܘܗܵܘܹ̇ܐ ܒܫܲܝܢܵܐ . ܡܲܠܝܵܐ ܕܹܝܢ ܫܵܥܬܵܐ ܗܵܕܹܐ ܦܤܵܩ ܤܲܒܼܪܵܐ : ܘܕܸܚܠܬܼܵܐ . ܘܤܲܒܼܪܵܐ ܕܐܲܠܵܗܵܐ ܘܒܼܘܼܝܵܐܵܐ ܕܗܲܝܡܵܢܘܼܬܼܵܐ ܠܲܓܼܡܵܪ : ܥܵܛ̇ܝܵܐ ܡ̣ܢ ܢܲܦܫܵܐ . ܘܟܼܠܵܗ̇ ܒܟܼܠܵܗ̇ ܡܸܬܼܡܲܠܝܵܐ ܦܠܝܼܓܼܘܼܬܼܵܐ : ܘܕܸܚܠ̱ܬܼܵܐ . ܐܲܝܠܹܝܢ ܕܲܡܢܲܤܹܝܢ ܒܡܲܚܫܘܼܠܵܐ ܕܥܸܕܵܢܵܐ ܗܵܢܵܐ : ܡܸܢܹܗ ܕܢܸܤܝܵܢܵܐ ܝܵܕܼܥ̇ܝܼܢ ܠܫܘܼܚܠܵܦܵܐ : ܕܢܵܩܹ̇ܦ ܠܹܗ ܒܥܸܩܒܼܵܐ . ܠܵܐ ܠܲܓܼܡܵܪ ܫܵܒܹ̇ܩ ܐܲܠܵܗܵܐ ܠܢܲܦܫܵܐ ܝܵܘܡܵܐ ܫܲܠܡܵܐ ܒܗܵܕܹܐ . ܘܐܸܠܵܐ ܐܵܒܼ̇ܕܵܐ ܠܵܗ̇ ܡ̣ܢ ܚܲܝܹ̈ܐ : ܘܡ̣ܢ ܟ̱ܠܹܗ ܤܲܒܼܪܵܐ ܕܲܟܼܪܸ̈ܤܛܝܵܢܹܐ . ܐܸܠܵܐ ܩܲܠܝܼܠܵܐܝܼܬܼ ܘܐܵܦܸܬ ܬܵܟܹ̇ܒܼ ܬܘܼܒܼ ܗ̤ܘ ܗܵܢܵܐ ܚܸܫܟܵܐ : ܫܘܼ̈ܚܠܵܦܹܐ ܡ̣ܢ ܡܨܲܥܬܹܗ ܡܸܬܼܚܙܹܝܢ ܕܚܲܝܹ̈ܐ . ܠܵܟܼ ܕܹܝܢ ܒܲܪܢܵܫܵܐ ܡܵܠܹ̇ܟܼ ܐ̄ܢܵܐ : ܕܐܸܢ ܠܲܝܬܿ ܠܵܟܼ ܚܲܝܠܵܐ ܠܡܸܠܒܲܟܼ ܢܲܦܫܵܟܼ : ܘܲܠܡܸܦܲܠ ܥܲܠ ܐܲܦܲܝ̈ܟ  pb. 340  ܒܲܨܠܘܿܬܼܵܐ : ܟܪܘܼܟܼ ܪܹܫܵܟܼ ܒܓܼܵܠܵܟܼ ܘܲܕܼܡܲܟܼ ܠܵܟܼ : ܥܕܲܡܵܐ ܕܥܵܒܼ̇ܪܵܐ ܡܸܢܵܟܼ ܫܵܥܬܼܵܐ ܕܚܸܫܘܿܟܼܵܐ : ܡ̣ܢ ܟܘܼܪܚܵܟܼ ܕܹܝܢ : ܠܵܐ ܬܸܦܘܿܩ . ܢܸܤܝܵܢܵܐ ܗܵܢܵܐ ܡܸܬܼܢܲܤܹܝܢ : ܝܲܬܿܝܼܪܵܐܝܼܬܼ ܐܲܝܠܹܝܢ ܕܲܒܼܕܼܘܼܒܵܪܵܐ ܕܪܸܥܝܵܢܵܐ ܨܵܒܹ̇ܝܢ ܕܢܸܬܿܕܲܒܿܪܘܼܢ : ܘܲܠܒܼܘܼܝܵܐܵܐ ܕܡ̣ܢ ܗܲܝܡܵܢܘܼܬܼܵܐ ܤܵܘ̇ܚܝܼܢ ܒܡܲܪܕܝܼܬܼܗܘܿܢ . ܡܸܛܠܗܵܢܵܐ ܝܲܬܝܼܪ ܡ̣ܢ ܕܲܒܼܟܼܠܡܸܕܸܡ ܡܛܲܪܦܵܐ ܠܗܘܿܢ ܫܵܥܬܼܵܐ ܗܵܕܹܐ ܚܸܫܘܿܟܼܬܼܵܐ : ܒܲܦܠܝܼܓܼܘܼܬܼܵܐ ܕܪܸܥܝܵܢܵܐ . ܢܲܩܝܼܦ ܠܵܗ̇ ܬܘܼܒܼ : ܘܓܼܘܼܕܵܦܵܐ ܚܲܤܝܼܢܵܐ . ܘܐܝܼܬܼ ܐܸܡܲܬܼܝ ܕܐܵܦ ܦܘܼܫܵܟܼܵܐ ܕܥܲܠ ܩܝܵܡܬܼܵܐ : ܘܫܲܪܟܵܐ ܕܠܵܐ ܐܵܠ̇ܨܵܐ ܕܲܢܥܲܗܸܕܼ ܐܸܢܹܝܢ . ܗܵܠܹܝܢ ܟܠܗܹܝܢ ܙܲܒܼ̈ܢܵܬܼܵܐ ܤܲܓܝܼ̈ܐܵܬܼܵܐ ܒܢܸܤܝܵܢܗܹܝܢ ܗ̤ܘܲܝܢ : ܘܐܲܝܟܼ ܕܲܠܒܼܘܼܝܵܐܵܐ ܕܤܲܓܝܼ̈ܐܹܐ ܐܲܟܼܬܸܒܼܢܲܢ . ܗܵܢܵܐ ܐܵܓܼܘܿܢܵܐ : ܐܲܝܠܹܝܢ ܕܲܒܼܥܲܡ̈ܠܹܐ ܒܲܠܚܘܿܕܼ ܦܲܓܼܪ̈ܵܢܵܝܹܐ ܡܸܬܿܕܲܒܿܪܝܼܢ : ܠܲܓܼܡܵܪ ܡܲܒܼܥܕܝܼܢ ܡܸܢܸܗ . ܩܘܼܛܵܥܵܐ ܥܵܕܹܐ ܥܠܲܝܗܘܿܢ : ܗܵܘ̇ ܕܲܠܟܼܠܢܵܫ ܓܠܸܐ . ܕܲܦܪܝܼܫ ܗ̄ܘ̣ ܒܲܙܢܵܘ̈ܗܝ ܡ̣ܢ ܗܵܠܹܝܢ ܘܕܲܐܝܟܼ ܗܵܠܹܝܢ . ܐܵܤܝܘܼܬܹܗ ܕܗܵܢܵܐ : ܡܸܢܹܗ ܡ̣ܢ ܫܸܠܝܵܐ ܢܵܒܼ̇ܥܵܐ . ܗܵܢܵܘ ܕܹܝܢ : ܒܘܼܝܵܐܹܗ . ܒܥܸܢܝܵܢܹ̈ܐ ܕܹܝܢ : ܠܵܐ ܡܸܡܬܼܘܿܡ ܡܩܲܒܸܠ ܢܘܼܗܪܵܐ ܕܒܼܘܼܝܵܐܵܐ . ܐܸܠܵܐ ܒܲܡܠܸܐ ܙܲܒܼܢܵܐ : ܡܸܬܼܪܵܘܲܚ . ܒܵܬܲܪܟܸܢ ܕܹܝܢ : ܚܲܤܝܼܢܵܐܝܼܬܼ ܩܵܐܹ̇ܡ ܥܠܵܘܗܝ . ܐܵܠ̇ܨܵܐ ܡܲܢ : ܥܲܠ ܓܲܒܼܪܵܐ ܢܲܗܝܼܪܵܐ ܕܲܡܢܲܤܲܝ ܒܗܵܠܹܝܢ : ܕܢܸܬܼܢܲܗܲܤ ܘܢܸܬܼܠܲܒܲܒ ܡܸܢܹܗ ܒܲܙܒܲܢ ܙܒܲܢ : ܠܵܘ ܐܲܡܝܼܢܵܐܝܼܬܼ . ܛܘܼܒܼܵܘܗܝ ܠܡܲܢ ܕܤܲܝܒܲܪ ܥܲܡ ܗܵܠܹܝܢ ܠܓܼܵܘ ܡ̣ܢ ܬܲܪܥܵܐ ! ܕܠܵܐܘܵܢܵܐ ܪܲܒܵܐ ܘܥܲܫܝܼܢܵܐ ܡܵܛܹ̇ܐ ܒܵܬܲܪ ܗܵܠܹܝܢ : ܐܲܝܟܼ ܕܐܵܡ̇ܪܝܼܢ ܐܲܒܼ̈ܗܵܬܼܵܐ . ܠܵܐ ܒܪܲܡ ܡܸܢܫܹܠܝ ܡܫܲܢܸܐ ܗ̤ܘ ܗܵܢܵܐ ܐܵܓܼܘܿܢܵܐ : ܐܵܦܠܵܐ ܒܲܚܕܼܵܐ ܛܲܝܒܿܘܼܬܼܵܐ ܡܫܲܡܠܝܵܐܝܼܬܼ ܐܵܬܼ̇ܝܵܐ ܘܫܵܪܝܵܐ ܒܢܲܦܫܵܐ : ܐܸܠܵܐ ܒܩܲܠܝܼܠ ܩܲܠܝܼܠ . ܡ̣ܢ ܗܵܕܹܐ : ܘܡ̣ܢ ܗܵܝ̇ . ܒܙܲܒܲܢ ܢܸܤܝܘܿܢܵܐ :  pb. 341  ܘܒܲܙܒܲܢ ܒܘܼܝܵܐܵܐ . ܡܸܢܹܗ ܦܵܐܹ̇ܫ : ܘܐܵܦ ܥܕܲܡܵܐ ܠܡܲܦܩܵܢܵܐ . ܠܚܘܼܪܵܪܵܐ ܓܡܝܼܪܵܐ ܕܡܸܢܹܗ ܠܵܐ ܢܤܲܟܸܐ ܬܢܵܢ : ܐܵܦܠܵܐ ܠܒܼܘܼܝܵܐܵܐ ܓܡܝܼܪܵܐ . ܗܵܟܲܢܵܐ ܓܹܝܪ ܨܒܼܵܐ ܐܲܠܵܗܵܐ ܕܢܸܗܘܘܿܢ ܡܸܬܼܦܲܪܢܤܝܼܢ ܚܲܝܲܝ̇ܢ ܕܲܬܼܢܵܢ . ܘܗܵܠܹܝܢ : ܠܐܲܝܠܹܝܢ ܕܒܼܐܘܼܪܚܵܐ ܪܵܕܹܝܢ .