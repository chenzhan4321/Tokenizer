ܡܹܐܡܪܵܐ ܕܚܲܡܫܵܐ . ܡܹܐܡܪܵܐ ܕܚܲܡܫܵܐ . ܐܲܤܓܝܼ ܐܲܠܵܗܵܐ ܐܝܼܩܵܪܵܐ ܠܒܲܪܢܵܫܵܐ : ܒܝܘܼܠܦܵܢܵܐ ܥܦܝܼܦܵܐ ܕܝܲܗ̣̄ܒܼ ܠܹܗ . ܘܡ̣ܢ ܟܠ ܓܲܒܼܝܼ̈ܢ ܦܬܲܚ̣ ܠܹܗ ܬܲܪܥܵܐ : ܕܢܸܥܘܿܠ ܠܘܵܬܼ ܝܑܼܕܲܥܬܼܵܐ ܀ ܒܥܝܼ ܤܵܗܕܵܐ ܫܲܪܝܼܪܵܐ ܡ̣ܢ ܟܝܵܢܵܐ ܥܲܠ ܢܲܦܫܵܟܼ : ܘܠܵܐ ܛܵܥܹ̇ܐ ܐܲܢ̄ܬܿ . ܐܸܢ ܕܹܝܢ ܢܦܲܩ̣ܬܿ ܡ̣ܢ ܬܲܡܵܢ : ܝܑܼܠܲܦ ܡ̣ܢ ܤܵܗܕܵܐ ܬܸܢܝܵܢܵܐ : ܘܲܡܩܝܼܡ ܠܵܟܼ ܥܲܠ ܐܘܼܪܚܵܐ ܕܡܸܢܵܗ̇ ܫ̣ܓܲܝܬܿ ܀ ܠܸܒܵܐ ܦܲܗܵܝܵܐ : ܠܵܐ ܡܸܫܟܲܚ ܡܲܡܸܕܼ ܡ̣ܢ ܛܵܥܝܘܼܬܼܵܐ . ܘܚܸܟܼܡ̱ܬܼܵܐ : ܠܵܐ ܦܵܬܼܚܵܐ ܬܲܪܥܵܗ̇ ܩܕܼܵܡܵܘܗܝ ܀ ܐܲܝܢܵܐ ܕܡܸܫܟܲܚ ܡܲܕܼܪܸܟܼ ܒܝܼܕܲܥܬܼܵܐ ܚܲܬܿܝܼܬܬܵܐ : ܕܠܲܐܝܕܵܐ ܫܵܘܝܘܼܬܼܵܐ ܥܬܼܝܼܕܼܵܐ ܚܲܪܬܼܵܐ ܕܟܼܠܗܘܿܢ ܒܢܲܝ̈ܢܵܫܵܐ : ܥܲܠ ܒܲܤܝܘܼܬܹܗ ܕܥܵܠܡܵܐ ܡܲܠܦܵܢܵܐ ܐ̄ܚܪܹܢܵܐ ܠܒܲܪ ܡ̣ܢ ܗܵܕܹܐ ܠܵܐ pb. 61 ܒܵܥܹ̇ܐ ܀ ܟܬܼܵܒܼܵܐ ܩܲܕܼܡܵܝܵܐ ܕܬܸܬܼܝܸܗܸܒܼ ܡ̣ܢ ܐܲܠܵܗܵܐ ܠܲܡ̈ܠܝܼܠܹܐ : ܟܝܵܢܵܐ ܗ̄ܘ̣ ܕܒܸܪ̈ܝܵܬܼܵܐ . ܝܘܼܠܦܵܢܵܐ ܕܹܝܢ ܕܒܲܕܼܝܘܿܬܼܵܐ : ܒܵܬܲܪ ܡܲܤܛܝܵܢܘܼܬܼܵܐ ܐܸܬܿܬܵܘܤܲܦ . ܐܲܝܢܵܐ ܕܠܵܐ ܡܸܬܼܪܲܚ̣ܩ ܡ̣ܢ ܥܸܠ̈ܠܵܬܼܵܐ ܕܲܚܛܝܼܬܼܵܐ ܒܨܸܒܼܝܵܢܹܗ : ܠܘܵܬܼ ܚܛܝܼܬܼܵܐ ܕܠܵܐ ܒܨܼܒܼܝܵܢܹܗ ܡܸܬܼܢܓܸܕܼ ܀ ܥܸܠ̈ܠܵܬܼܵܐ ܕܲܚܛܵܗܹ̈ܐ ܐܝܼܬܲܝܗܹܝܢ : ܚܲܡܪܵܐ ܘܐܲܢ̄ܬܿܬܼܵܐ : ܘܥܘܼܬܼܪܵܐ ܘܲܚܠܝܼܡܘܼܬܼܵܐ ܕܓܘܼܫܡܵܐ . ܠܵܐ ܗ̄ܘ̣ܵܐ ܕܗܵܠܹܝܢ ܡܸܢܗܹܝܢ ܘܲܠܗܹܝܢ ܚܛܝܼܬܼܵܐ ܐܝܼܬܲܝܗܹܝܢ ܒܲܩܪܵܝܬܿܗܹܝܢ : ܐܸܠܵܐ ܡܸܛܠ ܡܚܝܼܠܘܼܬܹܗ ܕܒܲܪܢܵܫܵܐ ܘܲܚܫܲܚܬܼܵܐ ܕܡܸܢܗܹܝܢ ܕܠܵܐ ܢܵܡܘܿܣ . ܟܹܐܡܲܬܼ ܘܲܒܼܗܹܝܢ ܝܲܬܝܼܪ ܡ̣ܢ ܟܠܡܸܕܸܡ : ܡܨܸܐ ܕܠܝܼܠܵܐܝܼܬܼ ܡܸܨܛܠܸܐ ܟܝܵܢܵܐ ܠܘܵܬܼ ܚܛܵܗܹ̈ܐ ܡܫܲܚ̈ܠ̱ܦܹܐ : ܘܲܒܼܗܹܝܢ : ܙܗܝܼܪܘܼܬܼܵܐ ܝܲܬܝܼܪܬܵܐ ܡܸܬܼܒܲܥܝܵܐ ܠܹܗ ܀ ܐܸܢ ܬܸܬܿܕܟܲܪ ܒܐܲܡܝܼܢܘܼ ܘܬܸܕܲܥ ܚܲܬܿܝܼܬܼܵܐܝܼܬܼ ܕܲܡܚܝܼܠ ܐܲܢ̄ܬܿ ܗ̄ܘ̣ : ܠܵܐ ܡܸܡܬܼܘܿܡ ܦܵܤܲܥ̇ ܐܲܢ̄ܬܿ ܥܲܠ ܬܚܘܼ̈ܡܹܐ ܕܲܙܗܝܼܪܘܼܬܼܵܐ ܀ ܡܲܤܠ̱ܝܵܐ ܗ̣̄ܝ ܛܵܒܼ ܒܹܝܬܼ ܒܢܲܝ̈ܢܵܫܵܐ ܡ̣ܢ ܟܠ ܡܸܕܸܡ : ܡܸܤܟܹܬܘܼܬܼܵܐ . ܘܝܲܬܿܝܼܪ ܡܸܢܵܗ̇ ܥܲܠ ܐܲܠܵܗܵܐ : ܪܵܘܡܘܼܬܼ ܠܸܒܵܐ ܘܪܸܥܝܵܢܵܐ ܫܵܝܘܿܛܵܐ ܀ ܒܹܝܬܼ ܒܢܲܝ̈ܢܵܫܵܐ : ܥܘܼܬܼܪܵܐ ܡܝܲܩܲܪ . ܥܲܠ ܐܲܠܵܗܵܐ ܕܹܝܢ : ܢܲܦܫܵܐ ܡܲܟܿܝܼܟܼܬܼܵܐ ܀ ܐܸܡܲܬܼܝ ܕܬܸܨܒܸܿܐ ܠܲܡܫܲܪܵܝܘܼ ܒܲܚܕܼܵܐ ܡ̣ܢ ܡܝܲܬܿܪ̈ܵܬܼܵܐ : ܩܲܕܼܡܵܝܑܬܼ ܥܲܬܸܕܼ ܢܲܦܫܵܟܼ : ܕܲܒܼܒܼܝܼ̈ܫܵܬܼܵܐ ܕܡܸܛܠܵܬܼܵܗ̇ ܐܵܬܼ̈ܝܵܢ : ܠܵܐ ܬܸܬܼܦܲܠܲܓܼ ܥܲܠ ܫܪܵܪܵܐ ܀ ܡܥܵܕܼ ܗ̄ܘ̣ ܒܝܼܫܵܐ ܐܸܡܲܬܼܝ ܕܚܵܙܹ̇ܐ : ܕܐ̄ܢܵܫ pb. 62 ܒܪܸܬܼܚܵܐ ܕܗܲܝܡܵܢܘܼܬܼܵܐ ܢܫܲܪܸܐ ܒܲܚܕܼܵܐ ܡ̣ܢ ܡܝܲܬܪ̈ܵܬܼܵܐ : ܢܲܦܓܲܥ ܒܹܗ ܢܸܤ̈ܝܘܿܢܹܐ ܬܲܩܝܼ̈ܦܹܐ ܘܲܓܢܝܼ̈ܚܹܐ . ܐܲܝܟܲܢܵܐ ܕܟܲܕܼ ܢܸܤܬܲܪܲܕܼ ܡ̣ܢ ܗܵܠܹܝܢ : ܢܸܩܗܸܐ ܡ̣ܢ ܗܵܪ ܬܲܡܵܢ ܚܘܼܒܵܐ ܕܬܲܪܥܝܼܬܹܗ : ܘܠܵܐ ܬܘܼܒܼ ܢܸܪܬܲܚ ܠܡܸܬܼܩܲܪܵܒܼܘܼ ܠܘܵܬܼ ܥܒܼܵܕܹ̈ܐ ܕܐܲܠܵܗܵܐ . ܕܒܲܕܼܓܼܘܿܢ ܡ̣ܢ ܥܸܠܲܬܼ ܕܸܚܠܬܼܵܐ ܕܢܸܤ̈ܝܘܿܢܹܐ ܕܢܲܩܝܼܦܝܼܢ ܠܫܲܦܝܼܪ̈ܵܬܼܵܐ : ܫܲܦܝܼܪ̈ܵܬܼܵܐ ܠܵܐ ܢܸܬܼܦܲܠ̈ܚܵܢ ܡ̣ܢ ܐ̄ܢܵܫ ܀ ܐܲܢ̄ܬܿ ܕܹܝܢ ܥܲܬܸܕܼ ܢܲܦܫܵܟܼ : ܕܲܠܒܼܝܼܒܼܵܐܝܼܬܼ ܘܚܲܝܠܬܼܵܢܵܐܝܼܬܼ ܬܹܐܪܘܿܥ ܐܸܢܹܝܢ ܠܒܼܝܼ̈ܫܵܬܼܵܐ ܕܢܵܩ̈ܦܵܢ ܠܲܡܝܲܬܿܪ̈ܵܬܼܵܐ : ܘܟܸܢ ܫܲܪܵܐ ܀ ܐܸܢ ܠܵܐ ܡܤܲܟܸܐ ܐܲܢ̄ܬܿ ܠܒܼܝܼ̈ܫܵܬܼܵܐ : ܠܵܐ ܬܫܲܪܸܐ ܒܲܡܝܲܬܿܪܘܼܬܼܵܐ . ܓܲܒܼܪܑܵܐ ܕܡܸܬܼܦܲܠܲܓܼ ܥܲܠ ܡܵܪܝܵܐ : ܡ̣ܢ ܛܸܠܵܢܝܼܬܹܗ ܡܸܬܼܪܕܸܦ . ܘܲܒܼܙܲܒܼܢܵܐ ܕܤܲܒܼܥܵܐ : ܢܸܟܼܦܲܢ . ܘܒܲܙܒܲܢ ܫܲܝܢܵܐ : ܢܸܥܫܲܢ ܬܒܼܵܪܹܗ . ܘܕܲܬܼܟܼܝܼܠ ܥܲܠ ܐܲܠܵܗܵܐ : ܢܸܬܼܥܲܫܲܢ ܠܸܒܹܿܗ . ܘܐܝܼܩܵܪܹܗ : ܠܥܹܝܢ ܟܸܢܫܹ̈ܐ ܢܸܬܼܒܲܕܲܩ . ܘܫܘܼܒܼܗܵܪܹܗ : ܠܥܹܝܢ ܤܵܢܵܐܘ̈ܗܝ . ܛܵܒܼܝܼܢ ܐܸܢܘܿܢ ܦܘܼܩܕܵܢܵܘ̈ܗܝ ܕܐܲܠܵܗܵܐ : ܡ̣ܢ ܤܝܼ̈ܡܵܬܼܵܐ ܕܟܼܠܵܗ̇ ܐܲܪܥܵܐ . ܘܲܕܼܢܸܩܢܸܐ ܢܵܡܘܿܤܵܘ̈ܗܝ ܒܠܸܒܹܗ : ܠܡܵܪܝܵܐ ܢܸܫܟܿܚܹܗ ܠܓܼܵܘ ܡܸܢܗܘܿܢ ܀ ܒܲܪ ܒܲܝܬܼܵܐ ܩܢܸܐ ܠܐܲܠܵܗܵܐ : ܡܲܢ ܕܒܼܵܐܹ̇ܒܼ ܥܲܡ ܡܲܪܢܝܼܬܹܗ . ܘܲܕܼܤܵܘܲܚ ܠܨܸܒܼܝܵܢܹܗ : ܥܝܼܪ̈ܲܝ ܪܵܘܡܵܐ ܢܸܫܟܲܚ ܡܲܠܦܵܢܹ̈ܐ ܀ ܡܲܢ ܕܙܵܐܲܥ̇ ܡ̣ܢ ܚܛܵܗܹ̈ܐ : ܐܵܦ ܒܐܲܬܼܪܵܐ ܩܲܢܝܼܛܵܐ : ܕܠܵܐ ܬܘܼܩܠ̱ܬܼܵܐ ܢܸܥܒܲܪ . ܘܲܒܼܙܲܒܼܢܵܐ ܕܥܲܡܛܵܢܵܐ : ܢܸܫܟܲܚ ܠܹܗ ܢܘܼܗܪܵܐ ܠܓܼܵܘ ܡܸܢܹܗ ܀ ܕܙܵܐܲܥ̇ ܡ̣ܢ ܚܛܵܗܹ̈ܐ : ܡܵܪܝܵܐ ܡܢܲܛܲܪ ܗܲܠ̈ܟܼܵܬܹܗ . ܘܲܠܫܲܪ̈ܥܵܬܹܗ : ܡܩܲܕܡܝܼܢ ܪ̈ܲܚܡܹܐ ܀ ܘܐܲܝܢܵܐ ܕܤܲܟܼ̈ܠ̱ܘܵܬܹܗ ܙܥܘܿܪ̈ܝܵܢ ܒܥܲܝܢܵܘ̈ܗܝ : ܢܵܦܹ̇ܠ ܒܲܕܼܩܲܫ̈ܝܵܢ ܡ̣ܢ ܩܲܕܼ̈ܡܵܝܵܬܹܗ . ܘܡܸܬܼܦܪܲܥ : ܚܲܕܼ ܒܫܲܒܼܥܵܐ ܀ ܙܪܘܿܥ ܙܸܕܼ̈ܩܵܬܼܵܐ ܒܡܲܟܝܼܟܼܘܼܬܼܵܐ : ܘܬܸܚܨܘܿܕܼ ܪ̈ܲܚܡܹܐ ܒܹܝܬܼ ܕܝܼܢܵܐ ܀ pb. 63 ܒܐܲܝܠܹܝܢ ܕܐܵܘܒܸܿܕܬܿ ܐܸܢܹܝܢ ܠܛܵܒܼ̈ܬܼܵܐ : ܒܗܹܝܢ ܬܘܼܒܼ ܬܸܩܢܸܐ ܐܸܢܹܝܢ . ܦܘܼܠܤܵܐ ܚܲܝܵܒܼ ܐܲܢ̄ܬܿ ܠܐܲܠܵܗܵܐ ܒܕܼܘܼܟ : ܠܵܐ ܡܩܲܒܸܿܠ ܡܸܢܵܟܼ ܡܲܪܓܵܢܝܼܬܼܵܐ ܒܕܼܘܼܟܿܬܹܗ . ܬܲܡܵܢ ܓܹܝܪ : ܗܵܢܵܘ ܚܵܫܲܚ̇ ܀ ܢܲܟܼܦܘܼܬܼܵܐ ܐܵܘܒܸܕܼܬܿ ܡܸܢܵܟܼ : ܠܵܐ ܬܸܫܒܿܘܿܩ ܙܵܢܝܘܼܬܼܵܐ ܒܕܼܘܟܿܬܼܵܗ̇ : ܘܙܸܕܼܩܬܼܵܐ ܬܸܬܸܠ ܚܠܵܦܹܝܗ̇ : ܠܵܐ ܡܩܲܒܸܿܠ ܡܸܢܵܟܼ ܗܵܕܹܐ . ܕܘܼܟܲܬܼ ܩܲܕܝܼܫܘܼܬܼܵܐ : ܩܲܕܝܼܫܘܼܬܼܵܐ ܬܵܒܲܥ̇ ܀ ܘܐܸܠܵܐ : ܒܡܸܤ̈ܟܹܢܹܐ ܐܲܥܘܸܠܬܿ : ܠܵܐ ܬܸܫܒܿܘܿܩ ܩܸܢܝܵܢܵܐ ܕܥܵܠܘܿܒܼܘܼܬܼܵܐ ܒܕܼܘܼܪܬܹܗ : ܘܲܬܼܨܘܼܡ ܐܲܢ̄ܬܿ ܡ̣ܢ ܠܲܚܡܵܐ . ܠܵܐ ܬܸܫܒܿܘܿܩ ܥܵܘ̣ܠܵܐ ܒܕܼܘܼܟܿܬܹܗ : ܘܬܸܬܼܟܲܬܲܫ ܥܲܡ ܡܸܕܸܡ ܐ̄ܚܪܹܝܢ . ܥܠܘܼܒܼܝܵܐ : ܒܲܡܪܲܚܡܵܢܘܼܬܼܵܐ ܘܒܲܡܤܲܪܩܘܼܬܼܵܐ ܡܸܬܼܥܩܲܪ . ܫܒܲܩܬܵܗ̇ ܠܢܸܨܒܿܬܼܵܐ ܥܲܠ ܕܘܼܟܿܬܼܵܗ̇ : ܘܥܲܡ ܐ̄ܚܪܹܢܵܐ ܡܸܬܼܟܲܬܲܫ ܐܲܢ̄ܬܿ : ܐܲܝܟܼ ܡܸܠܬܹܗ ܕܡܲܠܦܵܢܵܐ ܪܲܒܵܐ ܡܵܪܝ ܐܲܦܪܹܝܡ ܀ ܚܙܝܼ ܠܲܡ ܕܲܒܼܙܲܒܼܢܵܐ ܕܩܲܝܛܵܐ : ܠܵܘ ܒܡܵܐܢܹ̈ܐ ܕܤܲܬܼܘܵܐ ܡܸܬܼܟܲܬܲܫ ܐܲܢ̄ܬܿ ܥܲܡ ܚܘܼܡܵܐ ܀ ܗܵܟܲܢܵܐ ܟܠܢܵܫ : ܒܗܵܘ̇ ܡܸܕܸܡ ܕܙܵܪܲܥ ܥܵܘ̣ܠܵܐ : ܒܤܲܩܘܼܒܼܠܵܐ ܕܝܼܠܹܗ ܢܸܚܨܘܿܕܼ . ܘܲܠܟܼܠ ܟܘܼܪܗܵܢܵܐ : ܒܤܲܡܵܐ ܕܝܼܠܹܗ ܐܵܪܲܥ ܠܹܗ ܀ ܗܵܫܵܐ ܩܛܝܼܠ ܐܲܢ̄ܬܿ ܡ̣ܢ ܚܤܵܡܵܐ : ܘܠܘܼܩܒܲܠ ܫܸܢܬܼܵܐ ܟܵܬܹ̇ܫ ܐܲܢ̄ܬܿ . ܚܛܵܗܵܐ : ܥܲܕܼ ܐܝܼܬܼܵܘܗܝ ܥܸܤܒܵܐ : ܥܩܘܿܪܲܝܗܝ : ܕܠܵܐ ܠܟܼܠܵܗ̇ ܐܲܪܥܵܐ ܢܚܲܦܸܐ . ܐܲܝܢܵܐ ܕܡܲܤܡܸܐ ܒܒܼܝܼܫܬܼܵܐ ܐܲܝܟܼ ܕܲܙܥܘܿܪܝܵܐ : ܠܚܲܪܬܼܵܐ ܡܸܫܟܲܚ ܠܵܗ̇ ܡܵܪܵܐ ܩܲܫܝܵܐ : ܘܒܲܐܤܘܼܪܹ̈ܐ ܩܕܼܵܡܹܝܗ̇ ܪܵܗܹ̇ܛ . ܐܲܝܢܵܐ ܕܡܲܚܨܸܦ ܒܫܘܼܪܵܝܵܐ : ܡܲܡܠܸܟܼ ܥܠܹܝܗ̇ ܦܫܝܼܩܵܐܝܼܬܼ . ܡܲܢ ܕܲܡܤܲܝܒܲܪ ܛܠܘܼܡܝܵܐ ܒܚܲܕܼܘܼܬܼܵܐ : ܟܲܕܼ ܒܐܝܼܕܹܗ ܗ̤ܝ ܙܵܟܼܘܼܬܼܵܐ : ܗܵܢܵܐ ܒܘܼܝܵܐܵܐ ܕܗܲܝܡܵܢܘܼܬܹܗ ܡܲܪܓܿܫܵܢܵܐܝܼܬܼ ܩܲܒܸܠ̣ ܡ̣ܢ ܐܲܠܵܗܵܐ ܀ ܘܐܲܝܢܵܐ ܕܲܒܼܡܲܟܿܝܼܟܼܘܼܬܼܵܐ ܥܫܘܼܩܝܵܐ ܡܤܲܝܒܲܪ : pb. 64 ܠܲܓܼܡܝܼܪܘܼܬܼܵܐ ܐܸܬܼܡܲܛܝܼ . ܒܗܵܢܵܐ : ܡܲܠܲܐܟܹ̈ܐ ܢܸܬܿܬܲܡܗܘܼܢ ܀ ܠܲܝܬܿ ܡܝܲܬܿܪܘܼܬܼܵܐ ܕܥܲܤܩܵܐ : ܘܲܕܼܡܸܢܵܗ̇ ܪܲܒܵܐ ܀ ܠܵܐ ܬܗܲܝܡܸܢ ܠܢܲܦܫܵܟܼ ܚܲܝܠܬܼܵܢܵܐ : ܥܕܲܡܵܐ ܕܲܠܢܸܤ̈ܝܘܿܢܹܐ ܬܸܥܘܿܠ : ܘܲܕܼܠܵܐ ܫܘܼܚܠܵܦ ܬܸܫܟܲܚ ܪܸܥܝܵܢܵܟܼ ܒܓܼܵܘܗܘܿܢ . ܘܲܒܼܟܼܠ ܨܒܼܘܼ : ܗܵܟܲܢ ܬܸܤܲܒܼ ܒܘܼܩܝܵܐ ܕܢܲܦܫܵܟܼ ܀ ܩܢܝܼ ܫܘܼܒܼܗܵܪܵܐ ܒܗܲܝܡܵܢܘܼܬܼܵܐ ܕܠܸܒܵܟܼ : ܕܬܸܕܼܪܘܿܟܼ ܥܲܠ ܩܕܼܵܠܵܐ ܕܲܒܼܥܸܠܕܒܼܵܒܲܝ̈ܟ : ܘܲܠܪܸܥܝܵܢܵܟܼ ܬܸܫܟܲܚ ܡܲܟܿܝܼܟܼܵܐ . ܘܠܵܐ ܬܸܬܟܸܠ ܥܲܠ ܚܲܝܠܵܟܼ : ܕܠܵܐ ܬܸܫܬܒܸܩ ܥܲܠ ܡܚܝܼܠܘܼܬܹܗ ܕܲܟܼܝܵܢܵܟܼ : ܘܲܒܼܡܲܦܘܼܠܬܵܟܼ ܬܹܐܠܲܦ ܡܚܝܼܠܘܼܬܼܵܟܼ . ܐܵܦܠܵܐ ܥܲܠ ܝܑܼܕܲܥܬܼܵܟܼ : ܕܠܵܐ ܬܸܬܼܡܲܨܲܥ ܒܹܝܬܼ ܪܸ̈ܢܝܹܐ ܕܨܸܢ̈ܥܵܬܼܵܐ ܤܬܼܝܼܪ̈ܵܬܼܵܐ : ܘܬܸܬܼܒܲܠܒܲܠ ܀ ܩܢܝܼ ܠܸܫܵܢܵܐ ܕܡܲܟܿܝܼܟܼ : ܘܠܵܐ ܡܸܡܬܼܘܿܡ ܢܸܦܓܲܥ ܒܵܟܼ ܨܲܥܪܵܐ . ܘܤܸܦ̈ܘܵܬܼܵܐ ܕܒܲܤܝܼ̈ܡܵܢ : ܘܲܠܟܼܠܢܵܫ ܪܵܚܡܵܐ ܬܸܫܬܿܟܲܚ . ܠܵܐ ܬܸܫܬܲܒܼܗܲܪ ܒܲܚܕܼܵܐ ܡ̣ܢ ܨܸܒܼ̈ܘܵܬܼܵܐ ܒܠܸܫܵܢܵܟܼ : ܡܸܛܠ ܕܠܲܝܬܿ ܒܲܒܼܪܝܼܬܼܵܐ ܡܸܕܸܡ ܕܡܲܪܝܼܕܼ ܡ̣ܢ ܫܘܼܚܠܵܦܵܐ . ܕܲܠܡܵܐ ܬܸܥܘܿܦ ܒܸܗܬܿܬܼܵܟܼ : ܟܲܕܼ ܬܸܫܬܿܟܲܚ ܒܵܗ̇ ܕܲܠܩܘܼܒܼܠܵܐ ܀ ܟܠܡܸܕܸܡ ܕܡܸܫܬܲܒܼܗܲܪ ܐܲܢ̄ܬܿ ܡܸܛܠܵܬܹܗ ܩܕܼܵܡ ܒܢܲܝ̈ܢܵܫܵܐ : ܒܛܝܼܠܵܐܝܼܬܼ ܐܲܠܵܗܵܐ ܝܵܗܹ̇ܒܼ ܒܹܗ ܫܘܼܚܠܵܦܵܐ : ܐܲܝܟܼ ܕܢܸܗܘܸܐ ܠܵܟܼ ܥܸܠܬܼܵܐ ܠܡܲܟܿܝܼܟܼܘܼܬܼܵܐ . ܕܟܼܠ ܡܸܕܸܡ ܬܲܓܼܙܲܪ ܠܝܼܕܲܥܬܹܗ ܕܐܲܠܵܗܵܐ : ܘܠܵܐ ܬܲܫܲܪ ܕܐܝܼܬܼ ܫܲܪܝܼܪܬܵܐ ܒܲܒܼܪܝܼܬܼܵܐ . ܘܟܲܕܼ ܗܵܕܹܐ ܬܸܫܟܲܚ : ܒܟܼܠܙܒܲܢ ܥܲܝ̈ܢܲܝܟ ܢܸܗܘ̈ܝܵܢ ܬܲܠ̈ܝܵܢ ܠܘܵܬܹܗ ܀ ܠܟܼܠܗܘܿܢ ܒܢܲܝ̈ܢܵܫܵܐ : ܒܛܝܼܠܘܼܬܼܵܐ ܟܪܝܼܟܼܵܐ ܒܟܼܠܥܸܕܵܢ . ܠܵܐ ܕܹܝܢ ܡܸܬܼܚܲܙܝܵܐ : ܐܸܠܵܐ ܠܐܲܝܠܹܝܢ ܕܕܲܟܿܝܼܘ ܢܲܦܫܗܘܿܢ ܡ̣ܢ ܚܛܵܗܹ̈ܐ : ܘܒܲܐܠܵܗܵܐ ܪܵܢܹܝܢ ܒܟܼܠܫܵܥ . ܘܲܠܗܘܿܢ ܠܗܵܠܹܝܢ ܗܵܝܕܹܝܟ ܡܸܬܼܓܲܠܝܵܐ pb. 65 ܢܲܗܝܼܪܵܐܝܼܬܼ : ܕܡܵܐ ܕܥܲܠ̣ܘ ܠܢܸܤ̈ܝܘܿܢܹܐ ܪܵܘܪ̈ܒܹܐ ܕܲܚܠܵܦ ܫܪܵܪܵܐ : ܗܵܝܕܹܝܢ ܡܲܪܓܫܵܢܵܐܝܼܬܼ ܘܐܲܝܟܼ ܕܲܒܼܥܲܝ̈ܢܹܐ ܦܲܓܼܪ̈ܵܢܵܝܬܼܵܐ ܡܩܲܒܿܠܝܼܢ ܡܲܪܓܫܵܢܘܼܬܼܵܐ . ܘܐܸܡܲܬܼܝ ܕܐܵܠ̇ܨܵܐ : ܘܐܵܦ ܡܲܪܓܿܫܵܢܵܐܝܼܬܼ : ܠܦܘܼܬܼ ܙܢܵܐ ܕܢܸܤܝܘܼܢܵܐ ܘܥܸܠܬܼܵܐ : ܐܲܝܟܼ ܕܲܠܠܘܼܒܵܒܼܵܐ ܝܲܬܝܼܪܵܐ ܀ ܐܲܝܟܼ ܕܲܠܘܵܬܼ ܝܲܥܩܘܿܒܼ ܘܝܼܫܘܿܥ ܒܲܪ ܢܘܿܢ : ܘܲܕܼܒܹܝܬܼ ܚܲܢܲܢܝܵܐ ܘܦܲܛܪܘܿܣ ܘܫܲܪܟܵܐ : ܕܲܕܼܡܘܼܬܼ ܓܲܒܼܪܵܐ ܠܗܘܿܢ ܐܸܬܼܚܲܙܝܲܬ̤ : ܠܠܘܼܒܵܒܼܗܘܿܢ ܘܲܠܒܼܘܼܝܵܐܵܐ ܕܗܲܝܡܵܢܘܼܬܼܗܘܿܢ ܀ ܘܐܸܢ ܬܹܐܡܲܪ ܕܗܵܠܹܝܢ ܕܲܡܕܲܒܿܪܵܢܘܼܬܼܵܐ ܗ̤ܘܲܝ̈ : ܘܨܸܒܼ̈ܘܵܬܼܵܐ ܐܸܢܹܝܢ ܓܵܘܵܢܵܝ̈ܬܼܵܐ : ܢܸܗܘܘܿܢ ܠܵܟܼ ܠܠܘܼܒܵܒܼܵܐ ܤܵܗ̈ܕܹܐ ܩܲܕܝܼ̈ܫܹܐ . ܗܵܢܘܿܢ ܕܐܝܼܬܼ ܐܸܡܲܬܼܝ ܕܤܲܓܝܼ̈ܐܹܐ ܐܲܟܼܚ̄ܕܼܵܐ : ܘܚܲܕܼ ܚܲܕܼ ܒܕܼܘܼ̈ܟܿܝܵܢ ܕܘܼ̈ܟܿܝܵܢ : ܕܚܲܫ̣ܘ ܚܠܵܦ ܐܲܠܵܗܵܐ . ܐܲܝܠܹܝܢ ܕܥܲܡ ܚܲܝܠܵܐ ܕܲܒܼܟܸܤܝܵܐ : ܗܵܘ̇ ܕܒܹܗ ܥܲܙܝܼܘ ܒܗܲܕܵܡܹ̈ܐ ܒܸܤܪ̈ܵܢܵܝܹܐ : ܠܘܼܩܒܲܠ ܬܘܼ̈ܠܵܚܹܐ ܕܲܒܼܦܲܪ̈ܙܠܹܐ : ܘܫܸܢ̈ܕܹܐ ܕܟܼܠ ܓܢܸܣ : ܤܘܼܥܪ̈ܵܢܹܐ ܕܲܠܥܸܠ ܡ̣ܢ ܟܝܵܢܵܐ . ܒܲܙܒܲܢ : ܘܐܵܦ ܓܲܠܝܵܐܝܼܬܼ ܡܸܬܼܚܙܹܝܢ ܗ̄ܘ̣ܵܘ ܠܗܘܿܢ ܡܲܠܲܐܟܹ̈ܐ ܩܲܕܝܼ̈ܫܹܐ . ܐܲܝܟܼ ܕܢܸܕܲܥ ܟܠܢܵܫ : ܕܐܝܼܬܼ ܒܛܝܼܠܘܼܬܹܗ ܕܐܲܠܵܗܵܐ : ܠܘܵܬܼ ܐܲܝܠܹܝܢ ܕܤܵܒܼ̇ܠܝܼܢ ܚܲܫܹ̈ܐ ܡܸܛܠܵܬܹܗ ܒܟܼܠܥܸܠ̈ܠܵܢ . ܠܠܘܼܒܵܒܼܗܘܿܢ ܕܝܼܠܗܘܿܢ : ܘܒܸܗܬܿܬܼܵܐ ܕܐܵܠܘܿܨܲܝ̈ܗܘܿܢ . ܕܲܟܼܡܵܐ ܕܗܸܢܘܿܢ ܝܲܬܝܼܪ ܡܸܬܼܢܲܨܚܝܼܢ ܗ̄ܘ̣ܵܘ ܒܲܚܙܵܬܼܵܐ ܕܐܲܝܟܼ ܗܵܕܹܐ : ܗܢ̇ܘܿܢ ܝܲܬܝܼܪܵܐܝܼܬܼ ܡܸܫܬܲܢܩܝܼܢ ܗ̄ܘ̣ܵܘ ܒܚܘܼܡܤܵܢܵܐ ܕܗܵܠܹܝܢ ܀ ܘܡܵܢܵܐ ܢܹܐܡܲܪ ܥܲܠ ܤܲܓܝܼ̈ܐܹܐ ܡ̣ܢ ܝܑܼܚܝܼܕܼܵܝܹ̈ܐ ܘܐܲܟܼܤ̈ܢܵܝܹܐ ܘܐܲܒܼܝܼ̈ܠܹܐ ܕܩܘܼܫܬܼܵܐ : ܗܵܢ̇ܘܿܢ ܕܲܠܚܘܼܪܒܵܐ ܥܲܒܼܕܘܼܗܣ ܫܲܝܢܵܐ : ܘܐܲܬܼܪܵܐ ܕܡܲܫܪ̈ܝܵܬܼܵܐ ܕܡܲܠܲܐܟܹ̈ܐ : ܕܲܠܘܵܬܼܗܘܿܢ ܡܸܬܼܘܲܥܕܼܝܼܢ : ܡܸܛܠ ܫܲܘܝܘܼܬܼܵܐ ܕܕܼܘܼܒܵܪܲܝܗܘܿܢ : ܘܐܲܝܟܼ ܟܢܵܘ̈ܵܬܼܵܐ ܫܲܪܝܼܪܹ̈ܐ ܕܚܲܕܼ ܡܵܪܵܐ : ܒܟܼܠܥܸܕܵܢ pb. 66 ܚܠܝܼܛܝܼܢ ܗ̄ܘ̣ܵܘ ܟܸܢܫܲܝ̈ܗܘܿܢ ܕܲܠܥܸܠ : ܒܒܹܝܬܼ ܨܵܘܒܵܐ ܕܗܵܠܹܝܢ . ܗܵܢ̇ܘܿܢ ܕܲܒܼܟܼܠܗܘܿܢ ܚܲܝܲܝ̈ܗܘܿܢ ܨܸܕܼܝܵܐ ܐܲܚܸܒܼܘ : ܘܲܡܥܲܪܹ̈ܐ ܘܲܣܩܝܼ̈ܦܹܐ ܥܘܼܡܪ̈ܲܝܗܘܿܢ ܥܒܲܕܼܘ : ܘܤܲܝܒܲܪܘ ܗܲܝܢܵܐܝܼܬܼ ܫܲܗܝܵܐ ܘܚܘܼܪܒܵܐ : ܡܸܛܠ ܚܘܼܒܹܗ ܕܐܲܠܵܗܵܐ . ܘܡܸܛܠ ܕܲܫܒܲܩ̣ܘ ܠܐܲܪܥܵܐ ܘܐܲܚܸܒܼܘ ܫܡܲܝܵܐ : ܒܕܼܘܼܡܝܵܐ ܕܡܲܠܲܐܟܹ̈ܐ : ܐܵܦ ܗܸܢܘܿܢ ܡܲܠܲܐܟܹ̈ܐ ܠܵܐ ܐܲܓܼܙܘ ܢܲܦܫܗܘܿܢ ܡ̣ܢ ܚܙܵܬܼܗܘܿܢ ܀ ܐܸܠܵܐ ܒܲܙܒܲܢ : ܡܲܠܵܦܘܼ ܡܲܠܦܝܼܢ ܗ̄ܘ̣ܵܘ ܠܗܘܿܢ ܥܲܠ ܕܘܼܒܵܪܹ̈ܐ . ܘܒܲܙܒܲܢ : ܫܘܼܐܵܠܗܘܿܢ ܫܵܪܹܝܢ ܗ̄ܘ̣ܵܘ ܥܲܠ ܨܸܒܼ̈ܘܵܬܼܵܐ ܕܡܸܕܸܡ ܡܸܕܸܡ : ܕܲܠܗܘܿܢ ܡܫܲܐܠܝܼܢ ܗ̄ܘ̣ܵܘ . ܘܒܲܙܒܲܢ : ܟܲܕܼ ܛܵܥܹ̇ܝܢ ܒܚܘܼܪܒܵܐ : ܐܘܼܪܚܵܐ ܠܗܘܿܢ ܡܚܵܘܹܝܢ ܗ̄ܘ̣ܵܘ . ܘܒܲܙܒܲܢ : ܡ̣ܢ ܢܸܤ̈ܝܘܼܢܹܐ ܠܗܘܿܢ ܡܦܲܨܹܝܢ ܗ̄ܘ̣ܵܘ . ܘܒܲܙܒܲܢ : ܡ̣ܢ ܨܵܦܲܚܬܼܵܐ ܡܸܕܸܡ ܕܩܹܘܲܡܕܹܝܢܘܿܣ : ܕܕܲܕܼ ܠܵܐ ܝܵܕܼܥ̇ܝܼܢ ܡ̣ܢ ܫܹܠܝ ܥܵܪܨܵܐ ܡܸܕܸܡ ܕܩܹܘܲܢܕܹܝܢܘܿܣ : ܕܟܲܕܼ ܠܵܐ ܝܵܕܼܥ̇ܝܼܢ ܡ̣ܢ ܫܹܠܝ ܥܵܪܨܵܐ ܗ̄ܘ̣ܵܬܼ ܥܠܲܝܗܘܿܢ : ܡ̣ܢ ܡܨܲܥܬܼܵܗ̇ ܠܗܘܿܢ ܡܦܲܠܛܝܼܢ ܗ̄ܘ̣ܵܘ ܀ ܐܲܟܼܙܢܵܐ ܕܚܸܘܝܵܐ ܡܸܕܸܡ : ܐܵܘ ܡܲܦܘܼܠܬܼܵܐ ܕܡ̣ܢ ܫܩܝܼܦܵܐ : ܐܵܘ ܡܲܚܬܼܵܐ ܡܸܕܸܡ ܕܟܹܐܦܵܐ : ܕܡ̣ܢ ܫܸܠܝܵܐ ܢܵܚ̇ܬܼܵܐ ܒܚܹܐܦܵܐ ܡ̣ܢ ܪܵܘܡܵܐ ܡܸܕܸܡ ܀ ܘܒܲܙܒܲܢ : ܐܵܦ ܒܲܬܼܟܼܝܼܒܼܘܼܬܼܵܐ ܕܲܩܪ̈ܵܒܹܐ ܓܠܲܝܵ̈ܐ ܕܤܵܛܵܢܵܐ : ܢܲܦܫܗܘܿܢ ܓܲܠܝܵܐܝܼܬܼ ܠܗܘܿܢ ܡܚܵܘܹܝܢ : ܟܲܕܼ ܠܥܘܼܕܼܪܵܢܗܘܿܢ ܐܸܫܬܲܕܲܪܘ ܢܲܗܝܼܪܵܐܝܼܬܼ ܡܫܵܘܕܥܝܼܢ ܗ̄ܘ̣ܵܘ : ܘܠܘܼܒܵܒܼܵܐ ܒܡܲܡܠܲܠܗܘܿܢ ܠܗܘܿܢ ܡܲܤܪ̱ܚܝܼܢ ܗ̄ܘ̣ܵܘ ܀ ܘܐܝܼܬܼ ܐܸܡܲܬܼܝ ܕܐܵܦ ܐܵܤܝܘܼܬܼܵܐ ܠܟܹܐܒܲܝ̈ܗܘܿܢ ܡܩܲܪܒܼܝܼܢ ܗ̄ܘ̣ܵܘ : ܘܲܠܢܸܟܼ̈ܝܵܢܹܐ ܡܸܕܸܡ ܕܡ̣ܢ ܥܸܠ̈ܠܵܬܼܵܐ ܓܕܲܫ̣ܘ : ܒܩܘܼܪܵܒܼܵܐ ܕܐܝܼܕܲܝ̈ܗܘܿܢ : ܠܗܘܿܢ ܡܲܚܠܡܝܼܢ ܗ̄ܘ̣ܵܘ . ܘܒܲܙܒܲܢ ܬܘܼܒܼ : ܘܐܵܦ ܠܓܼܘܫܡܲܝ̈ܗܘܿܢ ܕܐܸܫܬܲܠܲܦܘ ܡ̣ܢ ܟܠ pb. 67 ܬܲܪܤܝܼܬܼܵܐ : ܚܲܝܠܵܐ ܒܲܟܼܝܵܢܵܐ ܒܡܸܠܲܝ̈ܗܘܿܢ : ܐܵܘܟܹܝܬܼ ܒܓܸܫܲܬܼ ܐܝܼܕܼܵܐ ܕܡ̣ܢ ܫܹܠܝ ܠܗܘܿܢ : ܝܵܗ̇ܒܿܝܼܢ ܗ̄ܘ̣ܵܘ . ܘܠܲܟܼܝܵܢܵܐ ܕܲܢܦܲܠ̣ : ܚܲܝܠܵܐ ܟܲܤܝܵܐܝܼܬܼ ܒܹܗ ܢܵܤ̇ܒܿܝܼܢ ܗ̄ܘ̣ܵܘ . ܘܠܲܟܼܝܵܢܵܐ ܕܲܢܦܲܠ̣ : ܚܲܝܠܵܐ ܟܲܤܝܵܐܝܼܬܼ ܒܹܗ ܢܵܤ̇ܟܿܝܼܢ ܗ̄ܘ̣ܵܘ . ܘܒܲܙܒܲܢ : ܤܲܝܒܵܪܬܵܐ ܠܗܘܿܢ ܡܲܝܬܹܝܢ ܗ̄ܘ̣ܵܘ : ܠܲܚܡܵܐ ܟܲܕܼ ܪܵܬܲܚ ܘܙܲܝ̈ܬܹܐ . ܘܲܠܡܸܢܗܘܿܢ ܡܲܢ : ܐܸܒܿܒܵܢܹ̈ܐ ܡܫܲܚ̈ܠ̱ܦܹܐ . ܠܡܸܢܗܘܿܢ ܕܹܝܢ : ܥܲܠ ܙܒܲܢ ܥܘܼܢܕܵܢܗܘܿܢ ܓܵܠܹ̇ܝܢ ܗ̄ܘ̣ܵܘ ܀ ܘܲܟܼܡܵܐ ܐܝܼܬܼ ܠܝܼ ܠܡܸܡܢܵܐ : ܥܲܠ ܚܘܼܒܗܘܿܢ ܕܡܲܠܲܐܟܹ̈ܐ ܩܲܕܝܼ̈ܫܹܐ ܕܲܠܘܵܬܼ ܓܸܢܤܲܢ : ܘܝܲܬܿܝܼܪܘܼܬܼ ܒܛܝܼܠܘܼܬܼܵܐ ܕܲܡܚܵܘܹܝܢ ܠܘܵܬܼ ܙܲܕܝܼ̈ܫܹܐ : ܐܲܝܟܼ ܐܲܚ̈ܝܐ ܪܵܘܪ̈ܒܹܐ ܕܲܡܤܵܘܤܹܝܢ ܘܲܡܢܲܛܪܝܼܢ ܠܐܲܚܲܝ̈ܗܘܿܢ ܙܥܘܪܹ̈ܐ . ܗܵܠܹܝܢ ܟܠܗܹܝܢ : ܐܲܝܟܼ ܕܢܸܫܬܲܪܲܪܲ ܟܠܢܵܫ : ܕܲܟܼܡܵܐ ܩܲܪܝܼܒܼ ܐܲܠܵܗܵܐ ܠܪ̈ܵܚܡܵܘܗܝ . ܘܕܲܟܼܡܵܐ ܒܛܝܼܠܘܼܬܼܵܐ ܡܚܵܘܸܐ ܠܘܵܬܼ ܐܲܝܠܹܝܢ ܕܒܼܐܝܼܕܹܗ ܡܲܓܼܥܠܝܼܢ ܚܲܝܲܝ̈ܗܘܿܢ : ܘܒܼܵܬܼܪܹܗ ܐܵܙ̇ܠ̄ܝܼܢ ܒܠܸܒܵܐ ܫܲܦܝܵܐ ܀ ܐܸܢ ܫܲܪܝܼܪܵܐ ܠܲܟܼ ܘܲܡܗܲܝܡܸܢ ܐܲܢ̄ܬܿ ܕܐܝܼܬܼ ܒܛܝܼܠܘܼܬܼܵܐ ܐܲܠܵܗܵܐ ܥܠܲܝܟ : ܠܲܝܬܿ ܠܵܟܼ ܠܡܸܪܢܵܐ ܡܸܛܠ ܦܲܓܼܪܵܐ : ܐܵܦܠܵܐ ܒܝܲܕܼ ܦܘܼܪ̈ܤܹܐ ܠܲܡܕܲܒܵܪܘܼ ܢܲܦܫܵܟܼ ܬܹܐܨܲܦ ܀ ܐܸܢ ܕܹܝܢ ܦܠܝܼܓܼ ܐܲܢ̄ܬܿ ܥܲܠ ܗܵܕܹܐ : ܘܐܲܢ̄ܬܿ ܠܢܲܦܫܵܟܼ ܡܸܬܼܒܿܥܸܐ ܠܡܹܐܨܲܦ ܒܸܠܥܵܕܼ ܡ̣ܢ ܐܲܠܵܗܵܐ : ܕܵܘܹ̇ܐ ܐܲܢ̄ܬܿ ܗ̄ܘ̣ ܡ̣ܢ ܟܠܗܘܿܢ ܒܢܲܝ̈ܢܵܫܵܐ : ܘܡܵܐ ܠܵܟܼ ܐܵܦܸܢ ܠܡܸܚܵܐ . ܫܕܼܝܼ ܨܸܦܬܼܵܟܼ ܥܲܠ ܐܲܠܵܗܵܐ : ܕܬܸܬܼܓܲܒܲܪ ܥܲܠ ܟܠ ܕܸܚܠܵܐ ܀ ܐܲܝܢܵܐ ܕܲܚܕܼܵܐ ܙܒܲܢ ܐܲܓܼܥܸܠ̣ ܚܲܝܵܘ̈ܗܝ ܠܐܲܠܵܗܵܐ : ܒܲܢܝܵܚܵܐ ܕܪܸܥܝܵܢܵܐ ܫܪܸܐ ܀ ܒܸܠܥܵܕܼ ܡ̣ܢ ܡܤܲܪܩܘܼܬܼܵܐ ܕܩܸܢ̈ܝܵܢܹܐ : ܢܲܦܫܵܐ ܡ̣ܢ ܒܘܼܠܒܵܠܵܐ ܕܚܘܼ̈ܫܵܒܹܐ ܠܵܐ ܡܸܬܼܚܲܪܪܵܐ ܀ ܘܒܸܠܥܵܕܼ ܡ̣ܢ ܫܸܠܝܵܐ ܕܪܸܓܼܫܹܐ : ܫܲܝܢܵܐ ܕܪܸܥܝܵܢܵܐ ܠܵܐ ܡܸܬܼܪܓܸܫ ܀ ܘܒܸܠܥܵܕܼ ܡܲܥܲܠܬܼܵܐ pb. 68 ܕܲܠܢܸܤ̈ܝܘܿܢܹܐ : ܚܸܟܼܡܬܼܵܐ ܕܪܘܼܚܵܐ ܠܵܐ ܡܸܬܼܩܲܢܝܵܐ ܀ ܘܒܸܠܥܵܕܼ ܐܲܡܝܼܬܘܼܬܼܵܐ ܕܩܸܪܝܵܢܵܐ : ܩܲܛܝܼܢܘܼܬܼܵܐ ܕܚܘܼ̈ܫܵܒܼܵܐ ܠܵܐ ܡܸܬܼܝܲܠܦܵܐ ܀ ܘܒܸܠܥܵܕܼ ܫܲܝܢܵܐ ܕܡ̣ܢ ܚܘܼ̈ܫܵܒܹܐ : ܒܐ̄ܪ̈ܵܙܹܐ ܓܢܝ̈ܙܹܐ ܗܵܘܢܵܐ ܠܵܐ ܡܸܬܿܬܿܙܝܥ ܀ ܘܒܸܠܥܵܕܼ ܬܘܼܟܼܠܵܢܵܐ ܕܗܲܝܡܵܢܘܼܬܼܵܐ : ܠܲܡܫܲܡܵܪܘܼ ܢܲܦܫܵܐ ܡܸܨܥܲܬܼ ܓܢܝܼ̈ܝܚܵܬܼܵܐ ܘܥܲܤ̈ܩܵܬܼܵܐ ܠܵܐ ܡܸܬܿܬܲܡܪ̱ܚܵܐ ܀ ܘܒܸܠܥܵܕܼ ܫܩܝܼܠܘܼܬܼ ܢܸܤܝܵܢܵܐ ܕܲܒܼܛܝܼܠܘܼܬܹܗ ܕܐܲܠܵܗܵܐ ܤܘܼܥܪܵܢܵܐܝܼܬܼ : ܠܸܒܵܐ ܥܲܠ ܐܲܠܵܗܵܐ ܠܡܸܬܿܬܿܟܼܵܠܘܼ ܠܵܐ ܡܸܫܟܲܚ . ܘܒܸܠܥܵܕܼ ܕܬܸܛܥܲܡ ܢܲܦܫܵܐ ܚܲܫܵܐ ܕܡܸܛܠ ܡܫܝܼܚܵܐ : ܒܝܼܕܲܥܬܼܵܐ ܥܲܡܹܐ ܠܵܐ ܡܸܫܬܵܘܬܿܦܵܐ ܀ ܠܗܵܢܵܐ ܚܫܘܿܒܼ ܠܵܟܼ ܒܲܪܢܵܫܵܐ ܕܐܲܠܵܗܵܐ : ܐܲܝܢܵܐ ܕܡܸܛܠ ܡܪܲܚܡܵܢܘܼܬܼܵܐ ܤܲܓܝܼܐܬܼܵܐ : ܒܲܡܢܵܬܼܵܐ ܕܲܨܪܝܼܟܼܘܼܬܼܵܐ ܡܩܝܼܡ ܢܲܦܫܹܗ ܐܲܡܝܼܢܵܐܝܼܬܼ ܀ ܕܢܲܛܐܸܒܼ ܠܡܸܤ̈ܟܹܿܢܹܐ : ܠܐܲܠܵܗܵܐ ܐܸܫܟܲܚ ܝܵܨܘܿܦܹܐ . ܘܲܕܼܡܸܨܛܪܸܟܼ ܡܸܛܠܵܬܹܗ : ܓܲܙܵܐ ܪܲܒܵܐ ܐܸܫܟܲܚ ܠܹܗ ܀ ܐܲܠܵܗܵܐ ܥܲܠ ܡܸܕܸܡ ܠܵܐ ܤܢܝܼܩ : ܚܵܕܹܐ ܕܹܝܢ ܐܸܡܲܬܼܝ ܕܡܲܢܝܼܚ ܐ̄ܢܵܫ ܠܨܲܠܡܹܗ ܡܸܛܠܵܬܹܗ ܐܵܘ ܡܝܲܩܲܪ ܀ ܐܸܡܲܬܼܝ ܕܒܼܵܥܹ̇ܐ ܐ̄ܢܵܫ ܡܸܢܵܟܼ ܡܸܕܸܡ ܘܐܝܼܬܼ ܠܵܟܼ : ܠܵܐ ܬܹܐܡܲܪ ܒܠܸܒܵܟܼ ܕܐܸܫܒܿܘܿܩ ܠܢܲܦܫܝ : ܡܛܠ ܕܐܸܬܿܬܿܢܝܼܚ ܒܹܗ ܝܲܬܿܝܼܪܵܐ : ܐܵܘ ܐܲܥܒܿܪܝܼܘܗܝ ܕܫܵܥܬܼܵܐ : ܗܵܢܵܐ ܠܲܡ ܡܦܲܪܢܸܣ ܠܹܗ ܐܲܠܵܗܵܐ ܡ̣ܢ ܐ̄ܚܪܹܢܵܐ : ܐܸܢܵܐ ܐܹܤܝܼܡ ܠܢܲܦܫܝ . ܠܵܐ ܬܹܐܡܲܪ ܗܵܕܹܐ . ܗܵܕܹܐ ܕܹܝܢ ܓܲܒܼܪܹ̈ܐ ܥܵܘ̈ܠܹܐ ܢܸܪܢܘܿܢ : ܘܐ̄ܢܵܫܵܐ ܕܠܵܐ ܝܵܕܼܥ̇ܝܼܢ ܠܐܲܠܵܗܵܐ ܢܸܬܼܚܲܫܒܼܘܼܢ : ܘܲܢܒܼܘܼܬܼܘܼܢ ܥܲܡ ܗܵܠܹܝܢ ܡܲܪ̈ܢܝܵܬܼܵܐ . ܓܲܒܼܪܵܐ ܙܲܕܝܼܩܵܐ : ܠܵܐ ܝܵܗܹ̇ܒܼ ܐܝܼܩܵܪܹܗ ܠܲܐ̄ܚܪܹܝܢ : ܘܠܵܐ ܡܲܥܒܲܪ ܥܸܕܵܢܵܐ ܠܛܲܝܒܿܘܼܬܹܗ . ܗܵܘ̇ ܡ̣ܢ ܟܠܦܪܘܿܣ : ܡܲܒܲܥ ܠܹܗ ܐܲܠܵܗܵܐ ܡ̣ܢ ܕܘܼܟ ܐ̄ܚܪܹܝܢ : ܐܸܢ ܝܵܕܲܥ̇ ܕܐܲܠܝܼܨ . ܐܲܠܵܗܵܐ ܠܐ̄ܢܵܫ : ܠܵܐ ܫܵܒܹ̇ܩ . ܐܲܢ̄ܬܿ ܕܹܝܢ ܕܫܵܥܬܼܵܐ : pb. 69 ܐܲܥܒܲܪܬܿ ܐܝܼܩܵܪܹܗ ܕܐܲܠܵܗܵܐ ܡܸܢܵܟܼ : ܘܲܕܼܚܲܝܬܿ ܛܲܝܒܿܘܼܬܹܗ ܡ̣ܢ ܨܹܐܕܲܝܟ ܀ ܐܸܠܵܐ ܚܟܼܝܼ ܐܝܼܬܼ ܠܵܟܼ ܘܝܵܗܹ̇ܬܼ ܐܲܢ̄ܬܿ : ܘܐܸܡܲܪ : ܫܘܼܒܼܚܵܐ ܠܵܟܼ ܐܲܠܵܗܵܐ : ܕܝܲܗ̣̄ܒܼܬܿ ܠܝܼ ܕܐܸܫܟܲܚ ܐܵܦ ܠܐ̄ܢܵܫ ܠܲܡܢܵܚܘܼ ܀ ܘܡܵܐ ܕܠܲܝܬܿ ܠܵܟܼ : ܝܲܬܿܝܼܪܵܐܝܼܬܼ ܚܕܼܝܼ ܟܲܕܼ ܡܵܘܕܹܐ ܐܲܢ̄ܬܿ ܢܓܲܝܼܪܵܐܝܼܬܼ ܡܵܘܕܝܵܢ̈ܘܵܬܼܵܐ ܤܲܓܿܝܼ̈ܐܵܬܼܵܐ ܠܐܲܠܵܗܵܐ ܘܐܵܡܲ݁ܪ ܐܲܢ̄ܬܿ : ܡܵܘܕܸܢܵܐ ܠܵܟܼ ܐܲܠܵܗܵܐ : ܕܝܲܗ̣̄ܒܼܬܿ ܠܝܼ ܬܝܼܩܵܪܵܐ ܗܵܢܵܐ ܕܐܸܬܼܡܲܤܟܲܢ ܡܸܛܠܵܬܼܵܟܼ : ܘܐܲܫܘܝܼܬܵܢܝ ܕܐܸܛܥܲܡ ܚܲܫܵܐ ܕܤܵܡ̣ܬܿ ܒܐܘܼܪܚܵܐ ܕܦܘܼܩܕܵܢܲܝܟ : ܒܟܼܘܼܪ̈ܗܵܢܹܐ ܘܲܒܼܡܸܤܟܹܢܘܼܬܼܵܐ : ܐܲܝܟܼ ܕܲܛܥܸܡ̣ܘ ܩܲܕܝܼ̈ܫܹܐ : ܕܗܲܠܸܟܼܘ ܒܐܘܼܪܚܵܐ ܗܵܕܹܐ ܀ ܘܡܵܐ ܕܲܟܼܪܝܼܗܲܬܿ ܐܸܡܲܪ : ܛܘܼܒܲܝܗܘܿܢ ܠܐܲܝܠܹܝܢ ܕܐܸܫܟܲܚܘ ܐܲܝܟܼ ܢܝܼܫܵܐ ܕܤܝܼܡ ܠܹܗ ܠܐܲܠܵܗܵܐ : ܒܗܵܠܹܝܢ ܕܡܲܝܬܸܐ ܥܠܲܝܢ ܠܡܹܐܬܲܪ . ܟܘܼܪܗܵܢܵܐ : ܡܸܛܠ ܚܘܼܠܡܵܢܵܐ ܕܢܲܦܫܵܐ ܡܲܝܬܸܐ ܐܲܠܵܗܵܐ ܀ ܐܸܡ݂ܲܪ ܒܲܙܒܲܢ ܚܲܕܼ ܡ̣ܢ ܩܲܕܝܼ̈ܫܹܐ : ܕܗܵܕܹܐ ܐܵܬ̤ܵܐ ܤܵܡܹ̇ܬܼ : ܕܐܸܡܲܬܼܝ ܕܝܼܚܝܼܕܵܝܵܐ ܠܵܐ ܡܫܲܡܸܫ ܠܐܲܠܵܗܵܐ ܫܲܦܝܼܪ : ܘܠܵܐ ܚܦܝܼܛ ܒܲܥܒܼܵܕܼܵܘ̈ܗܝ : ܡ̣ܢ ܟܠ ܦܪܘܿܣ ܢܸܤܝܘܿܢܵܐ ܡܸܕܸܡ ܫܵܒܹ̇ܩ ܥܠܵܘܗܝ ܕܢܸܪܢܸܐ ܒܹܗ : ܕܠܵܐ ܠܲܓܼܡܵܪ ܢܸܗܘܸܐ ܒܲܛܝܼܠ : ܘܡ̣ܢ ܒܸܛܠܵܢܹܗ ܤܲܓܝܼܐܵܐ ܢܸܨܛܠܸܐ ܪܸܥܝܵܢܵܐ ܠܡܸܪܢܵܐ ܒܗܵܠܹܝܢ ܕܤܸܡܵܠܵܐ . ܐܸܠܵܐ ܡܵܐ ܕܠܵܐ ܨܵܒܹ̇ܐ ܠܡܸܪܢܵܐ ܒܲܡܝܲܬܿܪܘܼܬܼܵܐ : ܪܵܡܹ̇ܐ ܠܹܗ ܥܒܼܝܼܕܬܵܐ ܕܢܸܤܝ̈ܘܿܢܹܐ : ܕܢܸܪܢܸܐ ܒܵܗ̇ : ܘܠܵܐ ܢܸܗܘܸܐ ܪܵܢܹܐ ܒܲܤܪ̈ܝܼܩܵܬܼܵܐ . ܗܵܕܹܐ ܥܵܒܹ̇ܕܼ ܐܲܠܵܗܵܐ : ܠܟܼܠܢܵܫ ܕܡܲܝܸܒܼ ܠܹܗ . ܡܵܐ ܕܲܚ̣ܙܵܝܗܝ ܕܫܲܪܝܼ ܒܵܤܹ̇ܐ ܒܲܥܒܼܵܕܼܵܘ̈ܗܝ : ܫܵܒܹ̇ܩ ܥܠܵܘ̈ܗܝ ܚܲܫܵܐ ܪܲܒܵܐ : ܕܲܢܚܲܟܿܡܝܼܘܗܝ ܘܢܸܪܕܹܝܘܗܝ . ܘܡܸܛܠܗܵܢܵܐ : ܐܵܦ ܡܵܐ ܕܩܵܪܹܝܢ ܠܹܗ ܬܘܼܒܼ ܕܐܲܝܟܼ ܗܵܠܹܝܢ : ܡܲܗܡܸܐ : ܘܠܵܐ pb. 70 ܡܤܲܪܗܸܒܼ ܦܵܪܹܩ ܠܗܘܿܢ : ܥܕܲܡܵܐ ܕܢܸܠܐܘܿܢ ܘܢܸܕܲܥܘܼܢ : ܘܡ̣ܢ ܡܲܗܡܝܵܢܘܼܬܼܵܐ ܓܕܲܫ̣ ܠܗܘܿܢ ܗܵܠܹܝܢ ܠܡܸܤܒܲܠ ܀ ܟܲܕܼ ܬܸܦܪ̱ܤܘܼܢ ܠܲܡ ܐܝܼܕܲܝ̈ܟܿܘܿܢ : ܐܲܗܡܸܐ ܥܲܝ̈ܢܲܝ ܡܸܢܟܼܘܿܢ . ܘܐܵܦܸܢ ܬܲܤܓܿܘܿܢ ܨܠܘܿܬܼܵܐ : ܠܵܐ ܫܵܡܲܥܢܵܐ ܀ ܐܵܦܸܢ ܠܘܵܬܼ ܐ̄ܚܪ̈ܵܢܹܐ ܐܲܡܝܼܪܵܐ ܗܵܕܹܐ : ܡ̣ܢ ܟܠܦܪܘܿܣ ܠܫܵܒܼ̈ܩܲܝ ܐܘܼܪܚܵܐ ܐܲܡܝܼܪܵܐ ܀ ܘܲܕܼܡܸܛܠ ܡܵܢܵܐ ܟܲܕܼ ܗܵܟܲܢ ܡܪܲܚܡܵܢ ܐܲܠܵܥܗܵܐ : ܡܲܤܓܹܝܢ ܚ̄ܢܲܢ ܢܵܩ̇ܫܝܼܢܲܢ ܒܬܲܪܥܹܗ ܒܐܘܼܠܨܵܢܵܐ : ܘܲܡܨܲܠܹܝܢܲܢ : ܘܡܲܗܡܸܐ ܡ̣ܢ ܒܵܥܘܼܬܲܢ ؟ ܐܵܡܲ݁ܪ : ܗܵܐ ܠܵܐ ܙܥܘܿܪܝܵܐ ܐܝܼܕܹܗ ܕܡܵܪܝܵܐ ܠܡܸܦܪܲܩ : ܘܠܵܐ ܝܲܩܝܼܪܵܐ ܐܸܕܼܢܹܗ ܠܡܸܫܡܲܥ . ܐܸܠܵܐ ܚܵܘܒܲܝ̈ܟܿܘܿܢ ܗ̄ܘ̣ ܦܪܲܫ̣ܘ ܒܲܝܢܲܝܟܿܘܿܢ ܠܐܲܠܵܗܵܐ : ܘܲܚܛܵܗܲܝ̈ܟܿܘܿܢ ܐܲܗܦܸܟܼܘ ܐܲܦܵܘ̈ܗܝ ܡܸܢܟܼܘܿܢ ܕܠܵܐ ܢܸܫܡܲܥ ܀ ܐܸܬܿܕܲܟܼ̄ܪ ܒܟܼܠܙܒܲܢ ܠܡܵܪܝܵܐ : ܘܢܸܬܿܕܲܟܼܪܵܟܼ ܡܵܐ ܕܬܸܩܪܘܿܒܼ ܠܵܟܼ ܒܝܼܫܬܼܵܐ . ܟܝܵܢܵܟܼ : ܡܩܲܒܿܠܵܢܵܐ ܕܓܸܕܼܫܹ̈ܐ ܥܲܒܼܕܹܗ . ܘܲܒܼܥܵܠܡܵܐ ܕܒܹܗ ܒܪܵܟܼ ܘܫܲܒܼܩ̣ܵܟܼ : ܐܲܤܓܝܼ ܥܸܠ̈ܠܵܬܼܵܐ ܕܓܸܕܼܫܹ̈ܐ ܘܢܸܤ̈ܝܘܿܢܹܐ . ܘܠܲܟܼܝܵܢܵܟܼ ܥܲܒܼܕܹܗ : ܡܩܲܒܿܠܵܢܵܐ ܩܲܠܝܼܠܵܐ ܕܗܵܠܹܝܢ . ܘܠܵܐ ܪ̈ܲܚܝܼܩܵܢ ܡܸܢܵܟܼ ܒܝܼ̈ܫܵܬܼܵܐ : ܐܵܦܠܵܐ ܩܲܠܝܼܠ . ܕܡ̣ܢ ܓܵܘܵܟܼ ܢܵܒܼ̈ܥܵܢ ܠܵܟܼ : ܐܸܡܲܬܼܝ ܕܢܸܪܡܘܿܙ : ܘܡ̣ܢ ܬܚܹܝܬܼ ܪܸ̈ܓܼܠܲܝܟ : ܘܡ̣ܢ ܐܲܬܼܪܵܐ ܕܩܵܐܹ̇ܡ ܐܲܢ̄ܬܿ ܒܹܗ . ܐܸܠܵܐ ܘܐܲܝܟܼ ܕܩܲܪܝܼܒܼ ܬܸܡܪܵܐ ܠܬܸܡܪܵܐ : ܗܲܟܲܢܵܐ ܩܲܪܝܼܒܼܝܼܢ ܢܸܤ̈ܝܘܿܢܹܐ ܠܲܒܼܢܲܝ̈ܢܵܫܵܐ ܀ ܒܚܸܟܼܡܬܼܵܐ ܦܲܪܢܸܣ ܐܲܠܵܗܵܐ ܗܵܠܹܝܢ ܕܝܼܠܵܟܼ ܗܵܟܲܢܵܐ : ܡܸܛܠ ܝܘܼܬܼܪܵܢܵܟܼ ܕܝܼܠܵܟܼ . ܕܐܲܡܝܼܢܵܐܝܼܬܼ ܬܸܩܘܿܫ ܒܬܲܪܥܹܗ : ܘܲܒܼܕܼܚܠܬܼܵܐ ܕܡ̣ܢ ܡܲܚܫܵܢ̈ܝܬܼܵܐ : ܢܨܘܼܒܼ ܥܘܼܗܕܵܢܹܗ ܐܲܡܝܼܢܵܐ ܒܬܲܪܥܝܼܬܼܵܟܼ . ܘܬܸܗܘܸܐ ܩܲܪܝܼܒܼ ܠܐܲܠܵܗܵܐ ܒܐܲܡܝܼܢܘܼܬܼܵܐ ܕܒܼܵܥܘܼܬܼܵܟܼ : ܘܬܸܬܼܩܲܪܲܫ ܒܥܘܼܗܕܵܢܹܗ ܐܲܡܝܼܢܵܐ ܕܲܒܼܠܸܒܵܟܼ ܀ ܘܟܲܕܼ ܬܸܩܪܹܝܘܗܝ ܘܢܸܥܢܹܝܟܼ : ܬܸܕܲܥ ܕܦܵܪܘܿܩܵܟܼ pb. 71 ܐܲܠܵܗܵܐ ܗ̄ܘ̣ . ܘܬܲܪܓܸܫ ܒܐܲܠܵܗܵܟܼ ܗܵܘ̇ ܕܲܒܼܪܵܟܼ : ܘܲܡܦܲܪܢܤܵܢܵܟܼ ܘܢܵܛܘܿܪܵܟܼ : ܒܗܵܘ̇ ܕܲܥܒܲܕܼ ܡܸܛܠܵܬܼܵܟܼ ܬܪܹܝܢ ܥܵܠܡܹ̈ܐ . ܚܲܕܼ ܐܲܝܟܼ ܕܲܠܝܘܼܠܦܵܢܵܟܼ : ܐܲܝܟܼ ܕܒܹܝܬܼ ܤܸܦܪܹ̈ܐ ܕܙܲܒܼܢܵܐ ܙܥܘܿܪܵܐ . ܘܲܐ̄ܚܪܹܢܵܐ ܐܲܝܟܼ ܕܒܹܝܬܼ ܐܲܒܼܘܼܟܼ : ܘܒܲܝܬܵܟܼ ܕܲܠܥܵܠܲܡ ܥܵܠܡܝܼܢ ܀ ܠܵܐ ܥܲܒܼܕܵܟܼ ܠܵܐ ܚܵܫܘܿܫܵܐ : ܕܠܵܐ ܬܸܪܲܓܼ ܕܲܪܓܼܵܐ ܕܐܲܠܵܗܘܼܬܼܵܐ : ܘܬܹܐܪܲܬܼ ܡܸܕܸܡ ܕܝܼܪܸܬܼ ܤܵܛܵܢܵܐ ܀ ܘܠܵܐ ܥܲܒܼܕܵܟܼ ܒܢܲܦܫܵܟܼ ܠܵܐ ܡܸܨܛܲܠܝܵܢܵܐ : ܕܠܵܐ ܬܸܗܘܸܐ ܐܲܝܟܼ ܟܝܵܢܹ̈ܐ ܐܲܤܝܼܪܹ̈ܐ : ܘܬܸܩܢܸܐ ܠܛܵܒ̈ܬܼܵܟܼ ܘܒܼܝܼ̈ܫܵܬܼܵܟܼ ܕܠܵܐ ܝܘܼܬܼܪܵܢ ܘܲܕܼܠܵܐ ܐܓܼܪܵܐ : ܐܲܝܟܼ ܓܘܼ̈ܫܡܹܐ ܐ̄ܚܪ̈ܵܢܹܐ ܕܒܲܐܪܥܵܐ . ܕܲܟܼܡܵܐ ܕܹܝܢ ܩܘܼ̈ܦܵܚܹܐ ܘܡܘܼ̈ܟܵܟܹܐ ܥܲܡ ܬܵܘ̈ܕܝܵܬܼܵܐ ܡܸܬܼܝܼܠ̈ܕܵܢ ܡ̣ܢ ܚܵܫܘܿܫܘܼܬܼܵܐ ܘܕܸܚܠܬܼܵܐ : ܐܵܦ ܡ̣ܢ ܡܸܨܛܲܠܝܵܢܘܼܬܼܵܐ : ܠܟܼܠܢܵܫ ܓܲܠܝܵܐ . ܕܢܸܗܘܸܐ ܝܑܼܕܼܝܼܥ ܕܐܵܦ ܕܘܼܦܵܛܲܢ ܕܲܒܼܙܲܕܝܼܩܘܼܬܼܵܐ : ܘܡܸܨܛܲܠܝܵܢܘܼܬܲܢ ܕܡ̣ܢ ܒܝܼ̈ܫ݂ܬܼܵܐ : ܕܨܸܒܼܝܵܢܲܢ ܗ̣̄ܝ . ܘܐܝܼܩܵܪܵܐ ܘܨܲܥܪܵܐ ܕܡ̣ܢ ܗܵܠܹܝܢ : ܠܘܵܬܲܢ ܢܸܬܼܥܲܠܸܐ . ܕܲܒܼܨܲܥܪܵܐ ܡܲܢ : ܢܸܒܼܗܲܬܼ ܘܢܸܕܼܚܲܠ . ܒܐܘܼܩܵܪܵܐ ܕܹܝܢ : ܢܵܘܕܸܐ ܠܲܐܵܠܵܗܵܐ : ܘܢܸܚܒܿܘܿܨ ܠܛܵܒܼܬܼܵܐ ܀ ܗܵܠܹܝܢ ܟܠܗܘܿܢ ܡܲܠܦܵܢܹ̈ܐ ܐܲܤܓܝܼ ܥܠܲܝܟ : ܕܕܲܠܡܵܐ ܟܲܕܼ ܡܚܲܪܪܵܐ ܬܸܗܘܸܐ ܡ̣ܢ ܗܵܠܹܝܢ : ܡܸܛܠ ܠܵܐ ܤܢܝܼܩܘܼܬܼܵܟܼ ܘܠܵܐ ܡܩܲܒܿܠܵܢܘܼܬܼܵܐ ܕܲܟܼܝܵܢܵܟܼ : ܘܲܡܪܝܼܡܵܢܘܼܬܼܵܟܼ ܕܡ̣ܢ ܕܸܚܠ̱ܬܼܵܐ ܘܡܲܚܫܵܢܝܵܬܼܵܐ : ܬܸܛܥܹܝܘܗܝ ܠܐܲܠܵܗܵܐ : ܘܬܸܤܛܸܐ ܡܸܢܹܗ : ܘܬܲܒܼܥ ܤܲܓܝܼܐܘܼܬܼ ܐܲܠܵܗܹ̈ܐ . ܗܵܝ̇ ܕܐܵܦ ܤܲܓܲܝ̈ܐܹܐ : ܟܲܕܼ ܛܵܒܼ ܚܵܫܘܿܫܹ̈ܐ ܗܘ̤ܵܘ ܘܲܤܢܝܼ̈ܩܹܐ : ܘܗܵܠܹܝܢ ܟܠܗܘܿܢ ܡܢܲܓܿܕܼܵܢܹ̈ܐ ܫܒܼܝܼܩܝܼܢ ܗ̄ܘ̣ܵܘ ܥܠܲܝܗܘܿܢ : ܒܩܲܠܝܼܠ ܫܘܼܪܬܵܚܵܐ : ܘܲܒܼܫܘܼܠܛܵܢܵܐ ܕܙܲܒܼܢܵܐ ܙܥܘܿܪܪܵܐ : pb. 72 ܘܲܒܼܚܘܼܠܡܵܢܵܐ ܕܒܲܡܠܸܐ ܩܲܠܝܼܠ : ܠܵܘ ܒܲܠܚܘܿܕܼ ܐܲܠܵܗܹ̈ܐ ܤܲܓܿܝܼ̈ܐܹܐ ܒܕܼܵܘ : ܐܸܠܵܐ ܘܐܵܦ ܠܢܲܦܫܗܘܿܢ ܐܲܡܪܲܚ̣ܘ ܕܲܢܟܲܢܘܿܢ : ܕܡ̣ܢ ܟܝܵܢܵܐ ܚܢܲܢ ܕܐܲܠܵܗܵܐ ܒܫܵܢܝܘܼܬܼܗܘܿܢ ܀ ܡܸܛܠ ܗܵܢܵܐ ܚܲܤ̣ܟܵܟܼ ܡ̣ܢ ܗܵܠܹܝܢ ܟܠܗܹܝܢ ܒܐܲܝܠܹܝܢ ܕܐܵܠ̈ܨܵܢ ܠܵܟܼ ܒܲܙܒܲܢ : ܕܕܲܠܡܵܐ ܬܸܤܛܸܐ ܗ̣̄ܘܲܝܬܿ : ܘܪܵܓܼ̇ܙ ܗ̣̄ܘܵܐ ܥܠܲܝܟܼ : ܘܒܲܡܤܵܡ ܒܪܹܫܵܐ ܥܵܛܹ̇ܐ ܗ̄ܘ̣ܵܐ ܠܵܟܼ ܡ̣ܢ ܩܕܼܵܡܵܘܗܝ . ܡܲܪܦܸܢܵܐ ܐܵܦ ܪܘܼܫܥܵܐ ܘܲܚܛܵܗܹ̈ܐ ܕܢܵܒܼܥ̇ܝܼܢ ܡ̣ܢ ܚܘܼܠܡܵܢܵܐ ܘܠܵܐ ܕܸܚܠ̱ܬܼܵܐ ܘܲܢܝܵܚܵܐ : ܘܐܵܦܸܢ ܗܵܝ̇ ܕܐܸܬܼܐܲܡܪܲܬ̤ ܩܲܕܼܡܵܐ : ܠܵܐ ܬܸܗܘܸܐ . ܡܸܛܠܗܵܢܵܐ : ܒܚܲܫܹ̈ܐ ܘܥܵܩ̈ܬܼܵܐ ܐܲܤܓܝܼ ܥܘܼܗܕܵܢܹܗ ܒܠܸܒܵܟܼ . ܘܲܒ̣ܩܸܢܛܵܐ ܕܤܲܩܘܼ̈ܒܼܠܵܝܬܼܵܐ : ܡܥܝܼܪ ܠܵܟܼ ܠܘܵܬܼ ܬܲܪܥܵܐ ܕܲܚܢܵܢܹܗ . ܘܲܒܼܗܵܝ̇ ܕܦܵܪܹܩ ܠܵܟܼ ܡܸܢܗܘܹܝܢ : ܥܸܠ̈ܠܵܬܼܵܐ ܠܚܘܼܒܹܗ ܙܵܪܲܥ ܒܵܟܼ . ܘܡܵܐ ܕܐܸܫܟܲܚܬܵܝܗܝ ܠܚܘܼܒܵܐ : ܡܩܲܪܸܒܼ ܠܵܟܼ ܠܐܝܼܩܵܪܵܐ ܕܲܒܼ̈ܢܲܝܵܐ . ܡܚܵܘܸܐ ܠܵܟܼ ܛܲܝܒܿܘܼܬܹܗ : ܕܲܟܼܡܵܐ ܥܲܬܝܼܪܵܐ . ܘܲܒܼܛܝܼܠܘܼܬܹܗ : ܕܲܟܼܡܵܐ ܐܲܡܝܼܢܵܐ ܨܹܐܕܲܝܟܼ . ܘܗܵܝܕܹܝܢ ܢܸܥܒܿܕܼܵܟܼ ܕܬܲܪܓܸܫ ܘܲܒܼܩܘܼܕܼܫܵܐ ܕܐܝܼܩܵܪܹܗ : ܘܐ̄ܪ̈ܵܙܹܐ ܟܤܲܝ̈ܵܐ ܕܲܟܼܝܵܢܵܐ ܕܪܲܒܿܘܼܬܹܗ ܀ ܡ̣ܢ ܐܲܝܟܵܐ ܡܸܫܬܵܘܕܲܥ ܗ̣̄ܘܲܝܬܿ ܗܵܠܹܝܢ : ܐܸܢ ܤܲܩܘܼ̈ܒܼܠܵܝܵܬܼܵܐ ܠܵܐ ܗ̤ܘܲܝ̈ ܠܵܟܼ ؟ ܕܡ̣ܢ ܗܵܠܹܝܢ ܝܲܬܝܼܪܵܐܝܼܬܼ ܡܸܫܬܲܚ ܤܵܓܹ̇ܐ ܚܘܼܒܵܐ ܕܐܲܠܵܗܵܐ ܒܢܲܦܫܵܐ : ܗܵܢܵܘ ܕܹܝܢ : ܡ̣ܢ ܤܘܼܟܵܠܵܐ ܕܛܲܝ̈ܒܿܘܵܬܹܗ : ܘܥܘܼܗܕܵܢܵܐ ܕܲܡܫܲܚܠ̱ܦܘܼܬܼ ܒܛܝܼܠܘܼܬܹܗ ܀ ܗܵܠܹܝܢ ܟܠܗܹܝܢ ܛܵܒܼ̈ܬܼܵܐ : ܡ̣ܢ ܡܲܚܫܵܢ̈ܝܵܬܼܵܐ ܡܸܬܼܝܲܠ̈ܕܵܢ ܠܵܟܼ : ܐܸܢ ܬܸܕܲܥ ܠܡܵܘܕܵܝܘܼ ܀ ܥܡܲܕܼ ܡܵܕܹܝܢ ܠܐܲܗܵܠܵܐ : ܕܢܸܗܕܵܟܼ ܐܲܡܝܼܢܵܐܝܼܬܼ . ܘܡܵܐ ܕܥܲܗ̣ܕܵܟܼ ܘܦܲܪܩ̣ܵܟܼ : ܗܵܠܹܝܢ ܟܠܗܘܿܢ ܛܘܼ̈ܒܹܐ ܬܸܤܲܒܼ ܀ ܠܵܐ ܬܸܛܥܹܝܘܗܝ ܒܦܸܗܝܵܟܼ ܤܪܝܼܩܵܐ : ܕܠܵܐ ܢܸܓܼܥܹܝܟܼ ܐܵܦ ܗܘ̤ ܒܢܸܤܝܘܿܢܲܝ̈ܟ ܀ pb. 73 ܒܲܪܘܲܚܬܼܵܐ ܬܸܗܘܸܐ ܠܹܗ ܩܲܪܝܼܒܼܵܐ ܘܫܵܡܘܿܥܵܐ : ܕܒܼܐܘܼܠܨܵܢܵܐ ܬܸܫܬܿܟܲܚ ܠܵܟܼ ܦܵܪܹܗ̄ܤܝܼܵܐ ܠܘܵܬܹܗ : ܡܸܛܠ ܐܲܡܝܼܢܘܼܬܼܵܟܼ ܕܲܠܘܵܬܹܗ ܒܠܸܒܵܟܼ ܒܝܲܕܼ ܒܵܥܘܼܬܼܵܟܼ ܀ ܬܸܒܼ ܩܕܼܵܡ ܐܲܦܵܘ̈ܗܝ ܒܟܼܠܗܘܿܢ ܥܸܕܵܢܲܝ̈ܟ ܒܡܲܪܢܝܼܬܼܵܟܼ ܕܡܸܛܠܵܬܹܗ ܘܥܘܼܗܕܵܢܹܗ ܕܲܒܼܠܸܒܵܟܼ : ܕܲܠܡܵܐ ܡܵܐ ܕܲܠܢܘܼܓܼܪܵܐ ܬܸܚܙܹܝܘܗܝ : ܠܵܐ ܬܸܗܘܸܐ ܠܵܟܼ ܦܵܪܹܗ̄ܤܝܼܵܐ ܠܲܡܡܲܠܵܠܘܼ ܥܲܡܹܗ ܡܸܛܠ ܟܘܼܚܵܕܼܵܐ ܀ ܦܵܪܹܗ̄ܝܼܵܐ ܤܲܓܝܼܐܬܼܵܐ : ܡ̣ܢ ܐܲܡܝܼܢܘܼܬܼܵܐ ܤܲܓܝܼܐܬܼܵܐ ܡܸܬܼܝܲܠܕܵܐ . ܐܲܡܝܼܢܘܼܬܼܵܐ ܕܲܠܘܵܬܼ ܒܢܲܝ̈ܢܵܫܵܐ : ܓܘܼܫܡܵܐ ܗ̣̄ܝ . ܕܲܠܘܵܬܼ ܐܲܠܵܗܵܐ ܕܹܝܢ : ܪܸܢܝܵܐ ܕܢܲܦܫܵܐ : ܘܩܘܼܪܵܒܼܵܐ ܕܒܲܨ̈ܠܵܘܵܬܼܵܐ ܀ ܘܡ̣ܢ ܐܲܤܒܢܘܼܬܹܗ ܤܲܓܝܼܐܬܼܵܐ ܗܘ̤ ܪܸܢܝܵܐ : ܒܲܙܒܲܢ ܙܒܲܢ ܡܸܬܼܡܲܙܲܓܼ ܒܬܸܡܗܵܐ . ܢܸܚܕܸܐ ܠܸܒܿܗܘܿܢ ܕܐܲܝܠܹܝܢ ܕܒܼܵܥܹ̇ܝܢ ܠܡܵܪܝܵܐ . ܒܥܵܘ ܠܡܵܪܝܵܐ ܚܲܛܵܝܹ̈ܐ : ܘܐܸܬܼܚܲܝܲܠܘ ܒܤܲܒܼܪܵܐ ܒܚܘܼܫܵܒܲܝ̈ܟܿܘܿܢ . ܘܲܒܼܥܵܘ ܐܲܦܵܘ̈ܗܝ ܒܝܲܕܼ ܬܝܵܒܼܘܼܬܼܵܐ ܒܟܼܠܙܒܲܢ : ܘܬܸܬܼܩܲܕܫܘܼܢ ܡ̣ܢ ܩܘܼܕܼܫܵܐ ܕܐܲܦܵܘ̈ܗܝ : ܘܬܸܬܼܚܲܠܠܘܼܢ ܡ̣ܢ ܥܵܘ̣ܠܟܼܘܿܢ . ܗܲܪܛܘ ܥܵܘ̈̇ܠܹܐ ܠܘܵܬܼ ܡܵܪܝܵܐ : ܫܵܒܹ̇ܩ ܥܵܘ̣ܠܵܐ ܘܡܲܥܒܲܪ ܚܛܵܗܹ̈ܐ . ܡܸܛܠ ܕܲܒܼܡܵܘ̈ܡܵܬܼܵܐ ܐܸܡ݂ܲܪ : ܕܠܵܐ ܨܵܒܹ̇ܐ ܐ̄ܢܵܐ ܒܡܵܘܬܹܗ ܕܡܝܼܬܼܵܐ ܚܲܛܵܝܵܐ : ܐܲܝܟܼ ܗܵܝ̇ ܕܲܢܬܼܘܼܒܼ ܘܢܸܚܸܐ ܀ ܦܸܫ̇ܛܹܬܼ ܠܲܡ ܐܲܝ̈ܕܲܝ ܝܵܘܡܵܠ ܟ̱ܠܹܗ : ܠܘܵܬܼ ܥܲܡܵܐ ܕܡܸܬܼܚܪܸܐ ܘܠܵܐ ܡܸܬܿܛܦܝܼܣ . ܘܲܠܡܵܢܵܐ ܠܲܡ ܡܵܝ̇ܬܝܼܢ ܐܢ̄ܬܘܿܢ : ܒܲܝܬܼܵܐ ܕܒܹܝܬܼ ܝܲܥܩܘܿܒܼ ؟ ܐܸܬܼܦܢܵܘ ܠܘܵܬܼܝ : ܘܐܸܬܼܦܢܸܐ ܥܠܲܝܟܿܘܿܢ ܀ ܘܲܒܼܚܲܙܩܝܼܐܹܝܠ ܐܵܡܲ݁ܪ : ܒܝܵܘܡܵܐ ܕܢܸܫܒܿܘܩ ܥܵܘ̈ܠܵܐ ܐܘܼܪܚܹܗ ܘܢܸܬܼܦܢܸܐ ܠܘܵܬܼ ܡܵܪܝܵܐ : ܘܢܸܥܒܸܿܕ ܕܝܼܢܵܐ ܘܙܲܕܝܼܩܘܼܬܼܵܐ : ܚܛܵܗܵܘ̈ܗܝ ܕܲܥܒܲܕܼ ܠܵܐ ܢܸܬܿܕܲܟܼܪܘܼܢ ܠܹܗ : ܐܸܠܵܐ ܡܸܚܵܐ ܢܸܚܸܐ ܐܵܡܲ݁ܪ pb. 74 ܡܵܪܝܵܐ . ܐܲܝܟܼ ܕܐܵܽܦ ܙܲܕܝܼܩܵܐ ܐܸܢ ܢܸܫܒܿܘܿܩ ܙܲܕܝܼܩܘܼܬܹܗ ܘܢܸܚܛܸܐ ܘܢܸܥܒܸܿܕܼ ܥܵܘ̣ܠܵܐ : ܠܙܲܕܝܼܩܘܼܬܹܗ ܕܲܥܒܲܕܼ ܠܵܐ ܐܸܬܿܕܟܲܪ : ܐܸܠܵܐ ܐܸܬܸܠ ܬܘܼܩܠܬܼܵܐ ܩܕܼܵܡܵܘܗܝ : ܘܲܒܼܥܵܘܼܠܵܐ ܕܲܥܒܲܕܼ ܢܡܘܼܬܼ : ܐܸܢ ܢܩܵܘܸܐ ܘܒܹܗ ܢܚܲܡܤܸܢ ܀ ܡܸܛܠ ܡܵܢܵܐ ؟ ܡܸܛܠ ܕܥܵܘ̇ܠܵܐ : ܠܵܐ ܡܸܬܿܬܿܩܸܠ ܒܥܵܘ̣ܠܹܗ ܒܝܵܘܡܵܐ ܕܢܸܬܼܦܢܸܐ ܠܘܵܬܼ ܡܵܪܝܵܐ . ܘܙܲܕܝܼܩܘܼܬܹܗ ܕܙܲܕܝܼܩܵܐ : ܠܵܐ ܡܦܲܨܝܵܐ ܠܹܗ ܒܝܵܘܡܵܐ ܕܚܵܛܹ̇ܐ : ܐܸܢ ܥܠܹܝܗ̇ ܕܫܲܬܼܐܸܤܬܼܵܐ ܢܸܒܼܢܸܐ ܒܸܢܝܵܢܹܗ ܀ ܘܲܠܘܵܬܼ ܐܹܪܲܡܝܵܐ ܗܵܟܲܢܵܐ ܐܸܡ݂ܲܪ : ܤܲܒܼ ܠܵܟܼ ܡܓܲܠܬܼܵܐ ܕܤܸܦ̣ܪܵܐ : ܘܲܟܼܬܼܘܿܒܼ ܥܠܹܝܗ̇ ܟܠܡܸܕܸܡ ܕܐܸܡ̇ܪܹܬܼ ܠܵܟܼ : ܡ̣ܢ ܝܵܘܡܵܐ ܕܝܘܿܫܝܼܵܐ ܡܲܠܟܵܐ ܕܲܝܗܘܼܕܼܵܐ ܘܲܥܕܲܡܵܐ ܠܝܵܘܡܵܢܵܐ : ܟܠܗܹܝܢ ܒܝܼ̈ܫܬܼܵܐ ܕܐܸܡ̇ܪܹܬܼ ܠܵܟܼ ܕܡܲܝܬܸܐ ܐ̄ܢܵܐ ܥܲܠ ܥܲܡܵܐ ܗܵܢܵܐ . ܟܒܲܪ ܢܸܫܡܲܥ : ܘܢܸܕܼܚܲܠ . ܘܢܸܫܒܿܘܿܩ ܓܒܲܪ ܐܘܼܪܚܹܗ ܒܝܼܫܬܼܵܐ ܘܲܢܬܼܘܼܒܼ : ܘܢܸܬܼܦܢܸܐ ܠܘܵܬܼܝ : ܘܐܸܫܒܿܘܿܩ ܠܗܘܿܢ ܚܛܵܗܲܝ̈ܗܘܿܢ . ܘܚܲܟܿܝܼܡܵܐ ܐܵܡܲ݁ܪ : ܒܲܪܢܵܫܵܐ ܕܲܡܟܲܤܸܐ ܥܵܘ̣ܠܹܗ : ܠܵܐ ܢܲܨܠܲܚ . ܘܲܕܼܡܵܘܕܸܐ ܒܲܚܛܵܗܵܘ̈ܗܝ ܘܥܵܒܲܪ ܡܸܢܗܘܿܢ : ܢܸܬܼܪܲܚܲܡ ܥܠܵܘܗܝ ܐܲܠܵܗܵܐ ܀ ܘܐܹܫܲܥܝܵܐ ܥܲܬܝܼܪ ܒܓܸܠܝܵܢܹ̈ܐ ܐܸܡ݂ܲܪ : ܒܥܵܘ ܠܡܵܪܝܵܐ . ܘܡܵܐ ܕܐܸܫܟܲܚܬܘܿܢܵܝܗܝ : ܩܪܑܵܐܘܼܗܝ . ܘܡܵܐ ܕܲܩܪܸܒܼ : ܢܸܫܒܿܘܿܩ ܚܲܛܵܝܵܐ ܐܘܼܪܚܹܗ : ܘܓܲܒܼܪܵܐ ܥܵܘ̇ܠܵܐ ܬܲܪܥܝܼܬܹܗ : ܘܢܸܬܼܦܢܸܐ ܠܘܵܬܼܝ : ܘܐܹܪܚܸܡ ܥܠܵܘܗܝ : ܘܲܠܘܵܬܼ ܐܲܠܵܗܲܢ ܕܡܲܤܓܸܐ ܠܡܸܫܒܲܩ . ܡܸܛܠ ܕܬܲܪ̈ܥܝܵܬܼܝ : ܠܵܐ ܗ̤ܘܲܝ̈ ܐܲܝܟܼ ܐܲܪ̈ܥܝܵܬܼܟܼܘܿܢ . ܘܐܘܼܪ̈ܚܵܬܼܝ : ܠܵܐ ܗ̤ܘܲܝ̈ ܐܲܝܟܼ ܐܘܼܪܚܵܬܼܟܼܘܿܢ . ܠܡܵܢܵܐ ܠܵܐ ܬܵܩ̇ܠܝܼܬܿܘܿܢ ܟܸܤܦܵܐ ܕܠܵܐ ܠܠܲܚܡܵܐ : ܘܠܹܐܘܬܼܵܐ ܕܠܵܐ ܠܡܸܤܒܲܥ ؟ ܫܘܼܡܥܘܼܢܝ ܡܸܫܡܲܥ : ܘܬܹܐܟܼܠܘܼܢ ܛܵܒܼ̈ܬܼܵܐ . ܬܵܘ ܠܘܵܬܼܝ : ܘܫܘܼܡܥܘܼܢܝ : ܘܬܸܚܸܐ pb. 75 ܢܲܦܫܟܼܘܿܢ ܀ ܡܵܐ ܕܬܸܛܲܪ ܐܘܼܪܚܵܬܹܗ ܕܡܵܪܝܵܐ ܘܬܸܥܒܸܿܕܼ ܨܸܒܼܝܵܢܹܗ : ܗܵܝܕܹܝܢ ܬܸܬܼܛܸܠ ܥܲܠ ܡܵܪܝܵܐ . ܗܵܝܕܹܝܢ ܬܸܩܪܹܝܘܗܝ : ܘܢܸܥܢܹܝܟ . ܘܬܸܓܼܥܸܐ : ܘܢܹܐܡܲܪ : ܗܵܐ ܐܸܢܵܐ . ܥܵܘ̈̇ܠܵܐ ܡܵܐ ܕܐܵܬܼ̇ܝܵܐ ܥܠܵܘܗܝ ܒܝܼܫܬܼܵܐ : ܠܲܝܬܿ ܠܹܗ ܬܘܼܟܼܠܵܢܵܐ ܠܘܵܬܼ ܐܲܠܵܗܵܐ ܠܡܸܩܪܵܐ . ܘܠܲܡܤܲܟܵܝܘܼ ܠܦܘܼܪܩܵܢܹܗ : ܠܵܐ ܡܸܫܟܲܚ . ܡܸܛܠ ܕܐܲܪܚܸܩ̣ ܡ̣ܢ ܨܸܒܼܝܵܢܹܗ ܒܝܵܘ̈ܡܵܬܼܵܐ ܕܢܵܘܚܹܗ . ܥܲܕܼܠܵܐ ܬܸܬܼܟܲܬܲܫ : ܥܒܝܼ ܠܵܟܼ ܥܵܕܼܘܿܪܵܐ . ܘܥܲܕܼܠܵܐ ܬܸܬܼܚܪܲܗ : ܒܥܝܼ ܠܵܟܼ ܐܵܤܝܵܐ . ܥܲܕܼܠܵܐ ܬܸܡܛܹܝܟܼ ܥܵܩܬܼܵܐ : ܨܲܠܵܐ . ܘܲܒܼܙܲܒܼܢܵܐ ܕܥܵܩܬܼܵܐ ܬܸܫܟܚܝܼܗ̇ : ܘܬܸܥܢܹܝܟܼ . ܥܲܕܼܠܵܐ ܬܸܬܼܩܸܠ : ܨܲܠܵܐ ܘܲܒܼܥܝܼ . ܥܲܕܼܠܵܐ ܬܸܕܼܘܿܪ : ܛܲܝܸܒܼ ܢܸܕܼܪ̈ܲܝܟ . ܗܵܢܵܘ ܕܹܝܢ : ܘܙܵܕܲܝ̈ܟ . ܩܹܒܼܘܿܬܼܵܐ : ܒܙܲܒܼܢܵܐ ܕܫܲܝܢܵܐ ܐܸܬܿܬܲܩܢܲܬ̤ . ܡ̣ܢ ܩܕܼܵܡ ܡܵܐܐ ܫܢ̈ܝܼܢ : ܩܲܝܗܹ̈ܝܗ̇ ܐܸܬܼܢܨܸܒܼܘ . ܘܲܒܼܪܘܼܓܼܙܵܐ : ܥܵܘ̈̇ܠܹܐ ܕܲܒܼܗܠ̣ܘ ܒܥܵܘ̣ܠܵܐ ܐܸܬܿ̃ܕܵܘܲܕܼܘ . ܘܲܠܙܲܕܝܼܩܵܐ : ܗܘ̤ܵܬܼ ܠܤܸܬܵܪܵܐ . ܥܵܘ̣ܠܵܐ : ܤܵܟܲܪ ܦܘܼܡܵܐ ܒܲܨܠܘܿܬܼܵܐ . ܒܤܝܼܪܘܼܬܼܵܐ ܕܡ̣ܢ ܬܹܐܪܬܵܐ : ܫܵܩ̇ܠܵܐ ܦܵܪܹܗ̄ܤܝܼܵܐ ܡ̣ܢ ܠܸܒܵܐ . ܬܲܩܢܝܼܬܹܗ ܕܠܸܒܵܐ : ܡܲܚܬܼܵܐ ܕܸܡ̈ܥܹܐ ܕܚܲܕܼܘܼܬܼܵܐ ܒܬܲܟܼܫܲܦܬܼܵܐ . ܡܤܲܝܒܿܪܵܢܘܼܬܼܵܐ ܚܲܤܝܼܢܬܼܵܐ ܕܲܛܠܘܼܡܝܵܐ ܨܸܒܼܝܵܢܵܝܵܐ : ܡܕܲܟܿܝܵܐ ܠܸܒܵܐ . ܡܤܲܝܒܿܪܵܢܘܼܬܼܵܐ ܕܲܛܠܘܼܡܝܵܐ : ܡ̣ܢ ܒܲܤܝܘܼܬܼܵܐ ܕܥܲܠ ܥܵܠܡܵܐ ܗܵܘ̇ܝܵܐ . ܘܕܲܢܩܵܘܸܐ ܐ̄ܢܵܫ ܒܲܥܫܘܼܩܝܵܐ ܕܠܵܐ ܥܵܩܵܐ : ܡܸܛܠ ܕܫܲܪܝܼ ܠܸܒܵܐ ܚܵܙܹ̇ܐ ܠܫܲܪܝܼܪܬܵܐ . ܚܲܕܼܘܼܬܼܵܐ ܕܲܥܫܘܼܩܝܵܐ ܘܲܛܠܘܼܡܝܵܐ ܕܨܸܒܼܝܵܢܵܐ : ܡܪܝܼܡܝܼܢ ܠܸܒܵܐ . ܠܲܝܬܿ ܕܲܡܨܸܐ ܡܤܲܝܒܲܪ ܥܫܘܼܩܝܵܐ ܘܲܛܠܘܼܡܝܵܐ ܒܨܸܝܵܢܵܐ ܚܲܕܼܝܵܐ : ܐܸܠܵܐ ܐܲܝܠܹܝܢ ܕܠܲܓܼܡܵܪ ܡܝܼܬܼܘ ܒܚܘܼܫܵܒܲܝ̈ܗܘܿܢ ܠܥܵܠܡܵܐ . ܐܲܝܠܹܝܢ ܕܹܝܢ ܕܟܼܠ ܟ̱ܠܹܗ ܪܹܝܚܵܐ ܕܚܲܝܹ̈ܐ pb. 76 ܗܵܠܹܝܢ ܒܚܘܼܫܵܒܲܝ̈ܗܘܿܢ ܫܟܼܝܼܚ : ܠܵܐ ܫܵܒܹ̇ܩ ܠܗܘܿܢ ܫܘܼܒܼܚܵܐ ܤܪܝܼܩܵܐ : ܕܠܵܐ ܢܸܼܬܼܓܵܘܙܠܘܼܢ ܡܸܚܕܵܐ ܒܚܸܡܬܼܵܐ . ܐܵܘ ܢܵܦ̇ܠܝܼܢ ܒܚܘܼ̈ܫܵܒܹܐ ܕܟܲܪܝܘܼܬܼܵܐ : ܕܡ̣ܢ ܗܵܢܵܐ ܡܸܬܼܝܲܠܕܝܼܢ . ܐܘܿ ܟܡܵܐ ܥܲܤܩܵܐ ܡܝܲܬܿܪܘܼܬܼܵܐ ܗܵܕܹܐ : ܘܲܟܼܡܵܐ ܐܝܼܬܼ ܠܵܗ̇ ܫܘܼܒܼܚܵܐ ܠܘܵܬܼ ܐܲܠܵܗܵܐ ! ܐܲܝܢܵܐ ܕܲܠܗܵܢܵܐ ܕܘܼܒܵܪܵܐ ܪܵܐܹܓܼ : ܢܸܬܸܠ ܢܲܦܫܹܗ ܒܐܲܟܼܤܢܵܝܘܼܬܼܵܐ : ܘܲܢܫܲܢܸܐ ܡ̣ܢ ܐܲܬܼܪܹܗ . ܥܲܤܩܵܐ ܠܡܸܓܼܡܲܪ ܡܝܲܬܪܘܼܬܼܵܐ ܗܵܕܹܐ ܡܥܲܠܲܝܬܼܵܐ ܐ̄ܢܵܫ ܒܐܲܬܼܪܹܗ : ܛܘܼ̈ܠܝܵܩܹܐ ܘܚܲܝ̈ܠܬܼܵܢܹܐ ܒܲܠܚܘܿܕܼ ܡܸܫܟܿܚܝܼܢ ܕܲܢܤܲܝܒܿܪܘܼܢܵܝܗܝ ܠܟܹܐܒܼܵܐ ܕܡܸܬܼܝܼܠܸܕܼ ܡ̣ܢ ܕܘܼܒܵܪܵܐ ܗܵܢܵܐ ܪܲܒܵܐ ܒܹܝܬܼ ܝܵܕܼܘܿܥܲܝ̈ܗܘܿܢ . ܘܐܲܝܠܹܝܢ ܕܡ̣ܝܼܬܼܘ ܒܚܲܝܲܝ̈ܗܘܿܢ ܠܚܲܝܹ̈ܐ ܗܵܠܹܝܢ : ܘܲܦܤܲܩ̣ܘ ܤܲܒܼܪܗܘܿܢ ܡ̣ܢ ܒܘܼܝܵܐܵܐ ܕܗܵܢܵܐ ܙܲܒܼܢܵܐ . ܐܲܝܟܵܢܵܐ ܕܩܲܪܒܝܼܒܼܵܐ ܛܲܝܒܿܘܼܬܼܵܐ ܠܡܲܟܿܝܼܟܼܘܼܬܼܵܐ : ܗܵܟܲܢܵܐ ܠܪܵܡܘܼܬܼܵܐ ܓܸܕܼܫܹ̈ܐ ܥܲܤ̈ܩܹܐ . ܠܸܒܹܿܗ ܕܡܵܪܝܵܐ ܥܲܠ ܡܲܟܿܝܼ̈ܟܹܐ : ܕܢܲܛܐܸܒܼ ܐܸܢܘܿܢ . ܐܲܦܵܘ̈ܗܝ ܕܡܵܪܝܵܐ ܠܘܼܩܒܲܠ ܪ̈ܵܡܹܐ : ܕܲܢܡܲܟܸܟܼ ܐܸܢܘܿܢ . ܡܲܟܿܝܼܟܼܘܼܬܼܵܐ ܡܩܲܒܿܠܵܐ ܪ̈ܲܚܡܹܐ : ܐܲܡܝܼܢܵܐܝܼܬܼ . ܩܲܫܝܘܼܬܼ ܠܸܒܵܐ ܓܹܝܪ ܘܠܵܐ ܗܲܝܡܵܢܘܼܬܼܵܐ : ܡܩܲܒ̈ܠܵܢ ܐܲܡܝܼܢܵܐܝܼܬܼ ܦܸܓܼܥܹ̈ܐ ܥܲܤܩܹ̈ܐ ܕܠܵܐ ܤܘܼܟܵܝ . ܥܕܲܡܵܐ ܕܡ̣ܢ ܫܸܠܝܵܐ ܬܩܘܼܡ ܥܠܲܝܗܹܝܢ ܒܝܼܫܬܼܵܐ : ܘܢܸܫܬܲܠ̈ܡܵܢ ܠܲܓܼܡܘܼܪܝܵܐ ܕܦܵܤܝܼ̈ܩܵܬܼܵܐ . ܐܲܙܥܲܪ ܢܲܦܫܵܟܼ ܒܟܼܠܡܸܕܸܡ ܒܹܝܬܼ ܒܢܲܝ̈ܢܵܫܵܐ : ܘܲܢܪܝܼܡܵܟܼ ܐܵܦ ܠܥܸܠ ܡ̣ܢ ܪܹ̈ܫܹܐ ܕܥܲܡܵܐ . ܬܸܗܘܸܐ . ܬܸܗܘܸܐ ܪܟܼܝܼܢܵܐ ܤܸܓܼܕܬܵܟܼ ܩܕܼܵܡ ܟܠܢܵܫ ܘܩܲܕܼܡܵܝ ܒܲܫܠܵܡܵܟܼ . ܘܬܸܬܼܝܲܩܲܪ ܝܲܬܝܼܪ ܡ̣ܢ ܡܲܢ ܕܲܡܩܲܪܸܒܼ ܕܲܗܒܼܵܐ ܕܐܵܘܦܹܝܪ . ܗ̤ܘܝܼ ܫܝܼܛܵܐ ܘܡܲܤܠܝܵܐ ܒܥܲܝ̈ܢܲܝ ܢܲܦܫܵܟܼ : ܘܬܸܚܙܸܐ ܫܘܼܒܼܚܹܗ ܕܐܲܠܵܗܵܐ ܒܓܼܵܘ ܢܲܦܫܵܟܼ . ܐܲܝܟܵܐ ܕܫܵܘܲܚ ܡܘܼܟܵܟܼܵܐ : ܡ̣ܢ pb. 77 ܬܲܡܵܢ ܢܵܒܼ̇ܥܵܐ ܬܸܫܒܿܘܿܚܬܼܵܐ . ܐܸܢ ܒܓܸܠܝܵܐ ܬܸܬܼܚܲܦܲܛ ܠܡܸܤܬܿܠܵܝܘܼ : ܡ̣ܢ ܒܢܲܝ̈ܢܵܫܵܐ ܡܲܤܓܸܐ ܐܝܼܩܵܪܵܟܼ . ܘܐܸܢ ܒܠܸܒܵܟܼ ܬܸܗܘܸܐ ܡܲܟܿܝܼܟܼܵܐ : ܒܠܸܒܵܟܼ ܡܵܚܵܘܸܐ ܠܵܟܼ ܫܘܼܒܼܚܹܗ . ܗ̤ܘܝܼ ܒܪܲܒܿܘܼܬܼܵܟܼ : ܘܠܵܐ ܪܲܒܵܐ ܒܫܝܼܛܘܼܬܼܵܟܼ ܀ ܐܸܬܼܝܲܠܲܽܦ ܠܡܸܬܿܬܿܫܵܛܘܼ ܟܲܕܼ ܡܸܠܐ ܐܲܢ̄ܬܿ ܡ̣ܢ ܐܝܼܩܵܪܹܗ ܕܡܵܪܝܵܐ : ܘܠܵܐ ܠܡܸܬܼܝܲܩܵܪܘܼ ܟܲܕܼ ܡܚܸܐ ܐܲܢ̄ܬܿ ܒܫܘܼ̈ܚܢܸܐ ܡ̣ܢ ܠܓܵܘ . ܐܲܤܠܵܐ ܐܝܼܩܵܪܵܐ : ܕܬܸܬܼܝܲܩܲܪ . ܘܠܵܐ ܬܸܪܚܡܝܼܘܗܝ : ܕܠܵܐ ܬܸܤܬܿܠܸܐ . ܐܸܢ ܬܸܪܗܲܛ ܒܵܬܲܪ ܐܝܼܩܵܪܵܐ : ܥܵܪܹܩ̇ ܡ̣ܢ ܩܕܼܵܡܲܝܟܼ . ܘܐܸܢ ܬܸܥܪܘܿܩ ܡܸܢܹܗ : ܡ̣ܢ ܐܲܝܟܵܐ ܕܬܸܛܫܸܐ : ܡ̣ܢ ܬܲܡܵܢ ܢܵܒܲܥ ܥܠܲܝܟ : ܘܢܸܗܘܸܐ ܠܟܼܠܢܵܫ ܟܵܪܘܿܙܵܐ ܕܡܲܟܿܝܼܟܼܘܼܬܼܵܟܼ . ܐܸܢ ܡܫܝܼܛ ܐܲܢ̄ܬܿ ܢܲܦܫܵܟܼ ܕܬܸܬܼܝܲܩܲܪ : ܡܵܪܝܵܐ ܡܦܲܪܤܸܐ ܠܵܟܼ . ܐܸܢ ܕܹܝܢ ܡܲܤܠܸܐ ܐܲܢ̄ܬܿ ܠܵܗ̇ ܡܸܛܠ ܫܪܵܪܵܐ : ܠܒܸܪ̈ܝܵܬܼܵܐ ܢܸܦܩܘܿܕܼ ܕܲܢܩܲܠ̈ܤܵܢܵܟܼ . ܘܢܸܦܬ̈ܚܵܢ ܩܕܼܵܡܲܝܟ ܫܘܼܒܼܚܹܗ ܕܒܼܵܪܘܿܝܵܐ ܕܡ̣ܢ ܥܵܠܲܡ ܡܡܲܠܸܠ ܒܗܹܝܢ : ܘܲܢܫܲܒ̈ܚܵܢܵܟܼ ܐܲܝܟܼ ܕܲܠܒܼܵܪܘܿܝܵܐ : ܡܸܛܠ ܕܨܲܠܡܹܗ ܐܲܢ̄ܬܿ ܫܲܪܝܼܪܵܐ . ܒܲܪܢܵܫܵܐ ܕܪܵܡ ܕܘܼܒܵܪܹܗ : ܘܫܝܼܛ ܒܹܝܬܼ ܒܢܲܝ̈ܢܵܫܵܐ : ܘܢܲܗܝܼܪ ܘܚܲܪܝܼܡ ܘܡܸܤܟܹܝܢ ܒܪܘܼܚܹܗ : ܡܲܢ̣ܘܼ ܡܸܫܟܲܚ ؟ ܛܘܼܒܼܵܘܗܝ ܠܡ̇ܢ ܕܐܲܡܸܟܼ ܢܲܦܫܹܗ ܒܟܼܠܡܸܕܸܡ : ܕܗ̤ܘܝܘܼ ܡܸܬܼܪܵܘܪܲܒܼ ܒܟܼܠܡܸܕܸܡ . ܐܲܝܢܵܐ ܕܡܸܛܠ ܐܲܠܵܗܵܐ ܡܸܬܼܡܲܟܲܟܼ ܘܡܲܙܥܲܪ ܢܲܦܫܹܗ : ܡ̣ܢ ܐܲܠܵܗܵܐ ܡܸܫܬܲܒܲܚ . ܘܐܲܝܢܵܐ ܕܡܸܛܠܵܬܹܗ ܟܦܸܢ ܘܲܨܗܸܐ : ܡ̣ܢ ܛܘܼܒܹܗ ܡܲܪܘܸܐ ܠܹܗ : ܒܗܵܘ̇ ܚܲܡܪܵܐ ܕܠܵܐ ܬܘܼܒܼ ܥܵܒܼ̇ܪܵܐ ܪܵܘܵܝܘܼܬܼܵܐ ܕܫܲܬܵܝܵܘ̈ܗܝ . ܘܗܵܘ̇ ܕܡܸܬܼܥܲܪܛܲܪ ܡܸܛܠܵܬܹܗ : ܥܛܵܦܵܐ ܕܬܸܫܒܿܘܿܚܵܬܐ ܡܲܠܒܸܫ ܠܹܗ . ܘܲܕܼܡܸܤܟܹܝܢ ܘܲܨܪܝܼܟܼ ܡܸܛܠܵܬܹܗ : ܒܗܵܘ ܥܘܼܬܼܪܹܗ pb. 78 ܫܲܪܝܼܪܵܐ ܡܫܲܪܲܪ ܠܒܼܘܼܝܵܐܹܗ ܀ ܐܲܫܝܛ ܢܲܦܫܵܟܼ ܡܸܛܠ ܐܲܠܵܗܵܐ : ܕܬܸܤܓܸܐ ܬܸܫܒܿܘܿܚܬܵܟܼ : ܘܟܲܕܼ ܠܵܐ ܪܓܼܝܼܫ ܐܲܢ̄ܬܿ . ܒܟܼܠܗܘܿܢ ܚܲܝܲܝ̈ܟ ܚܲܛܵܝܵܐ ܚܫܘܿܒܼ ܢܲܦܫܵܟܼ : ܕܲܒܼܟܼܠܗܘܿܢ ܚܲܝܲܝ̈ܟ ܙܲܕܝܼܩܵܐ ܬܸܫܬܿܟܲܚ . ܗ̤ܘܝܼ ܫܝܼܛܵܐ ܟܲܕܼ ܚܲܟܿܝܼܡܵܐ ܐܲܢ̄ܬܿ : ܘܠܵܐ ܬܸܫܛܸܐ ܒܚܸܟܼܡܬܼܵܟܼ . ܗ̤ܘܝܼ ܗܸܕܼܝܘܿܛܵܐ ܒܚܸܟܼܡܬܼܵܟܼ : ܘܠܵܐ ܬܸܬܼܚܵܘܸܐ ܚܲܟܿܝܼܡܵܐ ܟܲܕܼ ܗܸܕܸܝܘܿܛ ܐܲܢ̄ܬܿ . ܐܸܢ ܠܫܝܼ̈ܛܹܐ ܡܵܘܪܒܼܵܐ ܡܲܟܝܟܼܘܼܬܼܵܐ : ܡܟܵܐ ܡܵܘܪܒܼܵܐ ܠܝܲܩܝܼܪܹ̈ܐ . ܥܪܘܿܩ ܡ̣ܢ ܫܘܼܒܼܚܵܐ : ܘܬܸܫܬܲܒܲܚ . ܕܚܲܠ ܡ̣ܢ ܪܵܡܘܼܬܼܵܐ : ܘܬܸܬܿܪܝܼܡ . ܠܵܐ ܠܲܡ ܐܸܬܼܦܲܠܓܲܬ̤ ܓܲܐܝܘܼܬܼܵܐ ܠܲܒܼܢܲܝ̈ܢܵܫܵܐ : ܘܪܵܡܘܼܬܼܵܐ ܨܸܒܼܝܵܢܵܐܝܼܬܼ : ܚܠܵܦ ܡܢܵܘ̈ܬܼܵܐ ܙܥܘܿܪ̈ܝܵܬܼܵܐ ܕܡܸܢܹܗ ܥܲܡ ܐ̄ܢܵܫ ܠܵܐ ܬܸܨܸܐ . ܐܸܢ ܐܲܤܠܝܼܬܿ ܠܬܸܫܒܿܘܿܚܬܼܵܐ : ܥܪܘܿܩ ܡ̣ܢ ܨܵܝ̈ܕܲܝ ܫܘܼܒܼܚܵܐ . ܥܪܘܿܩ ܡ̣ܢ ܩܲܢܵܝܹ̈ܐ : ܐܲܝܟܼ ܕܡ̣ܢ ܩܸܢܝܵܢܹ̈ܐ . ܐܲܪܚܸܩ ܡ̣ܢ ܡܦܲܢܩܹ̈ܐ : ܐܲܝܟܼ ܕܡ̣ܢ ܦܘܼ̈ܢܵܩܹܐ . ܥܪܘܿܩ ܡ̣ܢ ܙܲܠܝܼ̈ܠܹܐ : ܐܲܝܟܼ ܕܡ̣ܢ ܙܵܢܝܘܼܬܼܵܐ . ܐܸܢ ܥܘܼܗܕܵܢܵܐ ܕܗܘܼܦܵܟܲܝ̈ܗܘܿܢ ܫܵܓܹ̇ܫ ܠܬܲܪܥܝܼܬܼܵܐ : ܟܡܵܐ ܝܲܬܿܝܼܪܵܐܝܼܬܼ ܚܙܵܬܼܵܐ ܘܩܲܪܝܼܒܼܘܼܬܼܵܐ ܕܥܲܡܗܘܿܢ . ܐܸܬܼܩܲܪܲܒܼ ܠܲܡܝܲܬܿܪܹ̈ܐ : ܕܒܼܐܝܼܕܲܝ̈ܗܘܿܢ ܬܸܬܼܩܲܪܲܒܼ ܠܘܵܬܼ ܐܲܠܵܗܵܐ ܀ ܐܸܬܼܥܲܢܵܐ ܥܲܡ ܡܲܟܿܝܼܟܼܵܐ ܀ ܕܬܹܐܠܲܦ ܡ̣ܢ ܐܘܿܪ̈ܚܵܬܹܗ . ܐܸܢ ܚܙܵܬܼܵܐ ܕܗܘܼܦܵܟܹܗ ܡܵܘܬܿܪܵܐ ܠܚܲܙܵܝܵܘ̈ܗܝ : ܟܡܵܐ ܝܲܬܿܝܼܪ ܙܢܲܝ̈ܵܐ ܕܕܼܘܼܒܵܪ̈ܵܘܗܝ : ܘܝܘܼܠܦܵܢܵܐ ܕܡ̣ܢ ܦܘܼܡܹܗ . ܐܲܚܸܒܼ ܠܡܸܤ̈ܟܹܢܹܐ : ܕܒܼܐܝܼܕܲܝ̈ܗܘܿܢ ܬܸܫܟܲܚ ܪ̈ܲܚܡܹܐ . ܠܵܐ ܬܸܩܪܘܿܒܼ ܠܟܸܪ̈ܚܹܵܐ : ܕܠܵܐ ܬܸܬܼܥܨܸܐ ܠܡܸܦܲܩ ܡ̣ܢ ܥܝܵܕܹ̈ܐ ܕܲܡܫܲܝܢܘܼܬܼܵܟܼ . ܠܵܐ ܬܸܢܲܕܼ ܡ̣ܢ ܤܲܢܝܘܼܬܼ ܟܘܼܪܗܵܢܵܐ ܕܲܟܼܪܲܝܼܗܹܐ : ܡܸܛܠ ܕܐܵܦ ܐܲܢ̄ܬܿ ܒܸܤܪܵܐ ܠܒܼܝܼܫ ܐܲܢ̄ܬܿ . ܠܵܐ ܬܩܲܦܲܚ ܠܡܲܪܝܼܪ̈ܲܝ pb. 79 ܠܸܒܵܐ : ܕܠܵܐ ܬܸܬܼܡܚܸܐ ܒܫܲܒܼܛܵܐ ܕܐܸܬܼܡܚܝܼܘ . ܘܬܸܒܼܥܸܐ ܡܒܲܝܐܵܢܵܐ : ܘܠܵܐ ܢܸܫܬܿܟܲܚ ܠܵܟܼ . ܠܵܐ ܬܲܤܠܸܐ ܠܡܘܼ̈ܡܬܼܵܢܹܐ ܕܒܲܟܼܝܵܢܵܐ : ܕܠܵܐ ܥܵܐܹ̇ܠ ܥܲܡܗܘܿܢ ܠܲܫܝܘܿܠ ܀ ܐܲܚܸܒܼ ܠܚܲܛܵܝܹ̈ܐ : ܘܐܲܤܠܵܐ ܠܲܥܒܼܵܕܲܝ̈ܗܘܿܢ . ܠܵܐ ܬܫܘܼܛ ܐܸܢܘܿܢ ܡܸܛܠ ܒܘܼܨܵܪ̈ܲܝܗܘܿܢ : ܕܲܠܡܵܐ ܐܵܦ ܐܲܢ̄ܬܿ ܬܸܬܼܢܲܤܸܐ ܒܗܘܿܢ ܟܲܕܼ ܒܗܘܿܢ . ܥܗܲܕܼ ܕܲܠܤܲܪܝܘܼܬܹܗ ܕܐܵܕܼܵܡ ܡܫܵܘܬܲܦ ܐܲܢ̄ܬܿ : ܐܵܦ ܐܲܢ̄ܬܿ ܘܠܵܗ̇ ܠܲܡܚܝܼܠܘܼܬܼܵܐ ܠܒܼܝܼܫ ܐܲܢ̄ܬܿ . ܠܐܲܝܢܵܐ ܕܥܲܠ ܨܠܘܿܬܼܵܐ ܕܚܲܫܵܐ ܤܢܝܼܩ ܘܡܸܠܹ̈ܐ ܕܫܘܼܕܵܠܵܐ : ܠܵܐ ܬܸܬܸܠ ܐܲܢ̄ܬܿ ܡܲܟܿܤܵܢܘܼܬܼܵܐ ܚܠܵܦ ܗܵܠܹܝܢ : ܕܠܵܐ ܬܘܼܒܿܕܼܝܘܗܝ : ܘܬܸܬܼܒܲܥ ܢܲܦܫܹܗ ܡ̣ܢ ܐܝܼܕܲܝ̈ܟ . ܐܸܬܿܕܲܡܵܐ ܠܐܵܤܵܘ̈ܬܼܵܐ : ܕܠܘܼܩܒܲܠ ܚܲܡܝܼ̈ܡܵܬܼܵܐ : ܒܩܲܪܝܼܪ̈ܵܬܼܵܐ ܡܸܬܼܚܲܫܚܝܼܢ . ܥܨܝܼ ܢܲܦܫܵܟܼ : ܕܐܸܡܲܬܼܝ ܕܦܵܓܲܥ ܐܲܢ̄ܬܿ ܒܩܲܪܝܼܒܼܵܟܼ : ܐܝܼܩܵܪܵܐ ܕܲܠܥܸܠ ܡ̣ܢ ܡܫܘܼܚܬܹܗ ܬܩܲܪܸܒܼ ܠܹܗ . ܘܢܲܫܸܩ ܐܝܼܕܲܗ ܘܪܸܓܼܠܹܗ : ܘܐܲܪܬܲܚ ܠܸܒܵܟܼ ܒܚܘܼܒܹܗ ܚܲܤܝܵܐܝܼܬܼ . ܘܙܲܒܼ̈ܢܵܬܼܵܐ ܤܲܓܝܼ̈ܐܵܬܼܵܐ ܠܒܼܘܿܟܼ ܐܸܢܹܝܢ ܠܐܝܼܕܼܵܘ̈ܗܝ : ܘܤܝܼܡ ܥܲܠ ܥܲܝܢܲܝ̈ܟ : ܘܚܲܒܸܒܼ ܐܸܢܹܝܢ ܒܐܝܼܩܵܪܵܐ ܪܲܒܵܐ . ܘܤܝܼܡ ܥܲܠ ܦܲܪܨܘܿܦܹܗ ܫܲܦܝܼܪ̈ܵܬܼܵܐ : ܕܠܲܝܬܿ ܐܸܢܹܝܢ ܠܹܗ . ܘܐܵܦ ܟܲܕܼ ܪܲܚܝܼܩ : ܡܲܠܸܠ ܥܠܵܘܗܝ ܛܵܒܼ̈ܬܼܵܐ ܘܫܲܦܝܼܪ̈ܵܬܼܵܐ : ܘܲܩܪܝܼܘܗܝ ܒܲܫܡܵܗܹ̈ܐ ܡܦܲܪ̈ܫܹܐ ܕܐܝܼܩܵܪܵܐ . ܘܲܒܼܗܵܠܹܝܢ ܘܕܲܐܝܟܼ ܗܵܠܹܝܢ : ܠܵܘ ܒܲܠܚܘܿܕܼ ܠܹܗ ܠܘܵܬܼ ܓܘܼܪܵܓܼܵܐ ܕܫܲܦܝܼܪ̈ܵܬܼܵܐ ܬܸܥܨܸܝܘܗܝ : ܟܲܕܼ ܡܸܬܼܟܲܚܲܕܼ ܡ̣ܢ ܫܡܵܐ ܕܠܵܐ ܥܒܼܵܕܹ̈ܐ ܕܛܵܫ̣ܬܿ ܒܹܗ : ܘܙܵܪܲܥ ܐܲܢ̄ܬܿ ܒܹܗ ܙܲܪܥܵܐ ܕܲܡܝܲܬܿܪ̈ܵܬܼܵܐ : ܐܸܠܵܐ ܡ̣ܢ ܗܵܠܹܝܢ ܐܸܤܟܹ̈ܡܹܐ ܘܕܲܐܝܟܼ ܗܵܠܹܝܢ pb. 80 ܕܲܡܥܲܝܸܕܼ ܐܲܢ̄ܬܿ ܒܗܘܿܢ ܩܢܘܿܡܵܟܼ : ܥܝܵܕܹ̈ܐ ܡܫܲܝ̈ܢܹܐ ܘܡܲܟܿܝܼ̈ܟܹܐ ܡܤܲܬܸܬܼ ܐܲܢ̄ܬܿ ܒܢܲܦܫܵܟܼ : ܘܡܸܬܼܒܲܪܸܐ ܐܲܢ̄ܬܿ ܡ̣ܢ ܐܵܓܼܘܿܢܹ̈ܐ ܤܲܓܼܝܼ̈ܐܹܐ ܘܥܲܤ̈ܩܹܐ : ܐܲܝܠܹܝܢ ܕܲܒܼܥܲܡ̈ܠܹܐ ܡܸܬܼܩܢܸܐ ܠܲܐ̄ܚܪ̈ܵܢܹܐ ܢܘܼܛܵܪܵܐ ܕܡܸܢܗܘܿܢ . ܘܠܵܘ ܒܲܠܚܘܿܕܼ ܗܵܕܹܐ : ܐܸܠܵܐ ܘܐܸܢ ܐܝܼܬܼ ܠܹܗ ܒܘܼܨܵܪܵܐ ܡܸܕܸܡ : ܐܵܘ ܡܘܼܡܵܐ ܕܨܸܒܼܝܵܢܵܐ : ܠܗܵܘ̇ ܡ̇ܢ ܕܗܵܠܹܝܢ ܐܝܼܩܵܪܹ̈ܐ ܡܸܫܟܲܚ ܡܸܢܵܟܼ : ܒܪܸܡܙܵܐ ܒܲܠܚܘܿܕܼ ܟܲܕܼ ܬܚܵܘܹܝܘܗܝ ܬܲܚܘܝܼܬܼܵܐܢܵܐܝܼܬܼ : ܦܫܝܼܩܵܐܝܼܬܼ ܡܩܲܒܸܠ ܡܸܢܵܟܼ ܐܵܤܝܘܼܬܼܵܐ : ܟܲܕܼ ܒܵܗܹ̇ܬܼ ܡ̣ܢ ܐܝܼܩܵܪܵܟܼ ܕܲܠܘܵܬܹܗ : ܘܡܸܛܠ ܬܲܚܘܝܼܬܼܵܐ ܕܚܘܼܒܵܐ ܕܚܵܙܹ̇ܐ ܒܵܟܼ ܐܲܡܝܼܢܵܐܝܼܬܼ . ܗܵܢܵܐ ܢܝܼܫܵܐ : ܠܘܵܬܼ ܟܠܗܘܿܢ ܒܢܲܝ̈ܢܵܫܵܐ ܗ̤ܘܝܼ ܐܲܚܝܼܕܼ ܐܲܢ̄ܬܿ . ܘܡ̣ܢ ܕܬܸܙܕܥܸܦ ܒܐ̄ܢܵܫ : ܘܬܸܛܲܢ ܡܸܛܠ ܗܲܝܡܵܢܘܼܬܼܵܐ : ܐܵܘ ܡܸܛܠ ܥܒܼܵܕܼܵܘ̈ܗܝ ܒܝܼ̈ܫܹܐ : ܐܵܘ ܕܬܸܪܫܹܝܘܗܝ ܐܵܘ ܕܬܲܟܿܤܝܼܘܗܝ : ܐܸܙܕܲܗ̄ܪ ܒܢܲܦܫܵܟܼ . ܕܲܝܢܵܐ ܟܹܐܢܵܐ ܒܲܫܡܲܝܵܐ ܟ̱ܠܲܢ ܩܢܹܝܢܲܢ . ܐܸܢ ܕܹܝܢ ܚܐܹ̇ܣ ܐܲܢ̄ܬܿ ܘܒܼܵܥܹ̇ܐ ܐܲܢ̄ܬܿ ܕܬܲܦܢܹܝܘܗܝ ܠܘܵܬܼ ܫܪܵܪܵܐ : ܡܸܚܲܫ ܬܸܚܲܫ ܚܠܵܦܵܘܗܝ . ܘܲܒܼܕܸܡ̈ܥܹܐ ܘܲܒܼܚܘܼܒܵܐ ܬܹܐܡܲܪ ܠܹܗ ܡܸܠܬܼܵܐ ܘܬܲܪܬܹܝܢ : ܘܠܵܘ ܡܸܬܼܓܵܘܙܵܠܘܼ ܬܸܬܼܓܵܘܙܲܠ ܥܠܵܘܗܝ : ܘܐܵܬ̤ܵܐ ܕܲܒܼܥܸܠܕܒܼܵܒܼܘܼܬܼܵܐ ܬܸܦܪܘܿܫ ܡ̣ܢ ܦܲܪܨܘܿܦܵܟܼ . ܚܘܼܒܵܐ ܠܵܐ ܝܵܕܲܥ̇ ܠܡܸܪܓܲܙ : ܠܵܐ ܡܸܬܿܬܿܦܝܼܪ : ܠܵܐ ܡܓܲܢܸܐ ܚܵܫܘܿܫܵܐܝܼܬܼ . ܐܵܬ̤ܵܐ ܕܚܘܼܒܵܐ ܘܕܝܼܕܲܥܬܼܵܐ ܐܲܝܟܵܐ ܕܐܝܼܬܹܝܗ̇ : ܡܲܟܿܝܟܼܘܼܬܼܵܐ ܗ̣̄ܝ ܥܲܡܝܼܩܬܼܵܐ ܕܡ̣ܢ ܬܲܪܥܝܼܬܼܵܐ ܕܲܠܓܼܵܘ . ܐܲܤܓܝܼ ܐܲܠܵܗܵܐ ܐܝܼܩܵܪܵܐ ܠܒܲܪܢܵܫܵܐ : ܒܝܘܼܠܦܵܢܵܐ ܥܦܝܼܦܵܐ ܕܝܲܗ̣̄ܒܼ ܠܹܗ . ܘܡ̣ܢ ܟܠ ܓܲܒܼܝܼ̈ܢ ܦܬܲܚ̣ ܠܹܗ ܬܲܪܥܵܐ : ܕܢܸܥܘܿܠ ܠܘܵܬܼ ܝܑܼܕܲܥܬܼܵܐ ܀ ܒܥܝܼ ܤܵܗܕܵܐ ܫܲܪܝܼܪܵܐ ܡ̣ܢ ܟܝܵܢܵܐ ܥܲܠ ܢܲܦܫܵܟܼ : ܘܠܵܐ ܛܵܥܹ̇ܐ ܐܲܢ̄ܬܿ . ܐܸܢ ܕܹܝܢ ܢܦܲܩ̣ܬܿ ܡ̣ܢ ܬܲܡܵܢ : ܝܑܼܠܲܦ ܡ̣ܢ ܤܵܗܕܵܐ ܬܸܢܝܵܢܵܐ : ܘܲܡܩܝܼܡ ܠܵܟܼ ܥܲܠ ܐܘܼܪܚܵܐ ܕܡܸܢܵܗ̇ ܫ̣ܓܲܝܬܿ ܀ ܠܸܒܵܐ ܦܲܗܵܝܵܐ : ܠܵܐ ܡܸܫܟܲܚ ܡܲܡܸܕܼ ܡ̣ܢ ܛܵܥܝܘܼܬܼܵܐ . ܘܚܸܟܼܡ̱ܬܼܵܐ : ܠܵܐ ܦܵܬܼܚܵܐ ܬܲܪܥܵܗ̇ ܩܕܼܵܡܵܘܗܝ ܀ ܐܲܝܢܵܐ ܕܡܸܫܟܲܚ ܡܲܕܼܪܸܟܼ ܒܝܼܕܲܥܬܼܵܐ ܚܲܬܿܝܼܬܬܵܐ : ܕܠܲܐܝܕܵܐ ܫܵܘܝܘܼܬܼܵܐ ܥܬܼܝܼܕܼܵܐ ܚܲܪܬܼܵܐ ܕܟܼܠܗܘܿܢ ܒܢܲܝ̈ܢܵܫܵܐ : ܥܲܠ ܒܲܤܝܘܼܬܹܗ ܕܥܵܠܡܵܐ ܡܲܠܦܵܢܵܐ ܐ̄ܚܪܹܢܵܐ ܠܒܲܪ ܡ̣ܢ ܗܵܕܹܐ ܠܵܐ  pb. 61  ܒܵܥܹ̇ܐ ܀ ܟܬܼܵܒܼܵܐ ܩܲܕܼܡܵܝܵܐ ܕܬܸܬܼܝܸܗܸܒܼ ܡ̣ܢ ܐܲܠܵܗܵܐ ܠܲܡ̈ܠܝܼܠܹܐ : ܟܝܵܢܵܐ ܗ̄ܘ̣ ܕܒܸܪ̈ܝܵܬܼܵܐ . ܝܘܼܠܦܵܢܵܐ ܕܹܝܢ ܕܒܲܕܼܝܘܿܬܼܵܐ : ܒܵܬܲܪ ܡܲܤܛܝܵܢܘܼܬܼܵܐ ܐܸܬܿܬܵܘܤܲܦ . ܐܲܝܢܵܐ ܕܠܵܐ ܡܸܬܼܪܲܚ̣ܩ ܡ̣ܢ ܥܸܠ̈ܠܵܬܼܵܐ ܕܲܚܛܝܼܬܼܵܐ ܒܨܸܒܼܝܵܢܹܗ : ܠܘܵܬܼ ܚܛܝܼܬܼܵܐ ܕܠܵܐ ܒܨܼܒܼܝܵܢܹܗ ܡܸܬܼܢܓܸܕܼ ܀ ܥܸܠ̈ܠܵܬܼܵܐ ܕܲܚܛܵܗܹ̈ܐ ܐܝܼܬܲܝܗܹܝܢ : ܚܲܡܪܵܐ ܘܐܲܢ̄ܬܿܬܼܵܐ : ܘܥܘܼܬܼܪܵܐ ܘܲܚܠܝܼܡܘܼܬܼܵܐ ܕܓܘܼܫܡܵܐ . ܠܵܐ ܗ̄ܘ̣ܵܐ ܕܗܵܠܹܝܢ ܡܸܢܗܹܝܢ ܘܲܠܗܹܝܢ ܚܛܝܼܬܼܵܐ ܐܝܼܬܲܝܗܹܝܢ ܒܲܩܪܵܝܬܿܗܹܝܢ : ܐܸܠܵܐ ܡܸܛܠ ܡܚܝܼܠܘܼܬܹܗ ܕܒܲܪܢܵܫܵܐ ܘܲܚܫܲܚܬܼܵܐ ܕܡܸܢܗܹܝܢ ܕܠܵܐ ܢܵܡܘܿܣ . ܟܹܐܡܲܬܼ ܘܲܒܼܗܹܝܢ ܝܲܬܝܼܪ ܡ̣ܢ ܟܠܡܸܕܸܡ : ܡܨܸܐ ܕܠܝܼܠܵܐܝܼܬܼ ܡܸܨܛܠܸܐ ܟܝܵܢܵܐ ܠܘܵܬܼ ܚܛܵܗܹ̈ܐ ܡܫܲܚ̈ܠ̱ܦܹܐ : ܘܲܒܼܗܹܝܢ : ܙܗܝܼܪܘܼܬܼܵܐ ܝܲܬܝܼܪܬܵܐ ܡܸܬܼܒܲܥܝܵܐ ܠܹܗ ܀ ܐܸܢ ܬܸܬܿܕܟܲܪ ܒܐܲܡܝܼܢܘܼ ܘܬܸܕܲܥ ܚܲܬܿܝܼܬܼܵܐܝܼܬܼ ܕܲܡܚܝܼܠ ܐܲܢ̄ܬܿ ܗ̄ܘ̣ : ܠܵܐ ܡܸܡܬܼܘܿܡ ܦܵܤܲܥ̇ ܐܲܢ̄ܬܿ ܥܲܠ ܬܚܘܼ̈ܡܹܐ ܕܲܙܗܝܼܪܘܼܬܼܵܐ ܀ ܡܲܤܠ̱ܝܵܐ ܗ̣̄ܝ ܛܵܒܼ ܒܹܝܬܼ ܒܢܲܝ̈ܢܵܫܵܐ ܡ̣ܢ ܟܠ ܡܸܕܸܡ : ܡܸܤܟܹܬܘܼܬܼܵܐ . ܘܝܲܬܿܝܼܪ ܡܸܢܵܗ̇ ܥܲܠ ܐܲܠܵܗܵܐ : ܪܵܘܡܘܼܬܼ ܠܸܒܵܐ ܘܪܸܥܝܵܢܵܐ ܫܵܝܘܿܛܵܐ ܀ ܒܹܝܬܼ ܒܢܲܝ̈ܢܵܫܵܐ : ܥܘܼܬܼܪܵܐ ܡܝܲܩܲܪ . ܥܲܠ ܐܲܠܵܗܵܐ ܕܹܝܢ : ܢܲܦܫܵܐ ܡܲܟܿܝܼܟܼܬܼܵܐ ܀ ܐܸܡܲܬܼܝ ܕܬܸܨܒܸܿܐ ܠܲܡܫܲܪܵܝܘܼ ܒܲܚܕܼܵܐ ܡ̣ܢ ܡܝܲܬܿܪ̈ܵܬܼܵܐ : ܩܲܕܼܡܵܝܑܬܼ ܥܲܬܸܕܼ ܢܲܦܫܵܟܼ : ܕܲܒܼܒܼܝܼ̈ܫܵܬܼܵܐ ܕܡܸܛܠܵܬܼܵܗ̇ ܐܵܬܼ̈ܝܵܢ : ܠܵܐ ܬܸܬܼܦܲܠܲܓܼ ܥܲܠ ܫܪܵܪܵܐ ܀ ܡܥܵܕܼ ܗ̄ܘ̣ ܒܝܼܫܵܐ ܐܸܡܲܬܼܝ ܕܚܵܙܹ̇ܐ : ܕܐ̄ܢܵܫ  pb. 62  ܒܪܸܬܼܚܵܐ ܕܗܲܝܡܵܢܘܼܬܼܵܐ ܢܫܲܪܸܐ ܒܲܚܕܼܵܐ ܡ̣ܢ ܡܝܲܬܪ̈ܵܬܼܵܐ : ܢܲܦܓܲܥ ܒܹܗ ܢܸܤ̈ܝܘܿܢܹܐ ܬܲܩܝܼ̈ܦܹܐ ܘܲܓܢܝܼ̈ܚܹܐ . ܐܲܝܟܲܢܵܐ ܕܟܲܕܼ ܢܸܤܬܲܪܲܕܼ ܡ̣ܢ ܗܵܠܹܝܢ : ܢܸܩܗܸܐ ܡ̣ܢ ܗܵܪ ܬܲܡܵܢ ܚܘܼܒܵܐ ܕܬܲܪܥܝܼܬܹܗ : ܘܠܵܐ ܬܘܼܒܼ ܢܸܪܬܲܚ ܠܡܸܬܼܩܲܪܵܒܼܘܼ ܠܘܵܬܼ ܥܒܼܵܕܹ̈ܐ ܕܐܲܠܵܗܵܐ . ܕܒܲܕܼܓܼܘܿܢ ܡ̣ܢ ܥܸܠܲܬܼ ܕܸܚܠܬܼܵܐ ܕܢܸܤ̈ܝܘܿܢܹܐ ܕܢܲܩܝܼܦܝܼܢ ܠܫܲܦܝܼܪ̈ܵܬܼܵܐ : ܫܲܦܝܼܪ̈ܵܬܼܵܐ ܠܵܐ ܢܸܬܼܦܲܠ̈ܚܵܢ ܡ̣ܢ ܐ̄ܢܵܫ ܀ ܐܲܢ̄ܬܿ ܕܹܝܢ ܥܲܬܸܕܼ ܢܲܦܫܵܟܼ : ܕܲܠܒܼܝܼܒܼܵܐܝܼܬܼ ܘܚܲܝܠܬܼܵܢܵܐܝܼܬܼ ܬܹܐܪܘܿܥ ܐܸܢܹܝܢ ܠܒܼܝܼ̈ܫܵܬܼܵܐ ܕܢܵܩ̈ܦܵܢ ܠܲܡܝܲܬܿܪ̈ܵܬܼܵܐ : ܘܟܸܢ ܫܲܪܵܐ ܀ ܐܸܢ ܠܵܐ ܡܤܲܟܸܐ ܐܲܢ̄ܬܿ ܠܒܼܝܼ̈ܫܵܬܼܵܐ : ܠܵܐ ܬܫܲܪܸܐ ܒܲܡܝܲܬܿܪܘܼܬܼܵܐ . ܓܲܒܼܪܑܵܐ ܕܡܸܬܼܦܲܠܲܓܼ ܥܲܠ ܡܵܪܝܵܐ : ܡ̣ܢ ܛܸܠܵܢܝܼܬܹܗ ܡܸܬܼܪܕܸܦ . ܘܲܒܼܙܲܒܼܢܵܐ ܕܤܲܒܼܥܵܐ : ܢܸܟܼܦܲܢ . ܘܒܲܙܒܲܢ ܫܲܝܢܵܐ : ܢܸܥܫܲܢ ܬܒܼܵܪܹܗ . ܘܕܲܬܼܟܼܝܼܠ ܥܲܠ ܐܲܠܵܗܵܐ : ܢܸܬܼܥܲܫܲܢ ܠܸܒܹܿܗ . ܘܐܝܼܩܵܪܹܗ : ܠܥܹܝܢ ܟܸܢܫܹ̈ܐ ܢܸܬܼܒܲܕܲܩ . ܘܫܘܼܒܼܗܵܪܹܗ : ܠܥܹܝܢ ܤܵܢܵܐܘ̈ܗܝ . ܛܵܒܼܝܼܢ ܐܸܢܘܿܢ ܦܘܼܩܕܵܢܵܘ̈ܗܝ ܕܐܲܠܵܗܵܐ : ܡ̣ܢ ܤܝܼ̈ܡܵܬܼܵܐ ܕܟܼܠܵܗ̇ ܐܲܪܥܵܐ . ܘܲܕܼܢܸܩܢܸܐ ܢܵܡܘܿܤܵܘ̈ܗܝ ܒܠܸܒܹܗ : ܠܡܵܪܝܵܐ ܢܸܫܟܿܚܹܗ ܠܓܼܵܘ ܡܸܢܗܘܿܢ ܀ ܒܲܪ ܒܲܝܬܼܵܐ ܩܢܸܐ ܠܐܲܠܵܗܵܐ : ܡܲܢ ܕܒܼܵܐܹ̇ܒܼ ܥܲܡ ܡܲܪܢܝܼܬܹܗ . ܘܲܕܼܤܵܘܲܚ ܠܨܸܒܼܝܵܢܹܗ : ܥܝܼܪ̈ܲܝ ܪܵܘܡܵܐ ܢܸܫܟܲܚ ܡܲܠܦܵܢܹ̈ܐ ܀ ܡܲܢ ܕܙܵܐܲܥ̇ ܡ̣ܢ ܚܛܵܗܹ̈ܐ : ܐܵܦ ܒܐܲܬܼܪܵܐ ܩܲܢܝܼܛܵܐ : ܕܠܵܐ ܬܘܼܩܠ̱ܬܼܵܐ ܢܸܥܒܲܪ . ܘܲܒܼܙܲܒܼܢܵܐ ܕܥܲܡܛܵܢܵܐ : ܢܸܫܟܲܚ ܠܹܗ ܢܘܼܗܪܵܐ ܠܓܼܵܘ ܡܸܢܹܗ ܀ ܕܙܵܐܲܥ̇ ܡ̣ܢ ܚܛܵܗܹ̈ܐ : ܡܵܪܝܵܐ ܡܢܲܛܲܪ ܗܲܠ̈ܟܼܵܬܹܗ . ܘܲܠܫܲܪ̈ܥܵܬܹܗ : ܡܩܲܕܡܝܼܢ ܪ̈ܲܚܡܹܐ ܀ ܘܐܲܝܢܵܐ ܕܤܲܟܼ̈ܠ̱ܘܵܬܹܗ ܙܥܘܿܪ̈ܝܵܢ ܒܥܲܝܢܵܘ̈ܗܝ : ܢܵܦܹ̇ܠ ܒܲܕܼܩܲܫ̈ܝܵܢ ܡ̣ܢ ܩܲܕܼ̈ܡܵܝܵܬܹܗ . ܘܡܸܬܼܦܪܲܥ : ܚܲܕܼ ܒܫܲܒܼܥܵܐ ܀ ܙܪܘܿܥ ܙܸܕܼ̈ܩܵܬܼܵܐ ܒܡܲܟܝܼܟܼܘܼܬܼܵܐ : ܘܬܸܚܨܘܿܕܼ ܪ̈ܲܚܡܹܐ ܒܹܝܬܼ ܕܝܼܢܵܐ ܀  pb. 63  ܒܐܲܝܠܹܝܢ ܕܐܵܘܒܸܿܕܬܿ ܐܸܢܹܝܢ ܠܛܵܒܼ̈ܬܼܵܐ : ܒܗܹܝܢ ܬܘܼܒܼ ܬܸܩܢܸܐ ܐܸܢܹܝܢ . ܦܘܼܠܤܵܐ ܚܲܝܵܒܼ ܐܲܢ̄ܬܿ ܠܐܲܠܵܗܵܐ ܒܕܼܘܼܟ : ܠܵܐ ܡܩܲܒܸܿܠ ܡܸܢܵܟܼ ܡܲܪܓܵܢܝܼܬܼܵܐ ܒܕܼܘܼܟܿܬܹܗ . ܬܲܡܵܢ ܓܹܝܪ : ܗܵܢܵܘ ܚܵܫܲܚ̇ ܀ ܢܲܟܼܦܘܼܬܼܵܐ ܐܵܘܒܸܕܼܬܿ ܡܸܢܵܟܼ : ܠܵܐ ܬܸܫܒܿܘܿܩ ܙܵܢܝܘܼܬܼܵܐ ܒܕܼܘܟܿܬܼܵܗ̇ : ܘܙܸܕܼܩܬܼܵܐ ܬܸܬܸܠ ܚܠܵܦܹܝܗ̇ : ܠܵܐ ܡܩܲܒܸܿܠ ܡܸܢܵܟܼ ܗܵܕܹܐ . ܕܘܼܟܲܬܼ ܩܲܕܝܼܫܘܼܬܼܵܐ : ܩܲܕܝܼܫܘܼܬܼܵܐ ܬܵܒܲܥ̇ ܀ ܘܐܸܠܵܐ : ܒܡܸܤ̈ܟܹܢܹܐ ܐܲܥܘܸܠܬܿ : ܠܵܐ ܬܸܫܒܿܘܿܩ ܩܸܢܝܵܢܵܐ ܕܥܵܠܘܿܒܼܘܼܬܼܵܐ ܒܕܼܘܼܪܬܹܗ : ܘܲܬܼܨܘܼܡ ܐܲܢ̄ܬܿ ܡ̣ܢ ܠܲܚܡܵܐ . ܠܵܐ ܬܸܫܒܿܘܿܩ ܥܵܘ̣ܠܵܐ ܒܕܼܘܼܟܿܬܹܗ : ܘܬܸܬܼܟܲܬܲܫ ܥܲܡ ܡܸܕܸܡ ܐ̄ܚܪܹܝܢ . ܥܠܘܼܒܼܝܵܐ : ܒܲܡܪܲܚܡܵܢܘܼܬܼܵܐ ܘܒܲܡܤܲܪܩܘܼܬܼܵܐ ܡܸܬܼܥܩܲܪ . ܫܒܲܩܬܵܗ̇ ܠܢܸܨܒܿܬܼܵܐ ܥܲܠ ܕܘܼܟܿܬܼܵܗ̇ : ܘܥܲܡ ܐ̄ܚܪܹܢܵܐ ܡܸܬܼܟܲܬܲܫ ܐܲܢ̄ܬܿ : ܐܲܝܟܼ ܡܸܠܬܹܗ ܕܡܲܠܦܵܢܵܐ ܪܲܒܵܐ ܡܵܪܝ ܐܲܦܪܹܝܡ ܀ ܚܙܝܼ ܠܲܡ ܕܲܒܼܙܲܒܼܢܵܐ ܕܩܲܝܛܵܐ : ܠܵܘ ܒܡܵܐܢܹ̈ܐ ܕܤܲܬܼܘܵܐ ܡܸܬܼܟܲܬܲܫ ܐܲܢ̄ܬܿ ܥܲܡ ܚܘܼܡܵܐ ܀ ܗܵܟܲܢܵܐ ܟܠܢܵܫ : ܒܗܵܘ̇ ܡܸܕܸܡ ܕܙܵܪܲܥ ܥܵܘ̣ܠܵܐ : ܒܤܲܩܘܼܒܼܠܵܐ ܕܝܼܠܹܗ ܢܸܚܨܘܿܕܼ . ܘܲܠܟܼܠ ܟܘܼܪܗܵܢܵܐ : ܒܤܲܡܵܐ ܕܝܼܠܹܗ ܐܵܪܲܥ ܠܹܗ ܀ ܗܵܫܵܐ ܩܛܝܼܠ ܐܲܢ̄ܬܿ ܡ̣ܢ ܚܤܵܡܵܐ : ܘܠܘܼܩܒܲܠ ܫܸܢܬܼܵܐ ܟܵܬܹ̇ܫ ܐܲܢ̄ܬܿ . ܚܛܵܗܵܐ : ܥܲܕܼ ܐܝܼܬܼܵܘܗܝ ܥܸܤܒܵܐ : ܥܩܘܿܪܲܝܗܝ : ܕܠܵܐ ܠܟܼܠܵܗ̇ ܐܲܪܥܵܐ ܢܚܲܦܸܐ . ܐܲܝܢܵܐ ܕܡܲܤܡܸܐ ܒܒܼܝܼܫܬܼܵܐ ܐܲܝܟܼ ܕܲܙܥܘܿܪܝܵܐ : ܠܚܲܪܬܼܵܐ ܡܸܫܟܲܚ ܠܵܗ̇ ܡܵܪܵܐ ܩܲܫܝܵܐ : ܘܒܲܐܤܘܼܪܹ̈ܐ ܩܕܼܵܡܹܝܗ̇ ܪܵܗܹ̇ܛ . ܐܲܝܢܵܐ ܕܡܲܚܨܸܦ ܒܫܘܼܪܵܝܵܐ : ܡܲܡܠܸܟܼ ܥܠܹܝܗ̇ ܦܫܝܼܩܵܐܝܼܬܼ . ܡܲܢ ܕܲܡܤܲܝܒܲܪ ܛܠܘܼܡܝܵܐ ܒܚܲܕܼܘܼܬܼܵܐ : ܟܲܕܼ ܒܐܝܼܕܹܗ ܗ̤ܝ ܙܵܟܼܘܼܬܼܵܐ : ܗܵܢܵܐ ܒܘܼܝܵܐܵܐ ܕܗܲܝܡܵܢܘܼܬܹܗ ܡܲܪܓܿܫܵܢܵܐܝܼܬܼ ܩܲܒܸܠ̣ ܡ̣ܢ ܐܲܠܵܗܵܐ ܀ ܘܐܲܝܢܵܐ ܕܲܒܼܡܲܟܿܝܼܟܼܘܼܬܼܵܐ ܥܫܘܼܩܝܵܐ ܡܤܲܝܒܲܪ :  pb. 64  ܠܲܓܼܡܝܼܪܘܼܬܼܵܐ ܐܸܬܼܡܲܛܝܼ . ܒܗܵܢܵܐ : ܡܲܠܲܐܟܹ̈ܐ ܢܸܬܿܬܲܡܗܘܼܢ ܀ ܠܲܝܬܿ ܡܝܲܬܿܪܘܼܬܼܵܐ ܕܥܲܤܩܵܐ : ܘܲܕܼܡܸܢܵܗ̇ ܪܲܒܵܐ ܀ ܠܵܐ ܬܗܲܝܡܸܢ ܠܢܲܦܫܵܟܼ ܚܲܝܠܬܼܵܢܵܐ : ܥܕܲܡܵܐ ܕܲܠܢܸܤ̈ܝܘܿܢܹܐ ܬܸܥܘܿܠ : ܘܲܕܼܠܵܐ ܫܘܼܚܠܵܦ ܬܸܫܟܲܚ ܪܸܥܝܵܢܵܟܼ ܒܓܼܵܘܗܘܿܢ . ܘܲܒܼܟܼܠ ܨܒܼܘܼ : ܗܵܟܲܢ ܬܸܤܲܒܼ ܒܘܼܩܝܵܐ ܕܢܲܦܫܵܟܼ ܀ ܩܢܝܼ ܫܘܼܒܼܗܵܪܵܐ ܒܗܲܝܡܵܢܘܼܬܼܵܐ ܕܠܸܒܵܟܼ : ܕܬܸܕܼܪܘܿܟܼ ܥܲܠ ܩܕܼܵܠܵܐ ܕܲܒܼܥܸܠܕܒܼܵܒܲܝ̈ܟ : ܘܲܠܪܸܥܝܵܢܵܟܼ ܬܸܫܟܲܚ ܡܲܟܿܝܼܟܼܵܐ . ܘܠܵܐ ܬܸܬܟܸܠ ܥܲܠ ܚܲܝܠܵܟܼ : ܕܠܵܐ ܬܸܫܬܒܸܩ ܥܲܠ ܡܚܝܼܠܘܼܬܹܗ ܕܲܟܼܝܵܢܵܟܼ : ܘܲܒܼܡܲܦܘܼܠܬܵܟܼ ܬܹܐܠܲܦ ܡܚܝܼܠܘܼܬܼܵܟܼ . ܐܵܦܠܵܐ ܥܲܠ ܝܑܼܕܲܥܬܼܵܟܼ : ܕܠܵܐ ܬܸܬܼܡܲܨܲܥ ܒܹܝܬܼ ܪܸ̈ܢܝܹܐ ܕܨܸܢ̈ܥܵܬܼܵܐ ܤܬܼܝܼܪ̈ܵܬܼܵܐ : ܘܬܸܬܼܒܲܠܒܲܠ ܀ ܩܢܝܼ ܠܸܫܵܢܵܐ ܕܡܲܟܿܝܼܟܼ : ܘܠܵܐ ܡܸܡܬܼܘܿܡ ܢܸܦܓܲܥ ܒܵܟܼ ܨܲܥܪܵܐ . ܘܤܸܦ̈ܘܵܬܼܵܐ ܕܒܲܤܝܼ̈ܡܵܢ : ܘܲܠܟܼܠܢܵܫ ܪܵܚܡܵܐ ܬܸܫܬܿܟܲܚ . ܠܵܐ ܬܸܫܬܲܒܼܗܲܪ ܒܲܚܕܼܵܐ ܡ̣ܢ ܨܸܒܼ̈ܘܵܬܼܵܐ ܒܠܸܫܵܢܵܟܼ : ܡܸܛܠ ܕܠܲܝܬܿ ܒܲܒܼܪܝܼܬܼܵܐ ܡܸܕܸܡ ܕܡܲܪܝܼܕܼ ܡ̣ܢ ܫܘܼܚܠܵܦܵܐ . ܕܲܠܡܵܐ ܬܸܥܘܿܦ ܒܸܗܬܿܬܼܵܟܼ : ܟܲܕܼ ܬܸܫܬܿܟܲܚ ܒܵܗ̇ ܕܲܠܩܘܼܒܼܠܵܐ ܀ ܟܠܡܸܕܸܡ ܕܡܸܫܬܲܒܼܗܲܪ ܐܲܢ̄ܬܿ ܡܸܛܠܵܬܹܗ ܩܕܼܵܡ ܒܢܲܝ̈ܢܵܫܵܐ : ܒܛܝܼܠܵܐܝܼܬܼ ܐܲܠܵܗܵܐ ܝܵܗܹ̇ܒܼ ܒܹܗ ܫܘܼܚܠܵܦܵܐ : ܐܲܝܟܼ ܕܢܸܗܘܸܐ ܠܵܟܼ ܥܸܠܬܼܵܐ ܠܡܲܟܿܝܼܟܼܘܼܬܼܵܐ . ܕܟܼܠ ܡܸܕܸܡ ܬܲܓܼܙܲܪ ܠܝܼܕܲܥܬܹܗ ܕܐܲܠܵܗܵܐ : ܘܠܵܐ ܬܲܫܲܪ ܕܐܝܼܬܼ ܫܲܪܝܼܪܬܵܐ ܒܲܒܼܪܝܼܬܼܵܐ . ܘܟܲܕܼ ܗܵܕܹܐ ܬܸܫܟܲܚ : ܒܟܼܠܙܒܲܢ ܥܲܝ̈ܢܲܝܟ ܢܸܗܘ̈ܝܵܢ ܬܲܠ̈ܝܵܢ ܠܘܵܬܹܗ ܀ ܠܟܼܠܗܘܿܢ ܒܢܲܝ̈ܢܵܫܵܐ : ܒܛܝܼܠܘܼܬܼܵܐ ܟܪܝܼܟܼܵܐ ܒܟܼܠܥܸܕܵܢ . ܠܵܐ ܕܹܝܢ ܡܸܬܼܚܲܙܝܵܐ : ܐܸܠܵܐ ܠܐܲܝܠܹܝܢ ܕܕܲܟܿܝܼܘ ܢܲܦܫܗܘܿܢ ܡ̣ܢ ܚܛܵܗܹ̈ܐ : ܘܒܲܐܠܵܗܵܐ ܪܵܢܹܝܢ ܒܟܼܠܫܵܥ . ܘܲܠܗܘܿܢ ܠܗܵܠܹܝܢ ܗܵܝܕܹܝܟ ܡܸܬܼܓܲܠܝܵܐ  pb. 65  ܢܲܗܝܼܪܵܐܝܼܬܼ : ܕܡܵܐ ܕܥܲܠ̣ܘ ܠܢܸܤ̈ܝܘܿܢܹܐ ܪܵܘܪ̈ܒܹܐ ܕܲܚܠܵܦ ܫܪܵܪܵܐ : ܗܵܝܕܹܝܢ ܡܲܪܓܫܵܢܵܐܝܼܬܼ ܘܐܲܝܟܼ ܕܲܒܼܥܲܝ̈ܢܹܐ ܦܲܓܼܪ̈ܵܢܵܝܬܼܵܐ ܡܩܲܒܿܠܝܼܢ ܡܲܪܓܫܵܢܘܼܬܼܵܐ . ܘܐܸܡܲܬܼܝ ܕܐܵܠ̇ܨܵܐ : ܘܐܵܦ ܡܲܪܓܿܫܵܢܵܐܝܼܬܼ : ܠܦܘܼܬܼ ܙܢܵܐ ܕܢܸܤܝܘܼܢܵܐ ܘܥܸܠܬܼܵܐ : ܐܲܝܟܼ ܕܲܠܠܘܼܒܵܒܼܵܐ ܝܲܬܝܼܪܵܐ ܀ ܐܲܝܟܼ ܕܲܠܘܵܬܼ ܝܲܥܩܘܿܒܼ ܘܝܼܫܘܿܥ ܒܲܪ ܢܘܿܢ : ܘܲܕܼܒܹܝܬܼ ܚܲܢܲܢܝܵܐ ܘܦܲܛܪܘܿܣ ܘܫܲܪܟܵܐ : ܕܲܕܼܡܘܼܬܼ ܓܲܒܼܪܵܐ ܠܗܘܿܢ ܐܸܬܼܚܲܙܝܲܬ̤ : ܠܠܘܼܒܵܒܼܗܘܿܢ ܘܲܠܒܼܘܼܝܵܐܵܐ ܕܗܲܝܡܵܢܘܼܬܼܗܘܿܢ ܀ ܘܐܸܢ ܬܹܐܡܲܪ ܕܗܵܠܹܝܢ ܕܲܡܕܲܒܿܪܵܢܘܼܬܼܵܐ ܗ̤ܘܲܝ̈ : ܘܨܸܒܼ̈ܘܵܬܼܵܐ ܐܸܢܹܝܢ ܓܵܘܵܢܵܝ̈ܬܼܵܐ : ܢܸܗܘܘܿܢ ܠܵܟܼ ܠܠܘܼܒܵܒܼܵܐ ܤܵܗ̈ܕܹܐ ܩܲܕܝܼ̈ܫܹܐ . ܗܵܢܘܿܢ ܕܐܝܼܬܼ ܐܸܡܲܬܼܝ ܕܤܲܓܝܼ̈ܐܹܐ ܐܲܟܼܚ̄ܕܼܵܐ : ܘܚܲܕܼ ܚܲܕܼ ܒܕܼܘܼ̈ܟܿܝܵܢ ܕܘܼ̈ܟܿܝܵܢ : ܕܚܲܫ̣ܘ ܚܠܵܦ ܐܲܠܵܗܵܐ . ܐܲܝܠܹܝܢ ܕܥܲܡ ܚܲܝܠܵܐ ܕܲܒܼܟܸܤܝܵܐ : ܗܵܘ̇ ܕܒܹܗ ܥܲܙܝܼܘ ܒܗܲܕܵܡܹ̈ܐ ܒܸܤܪ̈ܵܢܵܝܹܐ : ܠܘܼܩܒܲܠ ܬܘܼ̈ܠܵܚܹܐ ܕܲܒܼܦܲܪ̈ܙܠܹܐ : ܘܫܸܢ̈ܕܹܐ ܕܟܼܠ ܓܢܸܣ : ܤܘܼܥܪ̈ܵܢܹܐ ܕܲܠܥܸܠ ܡ̣ܢ ܟܝܵܢܵܐ . ܒܲܙܒܲܢ : ܘܐܵܦ ܓܲܠܝܵܐܝܼܬܼ ܡܸܬܼܚܙܹܝܢ ܗ̄ܘ̣ܵܘ ܠܗܘܿܢ ܡܲܠܲܐܟܹ̈ܐ ܩܲܕܝܼ̈ܫܹܐ . ܐܲܝܟܼ ܕܢܸܕܲܥ ܟܠܢܵܫ : ܕܐܝܼܬܼ ܒܛܝܼܠܘܼܬܹܗ ܕܐܲܠܵܗܵܐ : ܠܘܵܬܼ ܐܲܝܠܹܝܢ ܕܤܵܒܼ̇ܠܝܼܢ ܚܲܫܹ̈ܐ ܡܸܛܠܵܬܹܗ ܒܟܼܠܥܸܠ̈ܠܵܢ . ܠܠܘܼܒܵܒܼܗܘܿܢ ܕܝܼܠܗܘܿܢ : ܘܒܸܗܬܿܬܼܵܐ ܕܐܵܠܘܿܨܲܝ̈ܗܘܿܢ . ܕܲܟܼܡܵܐ ܕܗܸܢܘܿܢ ܝܲܬܝܼܪ ܡܸܬܼܢܲܨܚܝܼܢ ܗ̄ܘ̣ܵܘ ܒܲܚܙܵܬܼܵܐ ܕܐܲܝܟܼ ܗܵܕܹܐ : ܗܢ̇ܘܿܢ ܝܲܬܝܼܪܵܐܝܼܬܼ ܡܸܫܬܲܢܩܝܼܢ ܗ̄ܘ̣ܵܘ ܒܚܘܼܡܤܵܢܵܐ ܕܗܵܠܹܝܢ ܀ ܘܡܵܢܵܐ ܢܹܐܡܲܪ ܥܲܠ ܤܲܓܝܼ̈ܐܹܐ ܡ̣ܢ ܝܑܼܚܝܼܕܼܵܝܹ̈ܐ ܘܐܲܟܼܤ̈ܢܵܝܹܐ ܘܐܲܒܼܝܼ̈ܠܹܐ ܕܩܘܼܫܬܼܵܐ : ܗܵܢ̇ܘܿܢ ܕܲܠܚܘܼܪܒܵܐ ܥܲܒܼܕܘܼܗܣ ܫܲܝܢܵܐ : ܘܐܲܬܼܪܵܐ ܕܡܲܫܪ̈ܝܵܬܼܵܐ ܕܡܲܠܲܐܟܹ̈ܐ : ܕܲܠܘܵܬܼܗܘܿܢ ܡܸܬܼܘܲܥܕܼܝܼܢ : ܡܸܛܠ ܫܲܘܝܘܼܬܼܵܐ ܕܕܼܘܼܒܵܪܲܝܗܘܿܢ : ܘܐܲܝܟܼ ܟܢܵܘ̈ܵܬܼܵܐ ܫܲܪܝܼܪܹ̈ܐ ܕܚܲܕܼ ܡܵܪܵܐ : ܒܟܼܠܥܸܕܵܢ  pb. 66  ܚܠܝܼܛܝܼܢ ܗ̄ܘ̣ܵܘ ܟܸܢܫܲܝ̈ܗܘܿܢ ܕܲܠܥܸܠ : ܒܒܹܝܬܼ ܨܵܘܒܵܐ ܕܗܵܠܹܝܢ . ܗܵܢ̇ܘܿܢ ܕܲܒܼܟܼܠܗܘܿܢ ܚܲܝܲܝ̈ܗܘܿܢ ܨܸܕܼܝܵܐ ܐܲܚܸܒܼܘ : ܘܲܡܥܲܪܹ̈ܐ ܘܲܣܩܝܼ̈ܦܹܐ ܥܘܼܡܪ̈ܲܝܗܘܿܢ ܥܒܲܕܼܘ : ܘܤܲܝܒܲܪܘ ܗܲܝܢܵܐܝܼܬܼ ܫܲܗܝܵܐ ܘܚܘܼܪܒܵܐ : ܡܸܛܠ ܚܘܼܒܹܗ ܕܐܲܠܵܗܵܐ . ܘܡܸܛܠ ܕܲܫܒܲܩ̣ܘ ܠܐܲܪܥܵܐ ܘܐܲܚܸܒܼܘ ܫܡܲܝܵܐ : ܒܕܼܘܼܡܝܵܐ ܕܡܲܠܲܐܟܹ̈ܐ : ܐܵܦ ܗܸܢܘܿܢ ܡܲܠܲܐܟܹ̈ܐ ܠܵܐ ܐܲܓܼܙܘ ܢܲܦܫܗܘܿܢ ܡ̣ܢ ܚܙܵܬܼܗܘܿܢ ܀ ܐܸܠܵܐ ܒܲܙܒܲܢ : ܡܲܠܵܦܘܼ ܡܲܠܦܝܼܢ ܗ̄ܘ̣ܵܘ ܠܗܘܿܢ ܥܲܠ ܕܘܼܒܵܪܹ̈ܐ . ܘܒܲܙܒܲܢ : ܫܘܼܐܵܠܗܘܿܢ ܫܵܪܹܝܢ ܗ̄ܘ̣ܵܘ ܥܲܠ ܨܸܒܼ̈ܘܵܬܼܵܐ ܕܡܸܕܸܡ ܡܸܕܸܡ : ܕܲܠܗܘܿܢ ܡܫܲܐܠܝܼܢ ܗ̄ܘ̣ܵܘ . ܘܒܲܙܒܲܢ : ܟܲܕܼ ܛܵܥܹ̇ܝܢ ܒܚܘܼܪܒܵܐ : ܐܘܼܪܚܵܐ ܠܗܘܿܢ ܡܚܵܘܹܝܢ ܗ̄ܘ̣ܵܘ . ܘܒܲܙܒܲܢ : ܡ̣ܢ ܢܸܤ̈ܝܘܼܢܹܐ ܠܗܘܿܢ ܡܦܲܨܹܝܢ ܗ̄ܘ̣ܵܘ . ܘܒܲܙܒܲܢ : ܡ̣ܢ ܨܵܦܲܚܬܼܵܐ ܡܸܕܸܡ ܕܩܹܘܲܡܕܹܝܢܘܿܣ : ܕܕܲܕܼ ܠܵܐ ܝܵܕܼܥ̇ܝܼܢ ܡ̣ܢ ܫܹܠܝ ܥܵܪܨܵܐ ܡܸܕܸܡ ܕܩܹܘܲܢܕܹܝܢܘܿܣ : ܕܟܲܕܼ ܠܵܐ ܝܵܕܼܥ̇ܝܼܢ ܡ̣ܢ ܫܹܠܝ ܥܵܪܨܵܐ ܗ̄ܘ̣ܵܬܼ ܥܠܲܝܗܘܿܢ : ܡ̣ܢ ܡܨܲܥܬܼܵܗ̇ ܠܗܘܿܢ ܡܦܲܠܛܝܼܢ ܗ̄ܘ̣ܵܘ ܀ ܐܲܟܼܙܢܵܐ ܕܚܸܘܝܵܐ ܡܸܕܸܡ : ܐܵܘ ܡܲܦܘܼܠܬܼܵܐ ܕܡ̣ܢ ܫܩܝܼܦܵܐ : ܐܵܘ ܡܲܚܬܼܵܐ ܡܸܕܸܡ ܕܟܹܐܦܵܐ : ܕܡ̣ܢ ܫܸܠܝܵܐ ܢܵܚ̇ܬܼܵܐ ܒܚܹܐܦܵܐ ܡ̣ܢ ܪܵܘܡܵܐ ܡܸܕܸܡ ܀ ܘܒܲܙܒܲܢ : ܐܵܦ ܒܲܬܼܟܼܝܼܒܼܘܼܬܼܵܐ ܕܲܩܪ̈ܵܒܹܐ ܓܠܲܝܵ̈ܐ ܕܤܵܛܵܢܵܐ : ܢܲܦܫܗܘܿܢ ܓܲܠܝܵܐܝܼܬܼ ܠܗܘܿܢ ܡܚܵܘܹܝܢ : ܟܲܕܼ ܠܥܘܼܕܼܪܵܢܗܘܿܢ ܐܸܫܬܲܕܲܪܘ ܢܲܗܝܼܪܵܐܝܼܬܼ ܡܫܵܘܕܥܝܼܢ ܗ̄ܘ̣ܵܘ : ܘܠܘܼܒܵܒܼܵܐ ܒܡܲܡܠܲܠܗܘܿܢ ܠܗܘܿܢ ܡܲܤܪ̱ܚܝܼܢ ܗ̄ܘ̣ܵܘ ܀ ܘܐܝܼܬܼ ܐܸܡܲܬܼܝ ܕܐܵܦ ܐܵܤܝܘܼܬܼܵܐ ܠܟܹܐܒܲܝ̈ܗܘܿܢ ܡܩܲܪܒܼܝܼܢ ܗ̄ܘ̣ܵܘ : ܘܲܠܢܸܟܼ̈ܝܵܢܹܐ ܡܸܕܸܡ ܕܡ̣ܢ ܥܸܠ̈ܠܵܬܼܵܐ ܓܕܲܫ̣ܘ : ܒܩܘܼܪܵܒܼܵܐ ܕܐܝܼܕܲܝ̈ܗܘܿܢ : ܠܗܘܿܢ ܡܲܚܠܡܝܼܢ ܗ̄ܘ̣ܵܘ . ܘܒܲܙܒܲܢ ܬܘܼܒܼ : ܘܐܵܦ ܠܓܼܘܫܡܲܝ̈ܗܘܿܢ ܕܐܸܫܬܲܠܲܦܘ ܡ̣ܢ ܟܠ  pb. 67  ܬܲܪܤܝܼܬܼܵܐ : ܚܲܝܠܵܐ ܒܲܟܼܝܵܢܵܐ ܒܡܸܠܲܝ̈ܗܘܿܢ : ܐܵܘܟܹܝܬܼ ܒܓܸܫܲܬܼ ܐܝܼܕܼܵܐ ܕܡ̣ܢ ܫܹܠܝ ܠܗܘܿܢ : ܝܵܗ̇ܒܿܝܼܢ ܗ̄ܘ̣ܵܘ . ܘܠܲܟܼܝܵܢܵܐ ܕܲܢܦܲܠ̣ : ܚܲܝܠܵܐ ܟܲܤܝܵܐܝܼܬܼ ܒܹܗ ܢܵܤ̇ܒܿܝܼܢ ܗ̄ܘ̣ܵܘ . ܘܠܲܟܼܝܵܢܵܐ ܕܲܢܦܲܠ̣ : ܚܲܝܠܵܐ ܟܲܤܝܵܐܝܼܬܼ ܒܹܗ ܢܵܤ̇ܟܿܝܼܢ ܗ̄ܘ̣ܵܘ . ܘܒܲܙܒܲܢ : ܤܲܝܒܵܪܬܵܐ ܠܗܘܿܢ ܡܲܝܬܹܝܢ ܗ̄ܘ̣ܵܘ : ܠܲܚܡܵܐ ܟܲܕܼ ܪܵܬܲܚ ܘܙܲܝ̈ܬܹܐ . ܘܲܠܡܸܢܗܘܿܢ ܡܲܢ : ܐܸܒܿܒܵܢܹ̈ܐ ܡܫܲܚ̈ܠ̱ܦܹܐ . ܠܡܸܢܗܘܿܢ ܕܹܝܢ : ܥܲܠ ܙܒܲܢ ܥܘܼܢܕܵܢܗܘܿܢ ܓܵܠܹ̇ܝܢ ܗ̄ܘ̣ܵܘ ܀ ܘܲܟܼܡܵܐ ܐܝܼܬܼ ܠܝܼ ܠܡܸܡܢܵܐ : ܥܲܠ ܚܘܼܒܗܘܿܢ ܕܡܲܠܲܐܟܹ̈ܐ ܩܲܕܝܼ̈ܫܹܐ ܕܲܠܘܵܬܼ ܓܸܢܤܲܢ : ܘܝܲܬܿܝܼܪܘܼܬܼ ܒܛܝܼܠܘܼܬܼܵܐ ܕܲܡܚܵܘܹܝܢ ܠܘܵܬܼ ܙܲܕܝܼ̈ܫܹܐ : ܐܲܝܟܼ ܐܲܚ̈ܝܐ ܪܵܘܪ̈ܒܹܐ ܕܲܡܤܵܘܤܹܝܢ ܘܲܡܢܲܛܪܝܼܢ ܠܐܲܚܲܝ̈ܗܘܿܢ ܙܥܘܪܹ̈ܐ . ܗܵܠܹܝܢ ܟܠܗܹܝܢ : ܐܲܝܟܼ ܕܢܸܫܬܲܪܲܪܲ ܟܠܢܵܫ : ܕܲܟܼܡܵܐ ܩܲܪܝܼܒܼ ܐܲܠܵܗܵܐ ܠܪ̈ܵܚܡܵܘܗܝ . ܘܕܲܟܼܡܵܐ ܒܛܝܼܠܘܼܬܼܵܐ ܡܚܵܘܸܐ ܠܘܵܬܼ ܐܲܝܠܹܝܢ ܕܒܼܐܝܼܕܹܗ ܡܲܓܼܥܠܝܼܢ ܚܲܝܲܝ̈ܗܘܿܢ : ܘܒܼܵܬܼܪܹܗ ܐܵܙ̇ܠ̄ܝܼܢ ܒܠܸܒܵܐ ܫܲܦܝܵܐ ܀ ܐܸܢ ܫܲܪܝܼܪܵܐ ܠܲܟܼ ܘܲܡܗܲܝܡܸܢ ܐܲܢ̄ܬܿ ܕܐܝܼܬܼ ܒܛܝܼܠܘܼܬܼܵܐ ܐܲܠܵܗܵܐ ܥܠܲܝܟ : ܠܲܝܬܿ ܠܵܟܼ ܠܡܸܪܢܵܐ ܡܸܛܠ ܦܲܓܼܪܵܐ : ܐܵܦܠܵܐ ܒܝܲܕܼ ܦܘܼܪ̈ܤܹܐ ܠܲܡܕܲܒܵܪܘܼ ܢܲܦܫܵܟܼ ܬܹܐܨܲܦ ܀ ܐܸܢ ܕܹܝܢ ܦܠܝܼܓܼ ܐܲܢ̄ܬܿ ܥܲܠ ܗܵܕܹܐ : ܘܐܲܢ̄ܬܿ ܠܢܲܦܫܵܟܼ ܡܸܬܼܒܿܥܸܐ ܠܡܹܐܨܲܦ ܒܸܠܥܵܕܼ ܡ̣ܢ ܐܲܠܵܗܵܐ : ܕܵܘܹ̇ܐ ܐܲܢ̄ܬܿ ܗ̄ܘ̣ ܡ̣ܢ ܟܠܗܘܿܢ ܒܢܲܝ̈ܢܵܫܵܐ : ܘܡܵܐ ܠܵܟܼ ܐܵܦܸܢ ܠܡܸܚܵܐ . ܫܕܼܝܼ ܨܸܦܬܼܵܟܼ ܥܲܠ ܐܲܠܵܗܵܐ : ܕܬܸܬܼܓܲܒܲܪ ܥܲܠ ܟܠ ܕܸܚܠܵܐ ܀ ܐܲܝܢܵܐ ܕܲܚܕܼܵܐ ܙܒܲܢ ܐܲܓܼܥܸܠ̣ ܚܲܝܵܘ̈ܗܝ ܠܐܲܠܵܗܵܐ : ܒܲܢܝܵܚܵܐ ܕܪܸܥܝܵܢܵܐ ܫܪܸܐ ܀ ܒܸܠܥܵܕܼ ܡ̣ܢ ܡܤܲܪܩܘܼܬܼܵܐ ܕܩܸܢ̈ܝܵܢܹܐ : ܢܲܦܫܵܐ ܡ̣ܢ ܒܘܼܠܒܵܠܵܐ ܕܚܘܼ̈ܫܵܒܹܐ ܠܵܐ ܡܸܬܼܚܲܪܪܵܐ ܀ ܘܒܸܠܥܵܕܼ ܡ̣ܢ ܫܸܠܝܵܐ ܕܪܸܓܼܫܹܐ : ܫܲܝܢܵܐ ܕܪܸܥܝܵܢܵܐ ܠܵܐ ܡܸܬܼܪܓܸܫ ܀ ܘܒܸܠܥܵܕܼ ܡܲܥܲܠܬܼܵܐ  pb. 68  ܕܲܠܢܸܤ̈ܝܘܿܢܹܐ : ܚܸܟܼܡܬܼܵܐ ܕܪܘܼܚܵܐ ܠܵܐ ܡܸܬܼܩܲܢܝܵܐ ܀ ܘܒܸܠܥܵܕܼ ܐܲܡܝܼܬܘܼܬܼܵܐ ܕܩܸܪܝܵܢܵܐ : ܩܲܛܝܼܢܘܼܬܼܵܐ ܕܚܘܼ̈ܫܵܒܼܵܐ ܠܵܐ ܡܸܬܼܝܲܠܦܵܐ ܀ ܘܒܸܠܥܵܕܼ ܫܲܝܢܵܐ ܕܡ̣ܢ ܚܘܼ̈ܫܵܒܹܐ : ܒܐ̄ܪ̈ܵܙܹܐ ܓܢܝ̈ܙܹܐ ܗܵܘܢܵܐ ܠܵܐ ܡܸܬܿܬܿܙܝܥ ܀ ܘܒܸܠܥܵܕܼ ܬܘܼܟܼܠܵܢܵܐ ܕܗܲܝܡܵܢܘܼܬܼܵܐ : ܠܲܡܫܲܡܵܪܘܼ ܢܲܦܫܵܐ ܡܸܨܥܲܬܼ ܓܢܝܼ̈ܝܚܵܬܼܵܐ ܘܥܲܤ̈ܩܵܬܼܵܐ ܠܵܐ ܡܸܬܿܬܲܡܪ̱ܚܵܐ ܀ ܘܒܸܠܥܵܕܼ ܫܩܝܼܠܘܼܬܼ ܢܸܤܝܵܢܵܐ ܕܲܒܼܛܝܼܠܘܼܬܹܗ ܕܐܲܠܵܗܵܐ ܤܘܼܥܪܵܢܵܐܝܼܬܼ : ܠܸܒܵܐ ܥܲܠ ܐܲܠܵܗܵܐ ܠܡܸܬܿܬܿܟܼܵܠܘܼ ܠܵܐ ܡܸܫܟܲܚ . ܘܒܸܠܥܵܕܼ ܕܬܸܛܥܲܡ ܢܲܦܫܵܐ ܚܲܫܵܐ ܕܡܸܛܠ ܡܫܝܼܚܵܐ : ܒܝܼܕܲܥܬܼܵܐ ܥܲܡܹܐ ܠܵܐ ܡܸܫܬܵܘܬܿܦܵܐ ܀ ܠܗܵܢܵܐ ܚܫܘܿܒܼ ܠܵܟܼ ܒܲܪܢܵܫܵܐ ܕܐܲܠܵܗܵܐ : ܐܲܝܢܵܐ ܕܡܸܛܠ ܡܪܲܚܡܵܢܘܼܬܼܵܐ ܤܲܓܝܼܐܬܼܵܐ : ܒܲܡܢܵܬܼܵܐ ܕܲܨܪܝܼܟܼܘܼܬܼܵܐ ܡܩܝܼܡ ܢܲܦܫܹܗ ܐܲܡܝܼܢܵܐܝܼܬܼ ܀ ܕܢܲܛܐܸܒܼ ܠܡܸܤ̈ܟܹܿܢܹܐ : ܠܐܲܠܵܗܵܐ ܐܸܫܟܲܚ ܝܵܨܘܿܦܹܐ . ܘܲܕܼܡܸܨܛܪܸܟܼ ܡܸܛܠܵܬܹܗ : ܓܲܙܵܐ ܪܲܒܵܐ ܐܸܫܟܲܚ ܠܹܗ ܀ ܐܲܠܵܗܵܐ ܥܲܠ ܡܸܕܸܡ ܠܵܐ ܤܢܝܼܩ : ܚܵܕܹܐ ܕܹܝܢ ܐܸܡܲܬܼܝ ܕܡܲܢܝܼܚ ܐ̄ܢܵܫ ܠܨܲܠܡܹܗ ܡܸܛܠܵܬܹܗ ܐܵܘ ܡܝܲܩܲܪ ܀ ܐܸܡܲܬܼܝ ܕܒܼܵܥܹ̇ܐ ܐ̄ܢܵܫ ܡܸܢܵܟܼ ܡܸܕܸܡ ܘܐܝܼܬܼ ܠܵܟܼ : ܠܵܐ ܬܹܐܡܲܪ ܒܠܸܒܵܟܼ ܕܐܸܫܒܿܘܿܩ ܠܢܲܦܫܝ : ܡܛܠ ܕܐܸܬܿܬܿܢܝܼܚ ܒܹܗ ܝܲܬܿܝܼܪܵܐ : ܐܵܘ ܐܲܥܒܿܪܝܼܘܗܝ ܕܫܵܥܬܼܵܐ : ܗܵܢܵܐ ܠܲܡ ܡܦܲܪܢܸܣ ܠܹܗ ܐܲܠܵܗܵܐ ܡ̣ܢ ܐ̄ܚܪܹܢܵܐ : ܐܸܢܵܐ ܐܹܤܝܼܡ ܠܢܲܦܫܝ . ܠܵܐ ܬܹܐܡܲܪ ܗܵܕܹܐ . ܗܵܕܹܐ ܕܹܝܢ ܓܲܒܼܪܹ̈ܐ ܥܵܘ̈ܠܹܐ ܢܸܪܢܘܿܢ : ܘܐ̄ܢܵܫܵܐ ܕܠܵܐ ܝܵܕܼܥ̇ܝܼܢ ܠܐܲܠܵܗܵܐ ܢܸܬܼܚܲܫܒܼܘܼܢ : ܘܲܢܒܼܘܼܬܼܘܼܢ ܥܲܡ ܗܵܠܹܝܢ ܡܲܪ̈ܢܝܵܬܼܵܐ . ܓܲܒܼܪܵܐ ܙܲܕܝܼܩܵܐ : ܠܵܐ ܝܵܗܹ̇ܒܼ ܐܝܼܩܵܪܹܗ ܠܲܐ̄ܚܪܹܝܢ : ܘܠܵܐ ܡܲܥܒܲܪ ܥܸܕܵܢܵܐ ܠܛܲܝܒܿܘܼܬܹܗ . ܗܵܘ̇ ܡ̣ܢ ܟܠܦܪܘܿܣ : ܡܲܒܲܥ ܠܹܗ ܐܲܠܵܗܵܐ ܡ̣ܢ ܕܘܼܟ ܐ̄ܚܪܹܝܢ : ܐܸܢ ܝܵܕܲܥ̇ ܕܐܲܠܝܼܨ . ܐܲܠܵܗܵܐ ܠܐ̄ܢܵܫ : ܠܵܐ ܫܵܒܹ̇ܩ . ܐܲܢ̄ܬܿ ܕܹܝܢ ܕܫܵܥܬܼܵܐ :  pb. 69  ܐܲܥܒܲܪܬܿ ܐܝܼܩܵܪܹܗ ܕܐܲܠܵܗܵܐ ܡܸܢܵܟܼ : ܘܲܕܼܚܲܝܬܿ ܛܲܝܒܿܘܼܬܹܗ ܡ̣ܢ ܨܹܐܕܲܝܟ ܀ ܐܸܠܵܐ ܚܟܼܝܼ ܐܝܼܬܼ ܠܵܟܼ ܘܝܵܗܹ̇ܬܼ ܐܲܢ̄ܬܿ : ܘܐܸܡܲܪ : ܫܘܼܒܼܚܵܐ ܠܵܟܼ ܐܲܠܵܗܵܐ : ܕܝܲܗ̣̄ܒܼܬܿ ܠܝܼ ܕܐܸܫܟܲܚ ܐܵܦ ܠܐ̄ܢܵܫ ܠܲܡܢܵܚܘܼ ܀ ܘܡܵܐ ܕܠܲܝܬܿ ܠܵܟܼ : ܝܲܬܿܝܼܪܵܐܝܼܬܼ ܚܕܼܝܼ ܟܲܕܼ ܡܵܘܕܹܐ ܐܲܢ̄ܬܿ ܢܓܲܝܼܪܵܐܝܼܬܼ ܡܵܘܕܝܵܢ̈ܘܵܬܼܵܐ ܤܲܓܿܝܼ̈ܐܵܬܼܵܐ ܠܐܲܠܵܗܵܐ ܘܐܵܡܲ݁ܪ ܐܲܢ̄ܬܿ : ܡܵܘܕܸܢܵܐ ܠܵܟܼ ܐܲܠܵܗܵܐ : ܕܝܲܗ̣̄ܒܼܬܿ ܠܝܼ ܬܝܼܩܵܪܵܐ ܗܵܢܵܐ ܕܐܸܬܼܡܲܤܟܲܢ ܡܸܛܠܵܬܼܵܟܼ : ܘܐܲܫܘܝܼܬܵܢܝ ܕܐܸܛܥܲܡ ܚܲܫܵܐ ܕܤܵܡ̣ܬܿ ܒܐܘܼܪܚܵܐ ܕܦܘܼܩܕܵܢܲܝܟ : ܒܟܼܘܼܪ̈ܗܵܢܹܐ ܘܲܒܼܡܸܤܟܹܢܘܼܬܼܵܐ : ܐܲܝܟܼ ܕܲܛܥܸܡ̣ܘ ܩܲܕܝܼ̈ܫܹܐ : ܕܗܲܠܸܟܼܘ ܒܐܘܼܪܚܵܐ ܗܵܕܹܐ ܀ ܘܡܵܐ ܕܲܟܼܪܝܼܗܲܬܿ ܐܸܡܲܪ : ܛܘܼܒܲܝܗܘܿܢ ܠܐܲܝܠܹܝܢ ܕܐܸܫܟܲܚܘ ܐܲܝܟܼ ܢܝܼܫܵܐ ܕܤܝܼܡ ܠܹܗ ܠܐܲܠܵܗܵܐ : ܒܗܵܠܹܝܢ ܕܡܲܝܬܸܐ ܥܠܲܝܢ ܠܡܹܐܬܲܪ . ܟܘܼܪܗܵܢܵܐ : ܡܸܛܠ ܚܘܼܠܡܵܢܵܐ ܕܢܲܦܫܵܐ ܡܲܝܬܸܐ ܐܲܠܵܗܵܐ ܀ ܐܸܡ݂ܲܪ ܒܲܙܒܲܢ ܚܲܕܼ ܡ̣ܢ ܩܲܕܝܼ̈ܫܹܐ : ܕܗܵܕܹܐ ܐܵܬ̤ܵܐ ܤܵܡܹ̇ܬܼ : ܕܐܸܡܲܬܼܝ ܕܝܼܚܝܼܕܵܝܵܐ ܠܵܐ ܡܫܲܡܸܫ ܠܐܲܠܵܗܵܐ ܫܲܦܝܼܪ : ܘܠܵܐ ܚܦܝܼܛ ܒܲܥܒܼܵܕܼܵܘ̈ܗܝ : ܡ̣ܢ ܟܠ ܦܪܘܿܣ ܢܸܤܝܘܿܢܵܐ ܡܸܕܸܡ ܫܵܒܹ̇ܩ ܥܠܵܘܗܝ ܕܢܸܪܢܸܐ ܒܹܗ : ܕܠܵܐ ܠܲܓܼܡܵܪ ܢܸܗܘܸܐ ܒܲܛܝܼܠ : ܘܡ̣ܢ ܒܸܛܠܵܢܹܗ ܤܲܓܝܼܐܵܐ ܢܸܨܛܠܸܐ ܪܸܥܝܵܢܵܐ ܠܡܸܪܢܵܐ ܒܗܵܠܹܝܢ ܕܤܸܡܵܠܵܐ . ܐܸܠܵܐ ܡܵܐ ܕܠܵܐ ܨܵܒܹ̇ܐ ܠܡܸܪܢܵܐ ܒܲܡܝܲܬܿܪܘܼܬܼܵܐ : ܪܵܡܹ̇ܐ ܠܹܗ ܥܒܼܝܼܕܬܵܐ ܕܢܸܤܝ̈ܘܿܢܹܐ : ܕܢܸܪܢܸܐ ܒܵܗ̇ : ܘܠܵܐ ܢܸܗܘܸܐ ܪܵܢܹܐ ܒܲܤܪ̈ܝܼܩܵܬܼܵܐ . ܗܵܕܹܐ ܥܵܒܹ̇ܕܼ ܐܲܠܵܗܵܐ : ܠܟܼܠܢܵܫ ܕܡܲܝܸܒܼ ܠܹܗ . ܡܵܐ ܕܲܚ̣ܙܵܝܗܝ ܕܫܲܪܝܼ ܒܵܤܹ̇ܐ ܒܲܥܒܼܵܕܼܵܘ̈ܗܝ : ܫܵܒܹ̇ܩ ܥܠܵܘ̈ܗܝ ܚܲܫܵܐ ܪܲܒܵܐ : ܕܲܢܚܲܟܿܡܝܼܘܗܝ ܘܢܸܪܕܹܝܘܗܝ . ܘܡܸܛܠܗܵܢܵܐ : ܐܵܦ ܡܵܐ ܕܩܵܪܹܝܢ ܠܹܗ ܬܘܼܒܼ ܕܐܲܝܟܼ ܗܵܠܹܝܢ : ܡܲܗܡܸܐ : ܘܠܵܐ  pb. 70  ܡܤܲܪܗܸܒܼ ܦܵܪܹܩ ܠܗܘܿܢ : ܥܕܲܡܵܐ ܕܢܸܠܐܘܿܢ ܘܢܸܕܲܥܘܼܢ : ܘܡ̣ܢ ܡܲܗܡܝܵܢܘܼܬܼܵܐ ܓܕܲܫ̣ ܠܗܘܿܢ ܗܵܠܹܝܢ ܠܡܸܤܒܲܠ ܀ ܟܲܕܼ ܬܸܦܪ̱ܤܘܼܢ ܠܲܡ ܐܝܼܕܲܝ̈ܟܿܘܿܢ : ܐܲܗܡܸܐ ܥܲܝ̈ܢܲܝ ܡܸܢܟܼܘܿܢ . ܘܐܵܦܸܢ ܬܲܤܓܿܘܿܢ ܨܠܘܿܬܼܵܐ : ܠܵܐ ܫܵܡܲܥܢܵܐ ܀ ܐܵܦܸܢ ܠܘܵܬܼ ܐ̄ܚܪ̈ܵܢܹܐ ܐܲܡܝܼܪܵܐ ܗܵܕܹܐ : ܡ̣ܢ ܟܠܦܪܘܿܣ ܠܫܵܒܼ̈ܩܲܝ ܐܘܼܪܚܵܐ ܐܲܡܝܼܪܵܐ ܀ ܘܲܕܼܡܸܛܠ ܡܵܢܵܐ ܟܲܕܼ ܗܵܟܲܢ ܡܪܲܚܡܵܢ ܐܲܠܵܥܗܵܐ : ܡܲܤܓܹܝܢ ܚ̄ܢܲܢ ܢܵܩ̇ܫܝܼܢܲܢ ܒܬܲܪܥܹܗ ܒܐܘܼܠܨܵܢܵܐ : ܘܲܡܨܲܠܹܝܢܲܢ : ܘܡܲܗܡܸܐ ܡ̣ܢ ܒܵܥܘܼܬܲܢ ؟ ܐܵܡܲ݁ܪ : ܗܵܐ ܠܵܐ ܙܥܘܿܪܝܵܐ ܐܝܼܕܹܗ ܕܡܵܪܝܵܐ ܠܡܸܦܪܲܩ : ܘܠܵܐ ܝܲܩܝܼܪܵܐ ܐܸܕܼܢܹܗ ܠܡܸܫܡܲܥ . ܐܸܠܵܐ ܚܵܘܒܲܝ̈ܟܿܘܿܢ ܗ̄ܘ̣ ܦܪܲܫ̣ܘ ܒܲܝܢܲܝܟܿܘܿܢ ܠܐܲܠܵܗܵܐ : ܘܲܚܛܵܗܲܝ̈ܟܿܘܿܢ ܐܲܗܦܸܟܼܘ ܐܲܦܵܘ̈ܗܝ ܡܸܢܟܼܘܿܢ ܕܠܵܐ ܢܸܫܡܲܥ ܀ ܐܸܬܿܕܲܟܼ̄ܪ ܒܟܼܠܙܒܲܢ ܠܡܵܪܝܵܐ : ܘܢܸܬܿܕܲܟܼܪܵܟܼ ܡܵܐ ܕܬܸܩܪܘܿܒܼ ܠܵܟܼ ܒܝܼܫܬܼܵܐ . ܟܝܵܢܵܟܼ : ܡܩܲܒܿܠܵܢܵܐ ܕܓܸܕܼܫܹ̈ܐ ܥܲܒܼܕܹܗ . ܘܲܒܼܥܵܠܡܵܐ ܕܒܹܗ ܒܪܵܟܼ ܘܫܲܒܼܩ̣ܵܟܼ : ܐܲܤܓܝܼ ܥܸܠ̈ܠܵܬܼܵܐ ܕܓܸܕܼܫܹ̈ܐ ܘܢܸܤ̈ܝܘܿܢܹܐ . ܘܠܲܟܼܝܵܢܵܟܼ ܥܲܒܼܕܹܗ : ܡܩܲܒܿܠܵܢܵܐ ܩܲܠܝܼܠܵܐ ܕܗܵܠܹܝܢ . ܘܠܵܐ ܪ̈ܲܚܝܼܩܵܢ ܡܸܢܵܟܼ ܒܝܼ̈ܫܵܬܼܵܐ : ܐܵܦܠܵܐ ܩܲܠܝܼܠ . ܕܡ̣ܢ ܓܵܘܵܟܼ ܢܵܒܼ̈ܥܵܢ ܠܵܟܼ : ܐܸܡܲܬܼܝ ܕܢܸܪܡܘܿܙ : ܘܡ̣ܢ ܬܚܹܝܬܼ ܪܸ̈ܓܼܠܲܝܟ : ܘܡ̣ܢ ܐܲܬܼܪܵܐ ܕܩܵܐܹ̇ܡ ܐܲܢ̄ܬܿ ܒܹܗ . ܐܸܠܵܐ ܘܐܲܝܟܼ ܕܩܲܪܝܼܒܼ ܬܸܡܪܵܐ ܠܬܸܡܪܵܐ : ܗܲܟܲܢܵܐ ܩܲܪܝܼܒܼܝܼܢ ܢܸܤ̈ܝܘܿܢܹܐ ܠܲܒܼܢܲܝ̈ܢܵܫܵܐ ܀ ܒܚܸܟܼܡܬܼܵܐ ܦܲܪܢܸܣ ܐܲܠܵܗܵܐ ܗܵܠܹܝܢ ܕܝܼܠܵܟܼ ܗܵܟܲܢܵܐ : ܡܸܛܠ ܝܘܼܬܼܪܵܢܵܟܼ ܕܝܼܠܵܟܼ . ܕܐܲܡܝܼܢܵܐܝܼܬܼ ܬܸܩܘܿܫ ܒܬܲܪܥܹܗ : ܘܲܒܼܕܼܚܠܬܼܵܐ ܕܡ̣ܢ ܡܲܚܫܵܢ̈ܝܬܼܵܐ : ܢܨܘܼܒܼ ܥܘܼܗܕܵܢܹܗ ܐܲܡܝܼܢܵܐ ܒܬܲܪܥܝܼܬܼܵܟܼ . ܘܬܸܗܘܸܐ ܩܲܪܝܼܒܼ ܠܐܲܠܵܗܵܐ ܒܐܲܡܝܼܢܘܼܬܼܵܐ ܕܒܼܵܥܘܼܬܼܵܟܼ : ܘܬܸܬܼܩܲܪܲܫ ܒܥܘܼܗܕܵܢܹܗ ܐܲܡܝܼܢܵܐ ܕܲܒܼܠܸܒܵܟܼ ܀ ܘܟܲܕܼ ܬܸܩܪܹܝܘܗܝ ܘܢܸܥܢܹܝܟܼ : ܬܸܕܲܥ ܕܦܵܪܘܿܩܵܟܼ  pb. 71  ܐܲܠܵܗܵܐ ܗ̄ܘ̣ . ܘܬܲܪܓܸܫ ܒܐܲܠܵܗܵܟܼ ܗܵܘ̇ ܕܲܒܼܪܵܟܼ : ܘܲܡܦܲܪܢܤܵܢܵܟܼ ܘܢܵܛܘܿܪܵܟܼ : ܒܗܵܘ̇ ܕܲܥܒܲܕܼ ܡܸܛܠܵܬܼܵܟܼ ܬܪܹܝܢ ܥܵܠܡܹ̈ܐ . ܚܲܕܼ ܐܲܝܟܼ ܕܲܠܝܘܼܠܦܵܢܵܟܼ : ܐܲܝܟܼ ܕܒܹܝܬܼ ܤܸܦܪܹ̈ܐ ܕܙܲܒܼܢܵܐ ܙܥܘܿܪܵܐ . ܘܲܐ̄ܚܪܹܢܵܐ ܐܲܝܟܼ ܕܒܹܝܬܼ ܐܲܒܼܘܼܟܼ : ܘܒܲܝܬܵܟܼ ܕܲܠܥܵܠܲܡ ܥܵܠܡܝܼܢ ܀ ܠܵܐ ܥܲܒܼܕܵܟܼ ܠܵܐ ܚܵܫܘܿܫܵܐ : ܕܠܵܐ ܬܸܪܲܓܼ ܕܲܪܓܼܵܐ ܕܐܲܠܵܗܘܼܬܼܵܐ : ܘܬܹܐܪܲܬܼ ܡܸܕܸܡ ܕܝܼܪܸܬܼ ܤܵܛܵܢܵܐ ܀ ܘܠܵܐ ܥܲܒܼܕܵܟܼ ܒܢܲܦܫܵܟܼ ܠܵܐ ܡܸܨܛܲܠܝܵܢܵܐ : ܕܠܵܐ ܬܸܗܘܸܐ ܐܲܝܟܼ ܟܝܵܢܹ̈ܐ ܐܲܤܝܼܪܹ̈ܐ : ܘܬܸܩܢܸܐ ܠܛܵܒ̈ܬܼܵܟܼ ܘܒܼܝܼ̈ܫܵܬܼܵܟܼ ܕܠܵܐ ܝܘܼܬܼܪܵܢ ܘܲܕܼܠܵܐ ܐܓܼܪܵܐ : ܐܲܝܟܼ ܓܘܼ̈ܫܡܹܐ ܐ̄ܚܪ̈ܵܢܹܐ ܕܒܲܐܪܥܵܐ . ܕܲܟܼܡܵܐ ܕܹܝܢ ܩܘܼ̈ܦܵܚܹܐ ܘܡܘܼ̈ܟܵܟܹܐ ܥܲܡ ܬܵܘ̈ܕܝܵܬܼܵܐ ܡܸܬܼܝܼܠ̈ܕܵܢ ܡ̣ܢ ܚܵܫܘܿܫܘܼܬܼܵܐ ܘܕܸܚܠܬܼܵܐ : ܐܵܦ ܡ̣ܢ ܡܸܨܛܲܠܝܵܢܘܼܬܼܵܐ : ܠܟܼܠܢܵܫ ܓܲܠܝܵܐ . ܕܢܸܗܘܸܐ ܝܑܼܕܼܝܼܥ ܕܐܵܦ ܕܘܼܦܵܛܲܢ ܕܲܒܼܙܲܕܝܼܩܘܼܬܼܵܐ : ܘܡܸܨܛܲܠܝܵܢܘܼܬܲܢ ܕܡ̣ܢ ܒܝܼ̈ܫ݂ܬܼܵܐ : ܕܨܸܒܼܝܵܢܲܢ ܗ̣̄ܝ . ܘܐܝܼܩܵܪܵܐ ܘܨܲܥܪܵܐ ܕܡ̣ܢ ܗܵܠܹܝܢ : ܠܘܵܬܲܢ ܢܸܬܼܥܲܠܸܐ . ܕܲܒܼܨܲܥܪܵܐ ܡܲܢ : ܢܸܒܼܗܲܬܼ ܘܢܸܕܼܚܲܠ . ܒܐܘܼܩܵܪܵܐ ܕܹܝܢ : ܢܵܘܕܸܐ ܠܲܐܵܠܵܗܵܐ : ܘܢܸܚܒܿܘܿܨ ܠܛܵܒܼܬܼܵܐ ܀ ܗܵܠܹܝܢ ܟܠܗܘܿܢ ܡܲܠܦܵܢܹ̈ܐ ܐܲܤܓܝܼ ܥܠܲܝܟ : ܕܕܲܠܡܵܐ ܟܲܕܼ ܡܚܲܪܪܵܐ ܬܸܗܘܸܐ ܡ̣ܢ ܗܵܠܹܝܢ : ܡܸܛܠ ܠܵܐ ܤܢܝܼܩܘܼܬܼܵܟܼ ܘܠܵܐ ܡܩܲܒܿܠܵܢܘܼܬܼܵܐ ܕܲܟܼܝܵܢܵܟܼ : ܘܲܡܪܝܼܡܵܢܘܼܬܼܵܟܼ ܕܡ̣ܢ ܕܸܚܠ̱ܬܼܵܐ ܘܡܲܚܫܵܢܝܵܬܼܵܐ : ܬܸܛܥܹܝܘܗܝ ܠܐܲܠܵܗܵܐ : ܘܬܸܤܛܸܐ ܡܸܢܹܗ : ܘܬܲܒܼܥ ܤܲܓܝܼܐܘܼܬܼ ܐܲܠܵܗܹ̈ܐ . ܗܵܝ̇ ܕܐܵܦ ܤܲܓܲܝ̈ܐܹܐ : ܟܲܕܼ ܛܵܒܼ ܚܵܫܘܿܫܹ̈ܐ ܗܘ̤ܵܘ ܘܲܤܢܝܼ̈ܩܹܐ : ܘܗܵܠܹܝܢ ܟܠܗܘܿܢ ܡܢܲܓܿܕܼܵܢܹ̈ܐ ܫܒܼܝܼܩܝܼܢ ܗ̄ܘ̣ܵܘ ܥܠܲܝܗܘܿܢ : ܒܩܲܠܝܼܠ ܫܘܼܪܬܵܚܵܐ : ܘܲܒܼܫܘܼܠܛܵܢܵܐ ܕܙܲܒܼܢܵܐ ܙܥܘܿܪܪܵܐ :  pb. 72  ܘܲܒܼܚܘܼܠܡܵܢܵܐ ܕܒܲܡܠܸܐ ܩܲܠܝܼܠ : ܠܵܘ ܒܲܠܚܘܿܕܼ ܐܲܠܵܗܹ̈ܐ ܤܲܓܿܝܼ̈ܐܹܐ ܒܕܼܵܘ : ܐܸܠܵܐ ܘܐܵܦ ܠܢܲܦܫܗܘܿܢ ܐܲܡܪܲܚ̣ܘ ܕܲܢܟܲܢܘܿܢ : ܕܡ̣ܢ ܟܝܵܢܵܐ ܚܢܲܢ ܕܐܲܠܵܗܵܐ ܒܫܵܢܝܘܼܬܼܗܘܿܢ ܀ ܡܸܛܠ ܗܵܢܵܐ ܚܲܤ̣ܟܵܟܼ ܡ̣ܢ ܗܵܠܹܝܢ ܟܠܗܹܝܢ ܒܐܲܝܠܹܝܢ ܕܐܵܠ̈ܨܵܢ ܠܵܟܼ ܒܲܙܒܲܢ : ܕܕܲܠܡܵܐ ܬܸܤܛܸܐ ܗ̣̄ܘܲܝܬܿ : ܘܪܵܓܼ̇ܙ ܗ̣̄ܘܵܐ ܥܠܲܝܟܼ : ܘܒܲܡܤܵܡ ܒܪܹܫܵܐ ܥܵܛܹ̇ܐ ܗ̄ܘ̣ܵܐ ܠܵܟܼ ܡ̣ܢ ܩܕܼܵܡܵܘܗܝ . ܡܲܪܦܸܢܵܐ ܐܵܦ ܪܘܼܫܥܵܐ ܘܲܚܛܵܗܹ̈ܐ ܕܢܵܒܼܥ̇ܝܼܢ ܡ̣ܢ ܚܘܼܠܡܵܢܵܐ ܘܠܵܐ ܕܸܚܠ̱ܬܼܵܐ ܘܲܢܝܵܚܵܐ : ܘܐܵܦܸܢ ܗܵܝ̇ ܕܐܸܬܼܐܲܡܪܲܬ̤ ܩܲܕܼܡܵܐ : ܠܵܐ ܬܸܗܘܸܐ . ܡܸܛܠܗܵܢܵܐ : ܒܚܲܫܹ̈ܐ ܘܥܵܩ̈ܬܼܵܐ ܐܲܤܓܝܼ ܥܘܼܗܕܵܢܹܗ ܒܠܸܒܵܟܼ . ܘܲܒ̣ܩܸܢܛܵܐ ܕܤܲܩܘܼ̈ܒܼܠܵܝܬܼܵܐ : ܡܥܝܼܪ ܠܵܟܼ ܠܘܵܬܼ ܬܲܪܥܵܐ ܕܲܚܢܵܢܹܗ . ܘܲܒܼܗܵܝ̇ ܕܦܵܪܹܩ ܠܵܟܼ ܡܸܢܗܘܹܝܢ : ܥܸܠ̈ܠܵܬܼܵܐ ܠܚܘܼܒܹܗ ܙܵܪܲܥ ܒܵܟܼ . ܘܡܵܐ ܕܐܸܫܟܲܚܬܵܝܗܝ ܠܚܘܼܒܵܐ : ܡܩܲܪܸܒܼ ܠܵܟܼ ܠܐܝܼܩܵܪܵܐ ܕܲܒܼ̈ܢܲܝܵܐ . ܡܚܵܘܸܐ ܠܵܟܼ ܛܲܝܒܿܘܼܬܹܗ : ܕܲܟܼܡܵܐ ܥܲܬܝܼܪܵܐ . ܘܲܒܼܛܝܼܠܘܼܬܹܗ : ܕܲܟܼܡܵܐ ܐܲܡܝܼܢܵܐ ܨܹܐܕܲܝܟܼ . ܘܗܵܝܕܹܝܢ ܢܸܥܒܿܕܼܵܟܼ ܕܬܲܪܓܸܫ ܘܲܒܼܩܘܼܕܼܫܵܐ ܕܐܝܼܩܵܪܹܗ : ܘܐ̄ܪ̈ܵܙܹܐ ܟܤܲܝ̈ܵܐ ܕܲܟܼܝܵܢܵܐ ܕܪܲܒܿܘܼܬܹܗ ܀ ܡ̣ܢ ܐܲܝܟܵܐ ܡܸܫܬܵܘܕܲܥ ܗ̣̄ܘܲܝܬܿ ܗܵܠܹܝܢ : ܐܸܢ ܤܲܩܘܼ̈ܒܼܠܵܝܵܬܼܵܐ ܠܵܐ ܗ̤ܘܲܝ̈ ܠܵܟܼ ؟ ܕܡ̣ܢ ܗܵܠܹܝܢ ܝܲܬܝܼܪܵܐܝܼܬܼ ܡܸܫܬܲܚ ܤܵܓܹ̇ܐ ܚܘܼܒܵܐ ܕܐܲܠܵܗܵܐ ܒܢܲܦܫܵܐ : ܗܵܢܵܘ ܕܹܝܢ : ܡ̣ܢ ܤܘܼܟܵܠܵܐ ܕܛܲܝ̈ܒܿܘܵܬܹܗ : ܘܥܘܼܗܕܵܢܵܐ ܕܲܡܫܲܚܠ̱ܦܘܼܬܼ ܒܛܝܼܠܘܼܬܹܗ ܀ ܗܵܠܹܝܢ ܟܠܗܹܝܢ ܛܵܒܼ̈ܬܼܵܐ : ܡ̣ܢ ܡܲܚܫܵܢ̈ܝܵܬܼܵܐ ܡܸܬܼܝܲܠ̈ܕܵܢ ܠܵܟܼ : ܐܸܢ ܬܸܕܲܥ ܠܡܵܘܕܵܝܘܼ ܀ ܥܡܲܕܼ ܡܵܕܹܝܢ ܠܐܲܗܵܠܵܐ : ܕܢܸܗܕܵܟܼ ܐܲܡܝܼܢܵܐܝܼܬܼ . ܘܡܵܐ ܕܥܲܗ̣ܕܵܟܼ ܘܦܲܪܩ̣ܵܟܼ : ܗܵܠܹܝܢ ܟܠܗܘܿܢ ܛܘܼ̈ܒܹܐ ܬܸܤܲܒܼ ܀ ܠܵܐ ܬܸܛܥܹܝܘܗܝ ܒܦܸܗܝܵܟܼ ܤܪܝܼܩܵܐ : ܕܠܵܐ ܢܸܓܼܥܹܝܟܼ ܐܵܦ ܗܘ̤ ܒܢܸܤܝܘܿܢܲܝ̈ܟ ܀  pb. 73  ܒܲܪܘܲܚܬܼܵܐ ܬܸܗܘܸܐ ܠܹܗ ܩܲܪܝܼܒܼܵܐ ܘܫܵܡܘܿܥܵܐ : ܕܒܼܐܘܼܠܨܵܢܵܐ ܬܸܫܬܿܟܲܚ ܠܵܟܼ ܦܵܪܹܗ̄ܤܝܼܵܐ ܠܘܵܬܹܗ : ܡܸܛܠ ܐܲܡܝܼܢܘܼܬܼܵܟܼ ܕܲܠܘܵܬܹܗ ܒܠܸܒܵܟܼ ܒܝܲܕܼ ܒܵܥܘܼܬܼܵܟܼ ܀ ܬܸܒܼ ܩܕܼܵܡ ܐܲܦܵܘ̈ܗܝ ܒܟܼܠܗܘܿܢ ܥܸܕܵܢܲܝ̈ܟ ܒܡܲܪܢܝܼܬܼܵܟܼ ܕܡܸܛܠܵܬܹܗ ܘܥܘܼܗܕܵܢܹܗ ܕܲܒܼܠܸܒܵܟܼ : ܕܲܠܡܵܐ ܡܵܐ ܕܲܠܢܘܼܓܼܪܵܐ ܬܸܚܙܹܝܘܗܝ : ܠܵܐ ܬܸܗܘܸܐ ܠܵܟܼ ܦܵܪܹܗ̄ܤܝܼܵܐ ܠܲܡܡܲܠܵܠܘܼ ܥܲܡܹܗ ܡܸܛܠ ܟܘܼܚܵܕܼܵܐ ܀ ܦܵܪܹܗ̄ܝܼܵܐ ܤܲܓܝܼܐܬܼܵܐ : ܡ̣ܢ ܐܲܡܝܼܢܘܼܬܼܵܐ ܤܲܓܝܼܐܬܼܵܐ ܡܸܬܼܝܲܠܕܵܐ . ܐܲܡܝܼܢܘܼܬܼܵܐ ܕܲܠܘܵܬܼ ܒܢܲܝ̈ܢܵܫܵܐ : ܓܘܼܫܡܵܐ ܗ̣̄ܝ . ܕܲܠܘܵܬܼ ܐܲܠܵܗܵܐ ܕܹܝܢ : ܪܸܢܝܵܐ ܕܢܲܦܫܵܐ : ܘܩܘܼܪܵܒܼܵܐ ܕܒܲܨ̈ܠܵܘܵܬܼܵܐ ܀ ܘܡ̣ܢ ܐܲܤܒܢܘܼܬܹܗ ܤܲܓܝܼܐܬܼܵܐ ܗܘ̤ ܪܸܢܝܵܐ : ܒܲܙܒܲܢ ܙܒܲܢ ܡܸܬܼܡܲܙܲܓܼ ܒܬܸܡܗܵܐ . ܢܸܚܕܸܐ ܠܸܒܿܗܘܿܢ ܕܐܲܝܠܹܝܢ ܕܒܼܵܥܹ̇ܝܢ ܠܡܵܪܝܵܐ . ܒܥܵܘ ܠܡܵܪܝܵܐ ܚܲܛܵܝܹ̈ܐ : ܘܐܸܬܼܚܲܝܲܠܘ ܒܤܲܒܼܪܵܐ ܒܚܘܼܫܵܒܲܝ̈ܟܿܘܿܢ . ܘܲܒܼܥܵܘ ܐܲܦܵܘ̈ܗܝ ܒܝܲܕܼ ܬܝܵܒܼܘܼܬܼܵܐ ܒܟܼܠܙܒܲܢ : ܘܬܸܬܼܩܲܕܫܘܼܢ ܡ̣ܢ ܩܘܼܕܼܫܵܐ ܕܐܲܦܵܘ̈ܗܝ : ܘܬܸܬܼܚܲܠܠܘܼܢ ܡ̣ܢ ܥܵܘ̣ܠܟܼܘܿܢ . ܗܲܪܛܘ ܥܵܘ̈̇ܠܹܐ ܠܘܵܬܼ ܡܵܪܝܵܐ : ܫܵܒܹ̇ܩ ܥܵܘ̣ܠܵܐ ܘܡܲܥܒܲܪ ܚܛܵܗܹ̈ܐ . ܡܸܛܠ ܕܲܒܼܡܵܘ̈ܡܵܬܼܵܐ ܐܸܡ݂ܲܪ : ܕܠܵܐ ܨܵܒܹ̇ܐ ܐ̄ܢܵܐ ܒܡܵܘܬܹܗ ܕܡܝܼܬܼܵܐ ܚܲܛܵܝܵܐ : ܐܲܝܟܼ ܗܵܝ̇ ܕܲܢܬܼܘܼܒܼ ܘܢܸܚܸܐ ܀ ܦܸܫ̇ܛܹܬܼ ܠܲܡ ܐܲܝ̈ܕܲܝ ܝܵܘܡܵܠ ܟ̱ܠܹܗ : ܠܘܵܬܼ ܥܲܡܵܐ ܕܡܸܬܼܚܪܸܐ ܘܠܵܐ ܡܸܬܿܛܦܝܼܣ . ܘܲܠܡܵܢܵܐ ܠܲܡ ܡܵܝ̇ܬܝܼܢ ܐܢ̄ܬܘܿܢ : ܒܲܝܬܼܵܐ ܕܒܹܝܬܼ ܝܲܥܩܘܿܒܼ ؟ ܐܸܬܼܦܢܵܘ ܠܘܵܬܼܝ : ܘܐܸܬܼܦܢܸܐ ܥܠܲܝܟܿܘܿܢ ܀ ܘܲܒܼܚܲܙܩܝܼܐܹܝܠ ܐܵܡܲ݁ܪ : ܒܝܵܘܡܵܐ ܕܢܸܫܒܿܘܩ ܥܵܘ̈ܠܵܐ ܐܘܼܪܚܹܗ ܘܢܸܬܼܦܢܸܐ ܠܘܵܬܼ ܡܵܪܝܵܐ : ܘܢܸܥܒܸܿܕ ܕܝܼܢܵܐ ܘܙܲܕܝܼܩܘܼܬܼܵܐ : ܚܛܵܗܵܘ̈ܗܝ ܕܲܥܒܲܕܼ ܠܵܐ ܢܸܬܿܕܲܟܼܪܘܼܢ ܠܹܗ : ܐܸܠܵܐ ܡܸܚܵܐ ܢܸܚܸܐ ܐܵܡܲ݁ܪ  pb. 74  ܡܵܪܝܵܐ . ܐܲܝܟܼ ܕܐܵܽܦ ܙܲܕܝܼܩܵܐ ܐܸܢ ܢܸܫܒܿܘܿܩ ܙܲܕܝܼܩܘܼܬܹܗ ܘܢܸܚܛܸܐ ܘܢܸܥܒܸܿܕܼ ܥܵܘ̣ܠܵܐ : ܠܙܲܕܝܼܩܘܼܬܹܗ ܕܲܥܒܲܕܼ ܠܵܐ ܐܸܬܿܕܟܲܪ : ܐܸܠܵܐ ܐܸܬܸܠ ܬܘܼܩܠܬܼܵܐ ܩܕܼܵܡܵܘܗܝ : ܘܲܒܼܥܵܘܼܠܵܐ ܕܲܥܒܲܕܼ ܢܡܘܼܬܼ : ܐܸܢ ܢܩܵܘܸܐ ܘܒܹܗ ܢܚܲܡܤܸܢ ܀ ܡܸܛܠ ܡܵܢܵܐ ؟ ܡܸܛܠ ܕܥܵܘ̇ܠܵܐ : ܠܵܐ ܡܸܬܿܬܿܩܸܠ ܒܥܵܘ̣ܠܹܗ ܒܝܵܘܡܵܐ ܕܢܸܬܼܦܢܸܐ ܠܘܵܬܼ ܡܵܪܝܵܐ . ܘܙܲܕܝܼܩܘܼܬܹܗ ܕܙܲܕܝܼܩܵܐ : ܠܵܐ ܡܦܲܨܝܵܐ ܠܹܗ ܒܝܵܘܡܵܐ ܕܚܵܛܹ̇ܐ : ܐܸܢ ܥܠܹܝܗ̇ ܕܫܲܬܼܐܸܤܬܼܵܐ ܢܸܒܼܢܸܐ ܒܸܢܝܵܢܹܗ ܀ ܘܲܠܘܵܬܼ ܐܹܪܲܡܝܵܐ ܗܵܟܲܢܵܐ ܐܸܡ݂ܲܪ : ܤܲܒܼ ܠܵܟܼ ܡܓܲܠܬܼܵܐ ܕܤܸܦ̣ܪܵܐ : ܘܲܟܼܬܼܘܿܒܼ ܥܠܹܝܗ̇ ܟܠܡܸܕܸܡ ܕܐܸܡ̇ܪܹܬܼ ܠܵܟܼ : ܡ̣ܢ ܝܵܘܡܵܐ ܕܝܘܿܫܝܼܵܐ ܡܲܠܟܵܐ ܕܲܝܗܘܼܕܼܵܐ ܘܲܥܕܲܡܵܐ ܠܝܵܘܡܵܢܵܐ : ܟܠܗܹܝܢ ܒܝܼ̈ܫܬܼܵܐ ܕܐܸܡ̇ܪܹܬܼ ܠܵܟܼ ܕܡܲܝܬܸܐ ܐ̄ܢܵܐ ܥܲܠ ܥܲܡܵܐ ܗܵܢܵܐ . ܟܒܲܪ ܢܸܫܡܲܥ : ܘܢܸܕܼܚܲܠ . ܘܢܸܫܒܿܘܿܩ ܓܒܲܪ ܐܘܼܪܚܹܗ ܒܝܼܫܬܼܵܐ ܘܲܢܬܼܘܼܒܼ : ܘܢܸܬܼܦܢܸܐ ܠܘܵܬܼܝ : ܘܐܸܫܒܿܘܿܩ ܠܗܘܿܢ ܚܛܵܗܲܝ̈ܗܘܿܢ . ܘܚܲܟܿܝܼܡܵܐ ܐܵܡܲ݁ܪ : ܒܲܪܢܵܫܵܐ ܕܲܡܟܲܤܸܐ ܥܵܘ̣ܠܹܗ : ܠܵܐ ܢܲܨܠܲܚ . ܘܲܕܼܡܵܘܕܸܐ ܒܲܚܛܵܗܵܘ̈ܗܝ ܘܥܵܒܲܪ ܡܸܢܗܘܿܢ : ܢܸܬܼܪܲܚܲܡ ܥܠܵܘܗܝ ܐܲܠܵܗܵܐ ܀ ܘܐܹܫܲܥܝܵܐ ܥܲܬܝܼܪ ܒܓܸܠܝܵܢܹ̈ܐ ܐܸܡ݂ܲܪ : ܒܥܵܘ ܠܡܵܪܝܵܐ . ܘܡܵܐ ܕܐܸܫܟܲܚܬܘܿܢܵܝܗܝ : ܩܪܑܵܐܘܼܗܝ . ܘܡܵܐ ܕܲܩܪܸܒܼ : ܢܸܫܒܿܘܿܩ ܚܲܛܵܝܵܐ ܐܘܼܪܚܹܗ : ܘܓܲܒܼܪܵܐ ܥܵܘ̇ܠܵܐ ܬܲܪܥܝܼܬܹܗ : ܘܢܸܬܼܦܢܸܐ ܠܘܵܬܼܝ : ܘܐܹܪܚܸܡ ܥܠܵܘܗܝ : ܘܲܠܘܵܬܼ ܐܲܠܵܗܲܢ ܕܡܲܤܓܸܐ ܠܡܸܫܒܲܩ . ܡܸܛܠ ܕܬܲܪ̈ܥܝܵܬܼܝ : ܠܵܐ ܗ̤ܘܲܝ̈ ܐܲܝܟܼ ܐܲܪ̈ܥܝܵܬܼܟܼܘܿܢ . ܘܐܘܼܪ̈ܚܵܬܼܝ : ܠܵܐ ܗ̤ܘܲܝ̈ ܐܲܝܟܼ ܐܘܼܪܚܵܬܼܟܼܘܿܢ . ܠܡܵܢܵܐ ܠܵܐ ܬܵܩ̇ܠܝܼܬܿܘܿܢ ܟܸܤܦܵܐ ܕܠܵܐ ܠܠܲܚܡܵܐ : ܘܠܹܐܘܬܼܵܐ ܕܠܵܐ ܠܡܸܤܒܲܥ ؟ ܫܘܼܡܥܘܼܢܝ ܡܸܫܡܲܥ : ܘܬܹܐܟܼܠܘܼܢ ܛܵܒܼ̈ܬܼܵܐ . ܬܵܘ ܠܘܵܬܼܝ : ܘܫܘܼܡܥܘܼܢܝ : ܘܬܸܚܸܐ  pb. 75  ܢܲܦܫܟܼܘܿܢ ܀ ܡܵܐ ܕܬܸܛܲܪ ܐܘܼܪܚܵܬܹܗ ܕܡܵܪܝܵܐ ܘܬܸܥܒܸܿܕܼ ܨܸܒܼܝܵܢܹܗ : ܗܵܝܕܹܝܢ ܬܸܬܼܛܸܠ ܥܲܠ ܡܵܪܝܵܐ . ܗܵܝܕܹܝܢ ܬܸܩܪܹܝܘܗܝ : ܘܢܸܥܢܹܝܟ . ܘܬܸܓܼܥܸܐ : ܘܢܹܐܡܲܪ : ܗܵܐ ܐܸܢܵܐ . ܥܵܘ̈̇ܠܵܐ ܡܵܐ ܕܐܵܬܼ̇ܝܵܐ ܥܠܵܘܗܝ ܒܝܼܫܬܼܵܐ : ܠܲܝܬܿ ܠܹܗ ܬܘܼܟܼܠܵܢܵܐ ܠܘܵܬܼ ܐܲܠܵܗܵܐ ܠܡܸܩܪܵܐ . ܘܠܲܡܤܲܟܵܝܘܼ ܠܦܘܼܪܩܵܢܹܗ : ܠܵܐ ܡܸܫܟܲܚ . ܡܸܛܠ ܕܐܲܪܚܸܩ̣ ܡ̣ܢ ܨܸܒܼܝܵܢܹܗ ܒܝܵܘ̈ܡܵܬܼܵܐ ܕܢܵܘܚܹܗ . ܥܲܕܼܠܵܐ ܬܸܬܼܟܲܬܲܫ : ܥܒܝܼ ܠܵܟܼ ܥܵܕܼܘܿܪܵܐ . ܘܥܲܕܼܠܵܐ ܬܸܬܼܚܪܲܗ : ܒܥܝܼ ܠܵܟܼ ܐܵܤܝܵܐ . ܥܲܕܼܠܵܐ ܬܸܡܛܹܝܟܼ ܥܵܩܬܼܵܐ : ܨܲܠܵܐ . ܘܲܒܼܙܲܒܼܢܵܐ ܕܥܵܩܬܼܵܐ ܬܸܫܟܚܝܼܗ̇ : ܘܬܸܥܢܹܝܟܼ . ܥܲܕܼܠܵܐ ܬܸܬܼܩܸܠ : ܨܲܠܵܐ ܘܲܒܼܥܝܼ . ܥܲܕܼܠܵܐ ܬܸܕܼܘܿܪ : ܛܲܝܸܒܼ ܢܸܕܼܪ̈ܲܝܟ . ܗܵܢܵܘ ܕܹܝܢ : ܘܙܵܕܲܝ̈ܟ . ܩܹܒܼܘܿܬܼܵܐ : ܒܙܲܒܼܢܵܐ ܕܫܲܝܢܵܐ ܐܸܬܿܬܲܩܢܲܬ̤ . ܡ̣ܢ ܩܕܼܵܡ ܡܵܐܐ ܫܢ̈ܝܼܢ : ܩܲܝܗܹ̈ܝܗ̇ ܐܸܬܼܢܨܸܒܼܘ . ܘܲܒܼܪܘܼܓܼܙܵܐ : ܥܵܘ̈̇ܠܹܐ ܕܲܒܼܗܠ̣ܘ ܒܥܵܘ̣ܠܵܐ ܐܸܬܿ̃ܕܵܘܲܕܼܘ . ܘܲܠܙܲܕܝܼܩܵܐ : ܗܘ̤ܵܬܼ ܠܤܸܬܵܪܵܐ . ܥܵܘ̣ܠܵܐ : ܤܵܟܲܪ ܦܘܼܡܵܐ ܒܲܨܠܘܿܬܼܵܐ . ܒܤܝܼܪܘܼܬܼܵܐ ܕܡ̣ܢ ܬܹܐܪܬܵܐ : ܫܵܩ̇ܠܵܐ ܦܵܪܹܗ̄ܤܝܼܵܐ ܡ̣ܢ ܠܸܒܵܐ . ܬܲܩܢܝܼܬܹܗ ܕܠܸܒܵܐ : ܡܲܚܬܼܵܐ ܕܸܡ̈ܥܹܐ ܕܚܲܕܼܘܼܬܼܵܐ ܒܬܲܟܼܫܲܦܬܼܵܐ . ܡܤܲܝܒܿܪܵܢܘܼܬܼܵܐ ܚܲܤܝܼܢܬܼܵܐ ܕܲܛܠܘܼܡܝܵܐ ܨܸܒܼܝܵܢܵܝܵܐ : ܡܕܲܟܿܝܵܐ ܠܸܒܵܐ . ܡܤܲܝܒܿܪܵܢܘܼܬܼܵܐ ܕܲܛܠܘܼܡܝܵܐ : ܡ̣ܢ ܒܲܤܝܘܼܬܼܵܐ ܕܥܲܠ ܥܵܠܡܵܐ ܗܵܘ̇ܝܵܐ . ܘܕܲܢܩܵܘܸܐ ܐ̄ܢܵܫ ܒܲܥܫܘܼܩܝܵܐ ܕܠܵܐ ܥܵܩܵܐ : ܡܸܛܠ ܕܫܲܪܝܼ ܠܸܒܵܐ ܚܵܙܹ̇ܐ ܠܫܲܪܝܼܪܬܵܐ . ܚܲܕܼܘܼܬܼܵܐ ܕܲܥܫܘܼܩܝܵܐ ܘܲܛܠܘܼܡܝܵܐ ܕܨܸܒܼܝܵܢܵܐ : ܡܪܝܼܡܝܼܢ ܠܸܒܵܐ . ܠܲܝܬܿ ܕܲܡܨܸܐ ܡܤܲܝܒܲܪ ܥܫܘܼܩܝܵܐ ܘܲܛܠܘܼܡܝܵܐ ܒܨܸܝܵܢܵܐ ܚܲܕܼܝܵܐ : ܐܸܠܵܐ ܐܲܝܠܹܝܢ ܕܠܲܓܼܡܵܪ ܡܝܼܬܼܘ ܒܚܘܼܫܵܒܲܝ̈ܗܘܿܢ ܠܥܵܠܡܵܐ . ܐܲܝܠܹܝܢ ܕܹܝܢ ܕܟܼܠ ܟ̱ܠܹܗ ܪܹܝܚܵܐ ܕܚܲܝܹ̈ܐ  pb. 76  ܗܵܠܹܝܢ ܒܚܘܼܫܵܒܲܝ̈ܗܘܿܢ ܫܟܼܝܼܚ : ܠܵܐ ܫܵܒܹ̇ܩ ܠܗܘܿܢ ܫܘܼܒܼܚܵܐ ܤܪܝܼܩܵܐ : ܕܠܵܐ ܢܸܼܬܼܓܵܘܙܠܘܼܢ ܡܸܚܕܵܐ ܒܚܸܡܬܼܵܐ . ܐܵܘ ܢܵܦ̇ܠܝܼܢ ܒܚܘܼ̈ܫܵܒܹܐ ܕܟܲܪܝܘܼܬܼܵܐ : ܕܡ̣ܢ ܗܵܢܵܐ ܡܸܬܼܝܲܠܕܝܼܢ . ܐܘܿ ܟܡܵܐ ܥܲܤܩܵܐ ܡܝܲܬܿܪܘܼܬܼܵܐ ܗܵܕܹܐ : ܘܲܟܼܡܵܐ ܐܝܼܬܼ ܠܵܗ̇ ܫܘܼܒܼܚܵܐ ܠܘܵܬܼ ܐܲܠܵܗܵܐ ! ܐܲܝܢܵܐ ܕܲܠܗܵܢܵܐ ܕܘܼܒܵܪܵܐ ܪܵܐܹܓܼ : ܢܸܬܸܠ ܢܲܦܫܹܗ ܒܐܲܟܼܤܢܵܝܘܼܬܼܵܐ : ܘܲܢܫܲܢܸܐ ܡ̣ܢ ܐܲܬܼܪܹܗ . ܥܲܤܩܵܐ ܠܡܸܓܼܡܲܪ ܡܝܲܬܪܘܼܬܼܵܐ ܗܵܕܹܐ ܡܥܲܠܲܝܬܼܵܐ ܐ̄ܢܵܫ ܒܐܲܬܼܪܹܗ : ܛܘܼ̈ܠܝܵܩܹܐ ܘܚܲܝ̈ܠܬܼܵܢܹܐ ܒܲܠܚܘܿܕܼ ܡܸܫܟܿܚܝܼܢ ܕܲܢܤܲܝܒܿܪܘܼܢܵܝܗܝ ܠܟܹܐܒܼܵܐ ܕܡܸܬܼܝܼܠܸܕܼ ܡ̣ܢ ܕܘܼܒܵܪܵܐ ܗܵܢܵܐ ܪܲܒܵܐ ܒܹܝܬܼ ܝܵܕܼܘܿܥܲܝ̈ܗܘܿܢ . ܘܐܲܝܠܹܝܢ ܕܡ̣ܝܼܬܼܘ ܒܚܲܝܲܝ̈ܗܘܿܢ ܠܚܲܝܹ̈ܐ ܗܵܠܹܝܢ : ܘܲܦܤܲܩ̣ܘ ܤܲܒܼܪܗܘܿܢ ܡ̣ܢ ܒܘܼܝܵܐܵܐ ܕܗܵܢܵܐ ܙܲܒܼܢܵܐ . ܐܲܝܟܵܢܵܐ ܕܩܲܪܒܝܼܒܼܵܐ ܛܲܝܒܿܘܼܬܼܵܐ ܠܡܲܟܿܝܼܟܼܘܼܬܼܵܐ : ܗܵܟܲܢܵܐ ܠܪܵܡܘܼܬܼܵܐ ܓܸܕܼܫܹ̈ܐ ܥܲܤ̈ܩܹܐ . ܠܸܒܹܿܗ ܕܡܵܪܝܵܐ ܥܲܠ ܡܲܟܿܝܼ̈ܟܹܐ : ܕܢܲܛܐܸܒܼ ܐܸܢܘܿܢ . ܐܲܦܵܘ̈ܗܝ ܕܡܵܪܝܵܐ ܠܘܼܩܒܲܠ ܪ̈ܵܡܹܐ : ܕܲܢܡܲܟܸܟܼ ܐܸܢܘܿܢ . ܡܲܟܿܝܼܟܼܘܼܬܼܵܐ ܡܩܲܒܿܠܵܐ ܪ̈ܲܚܡܹܐ : ܐܲܡܝܼܢܵܐܝܼܬܼ . ܩܲܫܝܘܼܬܼ ܠܸܒܵܐ ܓܹܝܪ ܘܠܵܐ ܗܲܝܡܵܢܘܼܬܼܵܐ : ܡܩܲܒ̈ܠܵܢ ܐܲܡܝܼܢܵܐܝܼܬܼ ܦܸܓܼܥܹ̈ܐ ܥܲܤܩܹ̈ܐ ܕܠܵܐ ܤܘܼܟܵܝ . ܥܕܲܡܵܐ ܕܡ̣ܢ ܫܸܠܝܵܐ ܬܩܘܼܡ ܥܠܲܝܗܹܝܢ ܒܝܼܫܬܼܵܐ : ܘܢܸܫܬܲܠ̈ܡܵܢ ܠܲܓܼܡܘܼܪܝܵܐ ܕܦܵܤܝܼ̈ܩܵܬܼܵܐ . ܐܲܙܥܲܪ ܢܲܦܫܵܟܼ ܒܟܼܠܡܸܕܸܡ ܒܹܝܬܼ ܒܢܲܝ̈ܢܵܫܵܐ : ܘܲܢܪܝܼܡܵܟܼ ܐܵܦ ܠܥܸܠ ܡ̣ܢ ܪܹ̈ܫܹܐ ܕܥܲܡܵܐ . ܬܸܗܘܸܐ . ܬܸܗܘܸܐ ܪܟܼܝܼܢܵܐ ܤܸܓܼܕܬܵܟܼ ܩܕܼܵܡ ܟܠܢܵܫ ܘܩܲܕܼܡܵܝ ܒܲܫܠܵܡܵܟܼ . ܘܬܸܬܼܝܲܩܲܪ ܝܲܬܝܼܪ ܡ̣ܢ ܡܲܢ ܕܲܡܩܲܪܸܒܼ ܕܲܗܒܼܵܐ ܕܐܵܘܦܹܝܪ . ܗ̤ܘܝܼ ܫܝܼܛܵܐ ܘܡܲܤܠܝܵܐ ܒܥܲܝ̈ܢܲܝ ܢܲܦܫܵܟܼ : ܘܬܸܚܙܸܐ ܫܘܼܒܼܚܹܗ ܕܐܲܠܵܗܵܐ ܒܓܼܵܘ ܢܲܦܫܵܟܼ . ܐܲܝܟܵܐ ܕܫܵܘܲܚ ܡܘܼܟܵܟܼܵܐ : ܡ̣ܢ  pb. 77  ܬܲܡܵܢ ܢܵܒܼ̇ܥܵܐ ܬܸܫܒܿܘܿܚܬܼܵܐ . ܐܸܢ ܒܓܸܠܝܵܐ ܬܸܬܼܚܲܦܲܛ ܠܡܸܤܬܿܠܵܝܘܼ : ܡ̣ܢ ܒܢܲܝ̈ܢܵܫܵܐ ܡܲܤܓܸܐ ܐܝܼܩܵܪܵܟܼ . ܘܐܸܢ ܒܠܸܒܵܟܼ ܬܸܗܘܸܐ ܡܲܟܿܝܼܟܼܵܐ : ܒܠܸܒܵܟܼ ܡܵܚܵܘܸܐ ܠܵܟܼ ܫܘܼܒܼܚܹܗ . ܗ̤ܘܝܼ ܒܪܲܒܿܘܼܬܼܵܟܼ : ܘܠܵܐ ܪܲܒܵܐ ܒܫܝܼܛܘܼܬܼܵܟܼ ܀ ܐܸܬܼܝܲܠܲܽܦ ܠܡܸܬܿܬܿܫܵܛܘܼ ܟܲܕܼ ܡܸܠܐ ܐܲܢ̄ܬܿ ܡ̣ܢ ܐܝܼܩܵܪܹܗ ܕܡܵܪܝܵܐ : ܘܠܵܐ ܠܡܸܬܼܝܲܩܵܪܘܼ ܟܲܕܼ ܡܚܸܐ ܐܲܢ̄ܬܿ ܒܫܘܼ̈ܚܢܸܐ ܡ̣ܢ ܠܓܵܘ . ܐܲܤܠܵܐ ܐܝܼܩܵܪܵܐ : ܕܬܸܬܼܝܲܩܲܪ . ܘܠܵܐ ܬܸܪܚܡܝܼܘܗܝ : ܕܠܵܐ ܬܸܤܬܿܠܸܐ . ܐܸܢ ܬܸܪܗܲܛ ܒܵܬܲܪ ܐܝܼܩܵܪܵܐ : ܥܵܪܹܩ̇ ܡ̣ܢ ܩܕܼܵܡܲܝܟܼ . ܘܐܸܢ ܬܸܥܪܘܿܩ ܡܸܢܹܗ : ܡ̣ܢ ܐܲܝܟܵܐ ܕܬܸܛܫܸܐ : ܡ̣ܢ ܬܲܡܵܢ ܢܵܒܲܥ ܥܠܲܝܟ : ܘܢܸܗܘܸܐ ܠܟܼܠܢܵܫ ܟܵܪܘܿܙܵܐ ܕܡܲܟܿܝܼܟܼܘܼܬܼܵܟܼ . ܐܸܢ ܡܫܝܼܛ ܐܲܢ̄ܬܿ ܢܲܦܫܵܟܼ ܕܬܸܬܼܝܲܩܲܪ : ܡܵܪܝܵܐ ܡܦܲܪܤܸܐ ܠܵܟܼ . ܐܸܢ ܕܹܝܢ ܡܲܤܠܸܐ ܐܲܢ̄ܬܿ ܠܵܗ̇ ܡܸܛܠ ܫܪܵܪܵܐ : ܠܒܸܪ̈ܝܵܬܼܵܐ ܢܸܦܩܘܿܕܼ ܕܲܢܩܲܠ̈ܤܵܢܵܟܼ . ܘܢܸܦܬ̈ܚܵܢ ܩܕܼܵܡܲܝܟ ܫܘܼܒܼܚܹܗ ܕܒܼܵܪܘܿܝܵܐ ܕܡ̣ܢ ܥܵܠܲܡ ܡܡܲܠܸܠ ܒܗܹܝܢ : ܘܲܢܫܲܒ̈ܚܵܢܵܟܼ ܐܲܝܟܼ ܕܲܠܒܼܵܪܘܿܝܵܐ : ܡܸܛܠ ܕܨܲܠܡܹܗ ܐܲܢ̄ܬܿ ܫܲܪܝܼܪܵܐ . ܒܲܪܢܵܫܵܐ ܕܪܵܡ ܕܘܼܒܵܪܹܗ : ܘܫܝܼܛ ܒܹܝܬܼ ܒܢܲܝ̈ܢܵܫܵܐ : ܘܢܲܗܝܼܪ ܘܚܲܪܝܼܡ ܘܡܸܤܟܹܝܢ ܒܪܘܼܚܹܗ : ܡܲܢ̣ܘܼ ܡܸܫܟܲܚ ؟ ܛܘܼܒܼܵܘܗܝ ܠܡ̇ܢ ܕܐܲܡܸܟܼ ܢܲܦܫܹܗ ܒܟܼܠܡܸܕܸܡ : ܕܗ̤ܘܝܘܼ ܡܸܬܼܪܵܘܪܲܒܼ ܒܟܼܠܡܸܕܸܡ . ܐܲܝܢܵܐ ܕܡܸܛܠ ܐܲܠܵܗܵܐ ܡܸܬܼܡܲܟܲܟܼ ܘܡܲܙܥܲܪ ܢܲܦܫܹܗ : ܡ̣ܢ ܐܲܠܵܗܵܐ ܡܸܫܬܲܒܲܚ . ܘܐܲܝܢܵܐ ܕܡܸܛܠܵܬܹܗ ܟܦܸܢ ܘܲܨܗܸܐ : ܡ̣ܢ ܛܘܼܒܹܗ ܡܲܪܘܸܐ ܠܹܗ : ܒܗܵܘ̇ ܚܲܡܪܵܐ ܕܠܵܐ ܬܘܼܒܼ ܥܵܒܼ̇ܪܵܐ ܪܵܘܵܝܘܼܬܼܵܐ ܕܫܲܬܵܝܵܘ̈ܗܝ . ܘܗܵܘ̇ ܕܡܸܬܼܥܲܪܛܲܪ ܡܸܛܠܵܬܹܗ : ܥܛܵܦܵܐ ܕܬܸܫܒܿܘܿܚܵܬܐ ܡܲܠܒܸܫ ܠܹܗ . ܘܲܕܼܡܸܤܟܹܝܢ ܘܲܨܪܝܼܟܼ ܡܸܛܠܵܬܹܗ : ܒܗܵܘ ܥܘܼܬܼܪܹܗ   pb. 78  ܫܲܪܝܼܪܵܐ ܡܫܲܪܲܪ ܠܒܼܘܼܝܵܐܹܗ ܀ ܐܲܫܝܛ ܢܲܦܫܵܟܼ ܡܸܛܠ ܐܲܠܵܗܵܐ : ܕܬܸܤܓܸܐ ܬܸܫܒܿܘܿܚܬܵܟܼ : ܘܟܲܕܼ ܠܵܐ ܪܓܼܝܼܫ ܐܲܢ̄ܬܿ . ܒܟܼܠܗܘܿܢ ܚܲܝܲܝ̈ܟ ܚܲܛܵܝܵܐ ܚܫܘܿܒܼ ܢܲܦܫܵܟܼ : ܕܲܒܼܟܼܠܗܘܿܢ ܚܲܝܲܝ̈ܟ ܙܲܕܝܼܩܵܐ ܬܸܫܬܿܟܲܚ . ܗ̤ܘܝܼ ܫܝܼܛܵܐ ܟܲܕܼ ܚܲܟܿܝܼܡܵܐ ܐܲܢ̄ܬܿ : ܘܠܵܐ ܬܸܫܛܸܐ ܒܚܸܟܼܡܬܼܵܟܼ . ܗ̤ܘܝܼ ܗܸܕܼܝܘܿܛܵܐ ܒܚܸܟܼܡܬܼܵܟܼ : ܘܠܵܐ ܬܸܬܼܚܵܘܸܐ ܚܲܟܿܝܼܡܵܐ ܟܲܕܼ ܗܸܕܸܝܘܿܛ ܐܲܢ̄ܬܿ . ܐܸܢ ܠܫܝܼ̈ܛܹܐ ܡܵܘܪܒܼܵܐ ܡܲܟܝܟܼܘܼܬܼܵܐ : ܡܟܵܐ ܡܵܘܪܒܼܵܐ ܠܝܲܩܝܼܪܹ̈ܐ . ܥܪܘܿܩ ܡ̣ܢ ܫܘܼܒܼܚܵܐ : ܘܬܸܫܬܲܒܲܚ . ܕܚܲܠ ܡ̣ܢ ܪܵܡܘܼܬܼܵܐ : ܘܬܸܬܿܪܝܼܡ . ܠܵܐ ܠܲܡ ܐܸܬܼܦܲܠܓܲܬ̤ ܓܲܐܝܘܼܬܼܵܐ ܠܲܒܼܢܲܝ̈ܢܵܫܵܐ : ܘܪܵܡܘܼܬܼܵܐ ܨܸܒܼܝܵܢܵܐܝܼܬܼ : ܚܠܵܦ ܡܢܵܘ̈ܬܼܵܐ ܙܥܘܿܪ̈ܝܵܬܼܵܐ ܕܡܸܢܹܗ ܥܲܡ ܐ̄ܢܵܫ ܠܵܐ ܬܸܨܸܐ . ܐܸܢ ܐܲܤܠܝܼܬܿ ܠܬܸܫܒܿܘܿܚܬܼܵܐ : ܥܪܘܿܩ ܡ̣ܢ ܨܵܝ̈ܕܲܝ ܫܘܼܒܼܚܵܐ . ܥܪܘܿܩ ܡ̣ܢ ܩܲܢܵܝܹ̈ܐ : ܐܲܝܟܼ ܕܡ̣ܢ ܩܸܢܝܵܢܹ̈ܐ . ܐܲܪܚܸܩ ܡ̣ܢ ܡܦܲܢܩܹ̈ܐ : ܐܲܝܟܼ ܕܡ̣ܢ ܦܘܼ̈ܢܵܩܹܐ . ܥܪܘܿܩ ܡ̣ܢ ܙܲܠܝܼ̈ܠܹܐ : ܐܲܝܟܼ ܕܡ̣ܢ ܙܵܢܝܘܼܬܼܵܐ . ܐܸܢ ܥܘܼܗܕܵܢܵܐ ܕܗܘܼܦܵܟܲܝ̈ܗܘܿܢ ܫܵܓܹ̇ܫ ܠܬܲܪܥܝܼܬܼܵܐ : ܟܡܵܐ ܝܲܬܿܝܼܪܵܐܝܼܬܼ ܚܙܵܬܼܵܐ ܘܩܲܪܝܼܒܼܘܼܬܼܵܐ ܕܥܲܡܗܘܿܢ . ܐܸܬܼܩܲܪܲܒܼ ܠܲܡܝܲܬܿܪܹ̈ܐ : ܕܒܼܐܝܼܕܲܝ̈ܗܘܿܢ ܬܸܬܼܩܲܪܲܒܼ ܠܘܵܬܼ ܐܲܠܵܗܵܐ ܀ ܐܸܬܼܥܲܢܵܐ ܥܲܡ ܡܲܟܿܝܼܟܼܵܐ ܀ ܕܬܹܐܠܲܦ ܡ̣ܢ ܐܘܿܪ̈ܚܵܬܹܗ . ܐܸܢ ܚܙܵܬܼܵܐ ܕܗܘܼܦܵܟܹܗ ܡܵܘܬܿܪܵܐ ܠܚܲܙܵܝܵܘ̈ܗܝ : ܟܡܵܐ ܝܲܬܿܝܼܪ ܙܢܲܝ̈ܵܐ ܕܕܼܘܼܒܵܪ̈ܵܘܗܝ : ܘܝܘܼܠܦܵܢܵܐ ܕܡ̣ܢ ܦܘܼܡܹܗ . ܐܲܚܸܒܼ ܠܡܸܤ̈ܟܹܢܹܐ : ܕܒܼܐܝܼܕܲܝ̈ܗܘܿܢ ܬܸܫܟܲܚ ܪ̈ܲܚܡܹܐ . ܠܵܐ ܬܸܩܪܘܿܒܼ ܠܟܸܪ̈ܚܹܵܐ : ܕܠܵܐ ܬܸܬܼܥܨܸܐ ܠܡܸܦܲܩ ܡ̣ܢ ܥܝܵܕܹ̈ܐ ܕܲܡܫܲܝܢܘܼܬܼܵܟܼ . ܠܵܐ ܬܸܢܲܕܼ ܡ̣ܢ ܤܲܢܝܘܼܬܼ ܟܘܼܪܗܵܢܵܐ ܕܲܟܼܪܲܝܼܗܹܐ : ܡܸܛܠ ܕܐܵܦ ܐܲܢ̄ܬܿ ܒܸܤܪܵܐ ܠܒܼܝܼܫ ܐܲܢ̄ܬܿ . ܠܵܐ ܬܩܲܦܲܚ ܠܡܲܪܝܼܪ̈ܲܝ  pb. 79  ܠܸܒܵܐ : ܕܠܵܐ ܬܸܬܼܡܚܸܐ ܒܫܲܒܼܛܵܐ ܕܐܸܬܼܡܚܝܼܘ . ܘܬܸܒܼܥܸܐ ܡܒܲܝܐܵܢܵܐ : ܘܠܵܐ ܢܸܫܬܿܟܲܚ ܠܵܟܼ . ܠܵܐ ܬܲܤܠܸܐ ܠܡܘܼ̈ܡܬܼܵܢܹܐ ܕܒܲܟܼܝܵܢܵܐ : ܕܠܵܐ ܥܵܐܹ̇ܠ ܥܲܡܗܘܿܢ ܠܲܫܝܘܿܠ ܀ ܐܲܚܸܒܼ ܠܚܲܛܵܝܹ̈ܐ : ܘܐܲܤܠܵܐ ܠܲܥܒܼܵܕܲܝ̈ܗܘܿܢ . ܠܵܐ ܬܫܘܼܛ ܐܸܢܘܿܢ ܡܸܛܠ ܒܘܼܨܵܪ̈ܲܝܗܘܿܢ : ܕܲܠܡܵܐ ܐܵܦ ܐܲܢ̄ܬܿ ܬܸܬܼܢܲܤܸܐ ܒܗܘܿܢ ܟܲܕܼ ܒܗܘܿܢ . ܥܗܲܕܼ ܕܲܠܤܲܪܝܘܼܬܹܗ ܕܐܵܕܼܵܡ ܡܫܵܘܬܲܦ ܐܲܢ̄ܬܿ : ܐܵܦ ܐܲܢ̄ܬܿ ܘܠܵܗ̇ ܠܲܡܚܝܼܠܘܼܬܼܵܐ ܠܒܼܝܼܫ ܐܲܢ̄ܬܿ . ܠܐܲܝܢܵܐ ܕܥܲܠ ܨܠܘܿܬܼܵܐ ܕܚܲܫܵܐ ܤܢܝܼܩ ܘܡܸܠܹ̈ܐ ܕܫܘܼܕܵܠܵܐ : ܠܵܐ ܬܸܬܸܠ ܐܲܢ̄ܬܿ ܡܲܟܿܤܵܢܘܼܬܼܵܐ ܚܠܵܦ ܗܵܠܹܝܢ : ܕܠܵܐ ܬܘܼܒܿܕܼܝܘܗܝ : ܘܬܸܬܼܒܲܥ ܢܲܦܫܹܗ ܡ̣ܢ ܐܝܼܕܲܝ̈ܟ . ܐܸܬܿܕܲܡܵܐ ܠܐܵܤܵܘ̈ܬܼܵܐ : ܕܠܘܼܩܒܲܠ ܚܲܡܝܼ̈ܡܵܬܼܵܐ : ܒܩܲܪܝܼܪ̈ܵܬܼܵܐ ܡܸܬܼܚܲܫܚܝܼܢ . ܥܨܝܼ ܢܲܦܫܵܟܼ : ܕܐܸܡܲܬܼܝ ܕܦܵܓܲܥ ܐܲܢ̄ܬܿ ܒܩܲܪܝܼܒܼܵܟܼ : ܐܝܼܩܵܪܵܐ ܕܲܠܥܸܠ ܡ̣ܢ ܡܫܘܼܚܬܹܗ ܬܩܲܪܸܒܼ ܠܹܗ . ܘܢܲܫܸܩ ܐܝܼܕܲܗ ܘܪܸܓܼܠܹܗ : ܘܐܲܪܬܲܚ ܠܸܒܵܟܼ ܒܚܘܼܒܹܗ ܚܲܤܝܵܐܝܼܬܼ . ܘܙܲܒܼ̈ܢܵܬܼܵܐ ܤܲܓܝܼ̈ܐܵܬܼܵܐ ܠܒܼܘܿܟܼ ܐܸܢܹܝܢ ܠܐܝܼܕܼܵܘ̈ܗܝ : ܘܤܝܼܡ ܥܲܠ ܥܲܝܢܲܝ̈ܟ : ܘܚܲܒܸܒܼ ܐܸܢܹܝܢ ܒܐܝܼܩܵܪܵܐ ܪܲܒܵܐ . ܘܤܝܼܡ ܥܲܠ ܦܲܪܨܘܿܦܹܗ ܫܲܦܝܼܪ̈ܵܬܼܵܐ : ܕܠܲܝܬܿ ܐܸܢܹܝܢ ܠܹܗ . ܘܐܵܦ ܟܲܕܼ ܪܲܚܝܼܩ : ܡܲܠܸܠ ܥܠܵܘܗܝ ܛܵܒܼ̈ܬܼܵܐ ܘܫܲܦܝܼܪ̈ܵܬܼܵܐ : ܘܲܩܪܝܼܘܗܝ ܒܲܫܡܵܗܹ̈ܐ ܡܦܲܪ̈ܫܹܐ ܕܐܝܼܩܵܪܵܐ . ܘܲܒܼܗܵܠܹܝܢ ܘܕܲܐܝܟܼ ܗܵܠܹܝܢ : ܠܵܘ ܒܲܠܚܘܿܕܼ ܠܹܗ ܠܘܵܬܼ ܓܘܼܪܵܓܼܵܐ ܕܫܲܦܝܼܪ̈ܵܬܼܵܐ ܬܸܥܨܸܝܘܗܝ : ܟܲܕܼ ܡܸܬܼܟܲܚܲܕܼ ܡ̣ܢ ܫܡܵܐ ܕܠܵܐ ܥܒܼܵܕܹ̈ܐ ܕܛܵܫ̣ܬܿ ܒܹܗ : ܘܙܵܪܲܥ ܐܲܢ̄ܬܿ ܒܹܗ ܙܲܪܥܵܐ ܕܲܡܝܲܬܿܪ̈ܵܬܼܵܐ : ܐܸܠܵܐ ܡ̣ܢ ܗܵܠܹܝܢ ܐܸܤܟܹ̈ܡܹܐ ܘܕܲܐܝܟܼ ܗܵܠܹܝܢ  pb. 80  ܕܲܡܥܲܝܸܕܼ ܐܲܢ̄ܬܿ ܒܗܘܿܢ ܩܢܘܿܡܵܟܼ : ܥܝܵܕܹ̈ܐ ܡܫܲܝ̈ܢܹܐ ܘܡܲܟܿܝܼ̈ܟܹܐ ܡܤܲܬܸܬܼ ܐܲܢ̄ܬܿ ܒܢܲܦܫܵܟܼ : ܘܡܸܬܼܒܲܪܸܐ ܐܲܢ̄ܬܿ ܡ̣ܢ ܐܵܓܼܘܿܢܹ̈ܐ ܤܲܓܼܝܼ̈ܐܹܐ ܘܥܲܤ̈ܩܹܐ : ܐܲܝܠܹܝܢ ܕܲܒܼܥܲܡ̈ܠܹܐ ܡܸܬܼܩܢܸܐ ܠܲܐ̄ܚܪ̈ܵܢܹܐ ܢܘܼܛܵܪܵܐ ܕܡܸܢܗܘܿܢ . ܘܠܵܘ ܒܲܠܚܘܿܕܼ ܗܵܕܹܐ : ܐܸܠܵܐ ܘܐܸܢ ܐܝܼܬܼ ܠܹܗ ܒܘܼܨܵܪܵܐ ܡܸܕܸܡ : ܐܵܘ ܡܘܼܡܵܐ ܕܨܸܒܼܝܵܢܵܐ : ܠܗܵܘ̇ ܡ̇ܢ ܕܗܵܠܹܝܢ ܐܝܼܩܵܪܹ̈ܐ ܡܸܫܟܲܚ ܡܸܢܵܟܼ : ܒܪܸܡܙܵܐ ܒܲܠܚܘܿܕܼ ܟܲܕܼ ܬܚܵܘܹܝܘܗܝ ܬܲܚܘܝܼܬܼܵܐܢܵܐܝܼܬܼ : ܦܫܝܼܩܵܐܝܼܬܼ ܡܩܲܒܸܠ ܡܸܢܵܟܼ ܐܵܤܝܘܼܬܼܵܐ : ܟܲܕܼ ܒܵܗܹ̇ܬܼ ܡ̣ܢ ܐܝܼܩܵܪܵܟܼ ܕܲܠܘܵܬܹܗ : ܘܡܸܛܠ ܬܲܚܘܝܼܬܼܵܐ ܕܚܘܼܒܵܐ ܕܚܵܙܹ̇ܐ ܒܵܟܼ ܐܲܡܝܼܢܵܐܝܼܬܼ . ܗܵܢܵܐ ܢܝܼܫܵܐ : ܠܘܵܬܼ ܟܠܗܘܿܢ ܒܢܲܝ̈ܢܵܫܵܐ ܗ̤ܘܝܼ ܐܲܚܝܼܕܼ ܐܲܢ̄ܬܿ . ܘܡ̣ܢ ܕܬܸܙܕܥܸܦ ܒܐ̄ܢܵܫ : ܘܬܸܛܲܢ ܡܸܛܠ ܗܲܝܡܵܢܘܼܬܼܵܐ : ܐܵܘ ܡܸܛܠ ܥܒܼܵܕܼܵܘ̈ܗܝ ܒܝܼ̈ܫܹܐ : ܐܵܘ ܕܬܸܪܫܹܝܘܗܝ ܐܵܘ ܕܬܲܟܿܤܝܼܘܗܝ : ܐܸܙܕܲܗ̄ܪ ܒܢܲܦܫܵܟܼ . ܕܲܝܢܵܐ ܟܹܐܢܵܐ ܒܲܫܡܲܝܵܐ ܟ̱ܠܲܢ ܩܢܹܝܢܲܢ . ܐܸܢ ܕܹܝܢ ܚܐܹ̇ܣ ܐܲܢ̄ܬܿ ܘܒܼܵܥܹ̇ܐ ܐܲܢ̄ܬܿ ܕܬܲܦܢܹܝܘܗܝ ܠܘܵܬܼ ܫܪܵܪܵܐ : ܡܸܚܲܫ ܬܸܚܲܫ ܚܠܵܦܵܘܗܝ . ܘܲܒܼܕܸܡ̈ܥܹܐ ܘܲܒܼܚܘܼܒܵܐ ܬܹܐܡܲܪ ܠܹܗ ܡܸܠܬܼܵܐ ܘܬܲܪܬܹܝܢ : ܘܠܵܘ ܡܸܬܼܓܵܘܙܵܠܘܼ ܬܸܬܼܓܵܘܙܲܠ ܥܠܵܘܗܝ : ܘܐܵܬ̤ܵܐ ܕܲܒܼܥܸܠܕܒܼܵܒܼܘܼܬܼܵܐ ܬܸܦܪܘܿܫ ܡ̣ܢ ܦܲܪܨܘܿܦܵܟܼ . ܚܘܼܒܵܐ ܠܵܐ ܝܵܕܲܥ̇ ܠܡܸܪܓܲܙ : ܠܵܐ ܡܸܬܿܬܿܦܝܼܪ : ܠܵܐ ܡܓܲܢܸܐ ܚܵܫܘܿܫܵܐܝܼܬܼ . ܐܵܬ̤ܵܐ ܕܚܘܼܒܵܐ ܘܕܝܼܕܲܥܬܼܵܐ ܐܲܝܟܵܐ ܕܐܝܼܬܹܝܗ̇ : ܡܲܟܿܝܟܼܘܼܬܼܵܐ ܗ̣̄ܝ ܥܲܡܝܼܩܬܼܵܐ ܕܡ̣ܢ ܬܲܪܥܝܼܬܼܵܐ ܕܲܠܓܼܵܘ . ܫܠܸܡ̣ ܡܹܐܡܪܵܐ ܕܚܲܡܫܵܐ . ܫܠܸܡ̣ ܡܹܐܡܪܵܐ ܕܚܲܡܫܵܐ .