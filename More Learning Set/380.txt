ܡܐܡܪܐ ܕܫܒܥܐ ܕܥܠ ܕܚܠܬ
                    ܐܠܗܐ ܬܘܒ ܡܺܐܡܪܐ ܕܫܰܒܥܐ ܕܡܰܘܕܰܥ ܒܶܗ ܆ ܕܳܐܦ ܟܽܠܗܽܘܢ ܟܺܐܢ̈ܶܐ ܩܰܕ̈ܡܳܝܶܐ ܆ ܒܕܶܚܠܬܐ ܕܡܶܢ ܐܰܠܳܗܐ ܓܡܰܪܘ ܦܽܘ̈ܩܕܳܢܰܘܗܝ ܕܰܐܠܳܗܐ ܀   ܕܪܺܝܫܐ ܘܰܢܩܺܝܠܐ ܐܽܘܪܚܐ ܕܕܽܘܒܳܪܶܗ ܕܡܫܺܝܚܐ ܇ ܡܶܢ ܚܰܘܪܐ ܕܟܺܐܢ̈ܶܐ ܩܰܕ̈ܡܳܝܶܐ ܆ ܠܒܰܪ ܐܢܳܫܐ ܕܰܬܪܺܝܨܳܐܺܝܬ ܨܳܒܶܐ ܕܢܶܪܕܶܐ ܒܳܗ̇ . ܘܰܚܙܳܬܐ ܕܕܽܘܪ̈ܟܳܬܐ ܕܗܳܢܽܘܢ ܕܗܰܠܶܟܘ ܒܳܗ̇ ܒܽܐܘܪܚܐ ܡܶܢ ܩܕܳܡܰܝܢ ܆ ܕܢܺܐܙܰܠ ܒܳܗ̇ ܐܳܦ ܚܢܰܢ ܫܰܦܝܳܐܺܝܬ ܢܳܓܕܐ ܠܰܢ . ܐܰܝܟ ܝܰܕ̈ܥܶܐ ܓܶܝܪ ܘܡܺܝ̈ܠܶܐ ܕܣܺܝܡܺܝܢ ܥܰܠ ܓܶܢܒ ܐܽܘܪܚܐ ܕܰܟܝܳܢܐ : ܕܰܠܓܰܘ ܡܶܢܗܽܘܢ ܢܶܚܒܫܽܘܢ ܡܰܪܕܺܝܬܐ ܕܗܰܠܳܟ̈ܶܐ ܆ ܗܳܟܰܢܐ ܚܰܘܪ̈ܶܐ ܘܕܶܡ̈ܘܳܬܐ ܕܩܰܕ̈ܡܳܝܶܐ ܆ ܥܰܡ ܦܽܘܩܕܳܢܐ ܘܢܳܡܽܘܣܳܐ ܐܰܠܳܗܳܝܐ ܆ ܠܽܐܘܪܚܐ ܗܳܕܶܐ ܕܒܳܗ̇ ܪܳܕܶܝܢ ܚܢܰܢ ܟܪ̈ܺܝܟܺܝܢ ܇ ܘܡܰܪܕܺܝܬܐ ܕܗܰܠܟ̈ܳܬܰܢ ܠܓܰܘ ܡܶܢܗܽܘܢ ܡܬܰܚܡܺܝܢ ܇ ܕܠܐ ܐܢܳܫ ܢܰܡܪܰܚ ܘܡܶܢ ܐܽܘܪܚܐ ܠܝܰܡܺܝܢܐ ܐܰܘ ܠܣܶܡܳܠܐ ܢܶܣܛܶܐ . ܒܗܳܝ ܓܶܝܪ ܕܡܽܘܬܐ ܕܡܶܬܬܚܺܝܒ ܠܰܢ ܆ ܕܡܶܢ ܫܒܺܝܠܶܗ ܫܰܦܝܐ ܕܰܫܪܳܪܐ ܠܚܰܕ ܡܶܢ ܓܰܒܺܝ̈ܢ ܠܐ ܢܶܣܛܶܐ ܆ ܕܠܐ ܢܶܦܗܶܐ ܒܬܰܘܫܐ ܘܢܶܬܬܩܶܠ ܒܗܰܝܡܳܢܽܘܬܰܢ . ܗܳܟܰܢܐ ܐܳܦܠܐ ܡܶܢ ܐܽܘܪܚܐ ܢܳܡܽܘܣܳܝܬܐ ܕܕܽܘܒܳܪܐ ܐܰܠܳܗܳܝܐ ܕܶܐܫܬܠܶܡ ܠܰܢ ܇ ܠܚܰܕ ܡܶܢ ܓܰܒܺܝ̈ܢ ܠܐ ܢܶܦܽܘܩ . ܐܶܠܐ ܐܰܝܟ ܕܰܒܗܳܝ ܐܽܘܪܚܐ ܕܗܰܝܡܳܢܽܘܬܐ ܆ ܐܳܦ ܒܗܳܢܐ ܕܽܘܒܳܪܐ ܫܰܦܺܝܪܐ ܬܪܺܝܨܳܐܺܝܬ ܢܶܪܕܶܐ . ܘܢܶܕܰܥ ܫܽܘܪܳܝܐ ܘܫܽܘܠܳܡܐ ܘܰܡܨܰܥܬܐ ܆ ܘܰܢܚܽܘܪ ܒܕܰܪ̈ܓܶܐ ܣܰܓܺܝ̈ܶܐܐ ܇ ܕܰܒܛܶܟܣܐ ܚܰܕ ܒܳܬܰܪ ܚܰܕ ܡܪܰܟܒܺܝܢ ܒܳܗ̇ ܒܣܶܒܠܬܐ ܗܳܕܶܐ ܕܡܰܣܩܐ ܠܰܫܡܰܝܐ . ܗܳܕܶܐ ܕܰܐܝܟ ܕܰܒܪܳܙܐ ܠܓܰܒܝܐ ܕܰܐܒܳܗ̈ܳܬܐ ܛܽܘܒܳܢܐ ܝܰܥܩܽܘܒ . ܥܳܡܽܘܪܐ ܕܰܫܡܰܝܐ ܩܰܕܶܡ ܚܰܘܝܶܗ . ܘܰܕܗܳܢܽܘܢ ܕܣܳܠܩܺܝܢ ܕܶܝܢ ܘܢܳܚܬܺܝܢ ܒܳܗ̇ ܆ ܡܰܠܰܐܟ̈ܶܐ ܐܺܝܬܰܝܗܽܘܢ . ܠܰܘ ܓܶܝܪ ܕܡܰܠܰܐܟ̈ܶܐ ܫܡܰܝ̈ܳܢܶܐ ܒܰܠܚܽܘܕ ܐܺܝܬܶܝܗ̇ ܗܘܳܬ ܗܳܝ ܣܶܒܠܬܐ . ܐܶܠܐ ܗܳܕܶܐ ܪܳܡܙܐ ܠܰܢ ܡܶܠܬܶܗ ܕܰܟܬܳܒܐ ܆ ܒܗܳܝ ܕܡܰܠܰܐܟ̈ܰܘܗܝ ܕܰܐܠܳܗܐ ܣܳܠܩܺܝܢ ܗܘܰܘ ܘܢܳܚܬܺܝܢ ܒܳܗ̇ ܆ ܕܟܽܠ ܒܰܪ ܐܢܳܫܐ ܕܡܶܬܩܰܪܰܒ ܠܘܳܬ ܥܶܩܒܳܗ̇ ܆ ܘܰܡܫܰܪܶܐ ܕܢܶܬܕܰܪܰܓ ܘܢܶܣܰܩ ܒܳܗ̇ . ܒܛܶܟܣܐ ܕܡܰܠܰܐܟ̈ܶܐ ܡܰܦܠܰܚ . ܘܡܶܢ ܓܒܺܝܬܐ ܕܪ̈ܽܘܚܳܢܶܐ ܡܶܬܡܢܶܐ . ܘܰܕܢܶܗܘܶܐ ܦܳܠܚܐ ܫܡܰܝܳܢܐ ܡܰܟܬܶܒ ܢܰܦܫܶܗ . ܘܰܐܟܙܢܐ ܕܰܒܢ̈ܰܝ ܐܢܳܫܐ ܐܰܝܠܶܝܢ ܕܰܡܩܰܒܠܺܝܢ ܕܰܪ̈ܓܶܐ ܐܢܳܫܳܝ̈ܶܐ . ܘܡܰܦܠܚܺܝܢ ܒܰܚܕܐ ܡܶܢ ܛܶܟܣܺܝܣ ܕܥܳܠܡܐ ܆ ܡܶܬܚܰܠܰܦ ܠܶܗ ܠܘܳܬܗܽܘܢ ܫܡܳܐ ܕܦܶܓ̈ܳܢܶܐ ܆ ܗܰܘ ܕܺܐܝܬ ܗܘܳܐ ܠܗܽܘܢ ܆ ܘܰܚܠܳܦܰܘܗܝ ܦܳܠ̈ܚܶܐ ܡܶܫܬܰܡܗܺܝܢ ܆ ܗܳܟܰܢܐ ܐܳܦ ܒܰܪܢܳܫܐ ܕܰܒܨܶܒܝܳܢܶܗ ܗܳܕܶܐ ܟܳܬܶܒ ܢܰܦܫܶܗ ܒܰܓܒܺܝܠܬܶܗ ܕܰܡܫܺܝܚܐ ܇ ܘܡܰܦܠܰܚ ܒܛܶܟܣܺܝܣ ܗܳܕܶܐ ܕܪ̈ܽܘܚܳܢܶܐ ܇ ܡܶܢ ܗܳܝ ܕܒܰܪܢܳܫܐ ܡܰܠܰܐܟܐ ܡܫܰܡܗܐ ܠܶܗ ܡܶܠܬܶܗ ܕܰܟܬܳܒܐ . ܘܟܺܐܢܳܐܺܝܬ . ܡܶܛܽܠ ܓܶܝܪ ܕܫܰܪܝ ܒܦܽܘܠܚܳܢܗܽܘܢ ܕܡܰܠܰܐܟ̈ܶܐ ܆ ܐܳܦ ܫܡܐ ܕܺܝܠܗܽܘܢ ܡܶܬܬܚܺܝܒ ܠܶܗ ܕܰܢܩܰܒܶܠ . ܘܡܶܢ ܒܰܪܢܳܫܐ ܡܰܠܰܐܟܐ ܡܶܫܬܰܡܰܗ ܆ ܡܶܛܽܘܠ ܦܽܘܠܚܳܢܶܗ ܘܕܽܘܒܳܪܶܗ : ܘܠܰܘ ܡܶܛܽܠ ܟܝܳܢܶܗ . ܘܥܰܠ ܗܳܕܶܐ ܐܳܦ ܒܗܳܝ ܣܶܒܠܬܐ ܆ ܕܢܳܚܬܺܝܢ ܘܣܳܠܩܺܝܢ ܡܰܠܰܐܟ̈ܶܐ ܚܙܳܐ ܬܰܡܺܝܡܐ ܝܰܥܩܽܘܒ . ܟܰܕ ܗܳܝ ܕܣܳܠܩܺܝܢ ܕܰܒܢ̈ܰܝ ܐܢܳܫܐ ܗܘܳܬ . ܡܶܛܽܠ ܕܕܰܒܢ̈ܰܝ ܐܢܳܫܐ ܗܺܝ ܗܳܕܶܐ ܕܢܶܣܩܽܘܢ ܡܶܢ ܐܰܪܥܐ ܠܰܫܡܰܝܳܐ . ܗܳܢܽܘܢ ܕܶܝܢ ܕܢܳܚܬܺܝܢ ܗܘܰܘ ܡܰܠܰܐܟ̈ܶܐ ܐܶܢܽܘܢ . ܡܶܛܽܠ ܕܰܐܬܪܗܽܘܢ ܫܡܰܝܐ ܗ̣ܘ . ܘܡܶܢ ܪܰܘܡܐ ܐܰܬܪܗܽܘܢ ܠܓܰܘ ܐܰܪܥܐ ܢܳܚܬܺܝܢ ܗܘܰܘ . ܚܠܺܝܛܺܝܢ ܗܘܰܘ ܗܳܟܺܝܠ ܒܗܳܝ ܣܶܒܠܬܐ ܡܰܠܰܐܟ̈ܶܐ ܘܰܒܢ̈ܰܝ ܐܢܳܫܐ ܫܰܘܝܳܐܺܝܬ . ܕܢܰܠܦܰܢ ܟܬܳܒܐ ܩܰܕܺܝܫܐ ܆ ܕܕܽܘܒܳܪܐ ܫܰܦܺܝܪܐ ܕܓܰܘܰܐ ܗ̣ܘ . ܕܪ̈ܽܘܚܳܢܶܐ ܘܰܕܦܰܓܪ̈ܳܢܶܐ . ܘܰܢܛܽܘܪܳܬ ܦܽܘ̈ܩܕܳܢܶܐ ܡܶܬܬܚܺܝܒܺܝܢ ܓܰܒ̈ܶܐ ܬܪ̈ܰܝܗܽܘܢ . ܒܢܰܝ̈ܢܳܫܐ ܓܶܝܪ ܒܗܳܕܶܐ ܢܳܛܪܺܝܢ ܦܽܘ̈ܩܕܳܢܶܐ ܆ ܡܐ ܕܡܶܢ ܥܽܘܡܩܐ ܠܪܰܘܡܐ ܡܶܬܥܰܠܶܝܢ ܒܕܰܪ̈ܓܶܐ ܕܦܽܘ̈ܩܕܳܢܶܐ . ܡܰܠܰܐܟ̈ܶܐ ܕܶܝܢ ܒܗܳܕܶܐ . ܡܫܰܡܫܺܝܢ ܨܶܒ̈ܝܳܢܶܝܗ̇ ܕܪܰܒܽܘܬܐ ܆ ܡܐ ܕܡܶܢ ܠܥܶܠ ܠܬܰܚܬ ܡܶܫܬܰܠܚܺܝܢ . ܡܶܛܽܠ ܗܳܢܽܘܢ ܕܰܥܬܺܝܕܺܝܢ ܠܡܺܐܪܰܬ ܚܰܝ̈ܶܐ . ܠܗܳܢܽܘܢ ܓܶܝܪ ܕܬܰܚ̈ܬܳܝܶܐ ܐܶܢܽܘܢ ܘܦܰܓܪ̈ܳܢܶܐ ܒܰܟܝܳܢܗܽܘܢ ܆ ܥܶܠܳܝ̈ܶܐ ܘܪ̈ܽܘܚܳܢܶܐ ܥܳܒܶܕ ܠܗܽܘܢ ܦܽܘܠܚܳܢܐ ܕܦܽܘܩ̈ܕܳܢܶܐ . ܘܰܠܗܳܢܽܘܢ ܕܺܐܝܬܰܝܗܽܘܢ ܥܶܠܳܝ̈ܶܐ ܘܪ̈ܽܘܚܳܢܶܐ ܒܰܒܪܺܝܬܗܽܘܢ . ܕܢܶܚܬܽܘܢ ܠܰܐܬܪܐ ܕܬܰܚ̈ܬܳܝܶܐ ܇ ܘܢܶܬܰܐܡܢܽܘܢ ܥܰܡ ܦܰܓܪ̈ܳܢܶܐ ܇ ܡܚܰܦܶܛ ܠܗܽܘܢ ܦܽܘܩܕܳܢܶܗ ܕܥܳܒܽܘܕܐ . ܐܰܝܟܰܢܐ ܕܡܶܢ ܫܰܪ̈ܒܳܬܐ ܕܰܡܫܰܚܠܦܳܢ ܡܶܢ ܚܕ̈ܳܕܶܐ ܇ ܬܶܬܟܰܢܰܫ ܚܕܐ ܥܺܕܬܐ ܒܰܐܘܝܽܘܬܐ ܕܚܽܘܒܐ . ܕܰܡܙܰܡܪܐ ܩܽܘܕ̈ܫܶܐ ܕܨܶܒ̈ܝܳܢܰܝ ܐܰܠܳܗܐ ܇ ܘܡܶܬܬܙܺܝܥܐ ܟܽܠܳܗ̇ ܥܰܡ ܟܽܠܳܗ̇ . ܒܚܰܕ ܙܰܘܥܐ ܚܰܝܳܐ ܘܪܽܘܚܳܢܐ ܇ ܐܰܝܟ ܓܽܘܫܡܐ ܕܰܟܝܳܢܐ ܕܡܶܬܬܙܺܝܥ ܟܽܠܶܗ ܒܚܰܝܽܘܬܐ ܕܢܰܦܫܐ ܀ ܗܳܫܐ ܗܳܟܺܝܠ ܕܶܐܬܚܰܙܝܰܬ ܠܰܢ ܡܶܢ ܡܶܠܬܶܗ ܕܰܟܬܳܒܐ ܆ ܕܡܶܢ ܕܰܪ̈ܓܶܐ ܣܰܓܺܝ̈ܶܐܐ ܡܪܰܟܒܳܐ ܣܶܒܠܬܐ ܗܳܕܶܐ ܕܡܰܣܩܐ ܠܰܫܡܰܝܐ ܢܶܬܕܰܪܰܓ ܆ ܘܰܐܝܟ ܕܰܒܛܶܟܣܐ ܒܗܽܘܢ ܒܕܰܪ̈ܓܶܐ ܢܶܬܥܰܠܶܐ ܆ ܐܰܝܟ ܕܰܐܫܠܶܡܘ ܠܰܢ ܗܳܢܽܘܢ ܕܡܶܢ ܩܕܳܡܰܝܢ ܐܶܬܥܰܠܺܝܘ ܒܗܳܕܶܐ ܣܶܒܠܬܐ . ܚܰܘܺܝܢ ܚܢܰܢ ܓܶܝܪ ܆ ܕܕܰܪܓܐ ܩܰܕܡܳܝܐ ܗܰܝܡܳܢܽܘܬܐ ܗܝ . ܘܕܰܬܪ̈ܶܝܢ ܦܫܺܝܛܽܘܬܐ ܇ ܕܺܐܝܬܶܝܗ̇ ܙܰܘܥܐ ܫܰܦܝܐ ܕܰܟܝܳܢܐ . ܗܳܝ ܕܟܰܕ ܡܶܢܳܗ̇ ܡܶܬܝܰܠܕܐ ܗܰܝܡܳܢܽܘܬܐ ܆ ܗܺܝ ܬܽܘܒ ܢܳܛܪܐ ܠܳܗ̇ ܠܗܰܝܡܳܢܽܘܬܐ . ܡܶܛܽܘܠ ܕܰܐܝܟܰܢܐ ܕܺܐܝܬܶܝܗ̇ ܚܳܪܥܽܘܬܐ ܡܚܰܒܠܳܢܺܝܬܐ ܕܗܰܝܡܳܢܽܘܬܐ . ܗܳܟܰܢܐ ܦܫܺܝܛܽܘܬܐ ܘܫܰܒܪܽܘܬܐ ܇ ܐܺܝܬܶܝܗ̇ ܡܩܰܝܡܳܢܺܝܬܳܗ̇ ܕܗܰܝܡܳܢܽܘܬܐ ܇ ܕܡܶܢܳܗ̇ ܬܽܘܒ ܕܰܦܫܺܝܛܽܘܬܐ ܡܶܬܝܰܠܕܐ ܐܳܦ ܕܶܚܠܰܬ ܐܰܠܳܗܐ . ܡܶܛܽܠ ܕܢܰܩܺܝܦܐ ܗ̣ܝ ܟܝܳܢܳܐܺܝܬ ܕܶܚܠܬܐ ܠܫܰܒܪܽܘܬܐ . ܘܫܰܒܪ̈ܶܐ ܕܳܚܠܺܝܢ . ܥܪ̈ܺܝܡܶܐ ܕܶܝܢ ܡܒܰܣܪ̈ܺܝܢ ܠܰܢ . ܘܰܦܫܺܝ̈ܛܶܐ ܙܳܝܥܺܝܢ ܡܶܢ ܛܶܒܐ ܕܡܰܪܕܽܘܬܐ . ܚܳܪ̈ܥܶܐ ܕܶܝܢ ܒܶܝܬ ܥܪܽܘܩܝܐ ܡܛܰܝܒܺܝܢ ܠܗܽܘܢ . ܐܰܝܟ ܕܠܰܘܝܐ ܓܶܝܪ ܕܶܚܠܬܐ ܠܫܰܒܪܽܘܬܐ ܕܰܟܝܳܢܐ ܆ ܘܥܰܠ ܟܽܠ ܝܽܘ̈ܠܦܳܢܺܝܢ ܗܺܝ ܡܚܰܦܛܐ ܠܳܗ̇ ܆ ܘܕܰܬܩܰܒܶܠ ܣܶܦܪܐ ܘܝܽܘܠܦܳܢܐ ܡܓܰܪܓܐ ܠܳܗ̇ . ܗܳܟܰܢܐ ܢܰܩܺܝܦܐ ܐܳܦ ܕܶܚܠܬܐ ܕܡܶܢ ܐܰܠܳܗܐ ܇ ܠܫܰܒܪܽܘܬܐ ܕܢܰܦܫܐ ܇ ܘܰܡܚܰܦܛܐ ܠܳܗ̇ ܕܬܶܛܰܪ ܦܽܘ̈ܩܕܳܢܶܐ ܘܬܶܓܡܽܘܪ ܢܳܡܽܘ̈ܣܶܐ . ܘܠܐ ܬܒܰܣܰܪ ܘܬܶܒܣܶܐ ܥܰܠ ܐܰܝܠܶܝܢ ܕܡܶܢ ܡܶܠܬܐ ܕܰܐܠܳܗܐ ܡܶܫܬܰܠܡܳܢ ܠܳܗ̇ . ܥܕܰܡܐ ܓܶܝܪ ܠܦܽܘܪܫܳܢܐ ܆ ܕܶܚܠܬܐ ܡܕܰܒܪܐ ܠܶܗ ܠܒܰܪܢܳܫܐ . ܘܰܥܕܰܡܐ ܕܡܶܬܓܰܠܝܐ ܒܶܗ ܟܺܐܢܽܘܬܐ ܗܳܝ ܕܕܰܝܳܢܐ ܆ ܘܡܰܠܦܐ ܠܶܗ ܕܡܶܬܬܚܺܝܒ ܕܢܶܛܰܪ ܦܽܘ̈ܩܕܳܢܶܐ ܆ ܣܽܘܪܳܕܐ ܘܩܶܢܛܐ ܕܡܶܢ ܣܳܐܶܡ ܢܳܡܽܘܣܐ ܐܰܚܺܝܕ ܠܶܗ ܠܬܰܠܡܺܝܕܐ ܇ ܕܢܶܛܰܪ ܥܺܝܪܳܐܺܝܬ ܢܳܡܽܘ̈ܣܶܐ ܕܺܝܗܺܝܒܺܝܢ ܠܗ . ܡܐ ܓܶܝܪ ܕܶܐܬܓܰܠܝܰܬ ܟܺܐܢܽܘܬܐ ܕܒܶܗ : ܘܕܶܢܚܰܬ ܗܳܕܶܐ ܛܳܒܬܐ ܕܣܺܝܡܐ ܟܝܳܢܳܐܺܝܬ ܒܓܰܘ ܢܰܦܫܶܗ ܆ ܗܺܝ ܬܶܒܥܶܐ ܠܶܗ ܕܰܐܝܟ ܚܰܝܳܒܐ ܢܶܦܪܽܘܥ ܚܰܘܒܬܶܗ . ܕܒܰܢܛܽܘܪܬܐ ܕܦܽܘ̈ܩܕܳܢܶܐ . ܡܶܛܽܠ ܕܰܐܝܟܰܢܐ ܕܺܐܝܬܰܝܗܽܘܢ ܬܳܒܽܘ̈ܥܶܐ ܕܥܳܠܡܐ ܠܘܳܬ ܚܰܝ̈ܳܒܶܐ ܆ ܘܳܐܠܨܺܝܢ ܘܥܳܨܶܝܢ ܠܗܽܘܢ ܕܢܶܦܪܥܽܘܢ ܡܶܕܶܡ ܕܚܰܝܳܒܺܝܢ ܆ ܗܳܟܰܢܐ ܐܳܦ ܟܺܐܢܽܘܬܐ ܕܰܒܢܰܦܫܰܢ ܆ ܕܢܶܦܪܽܘܥ ܠܰܐܠܳܗܐ ܚܰܘܒܬܐ ܕܦܽܘܩ̈ܕܳܢܰܘܗܝ ܐܳܠܨܐ ܠܰܢ . ܥܕܰܡܐ ܓܶܝܪ ܠܗܳܪܟܐ ܆ ܕܶܚܠܬܐ ܗܳܝ ܕܠܳܘܝܐ ܠܫܰܒܪܽܘܬܐ ܡܰܝܬܝܐ ܠܰܢ . ܕܒܳܗ̇ ܒܗܳܕܶܐ ܕܶܚܠܬܐ ܆ ܟܽܠܗܽܘܢ ܩܰܕ̈ܡܳܝܶܐ ܫܳܦܪ̈ܺܝܢ ܗܘܰܘ . ܡܶܛܽܠ ܕܰܐܝܢܳܐ ܕܰܒܛܶܟܣܐ ܕܥܰܒܕܐ ܥܕܰܟܺܝܠ ܩܳܐܶܡ . ܕܢܶܕܚܰܠ ܡܶܬܒܥܶܐ ܠܶܗ . ܠܰܘܝܐ ܗ̣ܝ ܓܶܝܪ ܒܟܽܘܠ ܐܶܣ̈ܟܺܡܺܝܢ ܕܶܚܠܬܐ ܠܥܰܒܕܽܘܬܐ . ܐܺܝܬ ܗܽܘ ܕܶܝܢ ܆ ܐܳܦ ܕܶܚܠܬܐ ܒܚܽܘܒܐ ܐܰܝܢܳܐ ܕܠܐ ܓܡܺܝܪ . ܡܶܛܽܠ ܕܰܟܬܳܒܐ ܩܰܕܺܝܫܐ . ܒܚܽܘܒܐ ܡܫܰܡܠܝܳܐ ܐܶܡܰܪ ܕܠܰܝܬ ܕܶܚܠܬܐ . ܡܳܕܶܝܢ ܠܗܰܘ ܕܰܡܫܰܪܶܐ ܒܚܽܘܒܐ ܆ ܘܰܥܕܰܟܺܝܠ ܠܐ ܐܶܬܓܡܰܪ ܆ ܕܶܚܠܬܐ ܠܰܘܝܳܐ ܠܶܗ . ܐܺܝܬ ܓܶܝܪ ܕܕܳܚܶܠ ܕܠܐ ܢܶܒܠܰܥ . ܘܗܳܕܶܐ ܕܶܚܠܬܐ ܗ̣ܝ ܕܥܰܒ̈ܕܶܐ . ܘܺܐܝܬ ܕܕܳܚܶܠ ܕܠܐ ܢܶܚܣܰܪ . ܘܗܳܕܶܐ ܕܶܚܠܬܐ ܗܝ ܕܰܐܓܺܝܪ̈ܶܐ . ܘܺܐܝܬ ܕܕܳܚܶܠ ܕܠܐ ܢܥܺܝܩ . ܘܗܳܕܶܐ ܕܶܚܠܬܐ ܗ̣ܝ ܕܪ̈ܳܚܡܶܐ . ܘܺܐܝܬ ܕܕܳܚܶܠ ܕܠܐ ܢܶܬܟܪܶܙ . ܘܗܳܕܶܐ ܕܶܚܠܬܐ ܗ̣ܝ ܕܰܒܢ̈ܰܝܳܐ . ܟܰܕ ܫܡܳܐ ܓܶܝܪ ܕܕܶܚܠܬܐ ܚܰܕ ܗ̣ܘ . ܦܽܘܪ̈ܫܳܢܶܐ ܣܰܓܺܝ̈ܶܐܐ ܫܟܺܝܚܺܝܢ ܒܳܗ̇ . ܐܺܝܬ ܗܘܳܐ ܓܶܝܪ ܕܶܚܠܬܐ ܕܡܶܢ ܐܰܠܳܗܐ . ܐܳܦ ܠܘܳܬ ܢܒܺܝ̈ܶܐ ܩܰܕܺܝ̈ܫܶܐ ܆ ܐܳܦ ܠܘܳܬ ܥܰܡܐ ܕܺܝܗܽܘ̈ܕܳܝܶܐ ܒܰܙܒܰܢ ܙܒܰܢ . ܐܶܠܐ ܦܪ̈ܺܝܫܺܝܢ ܗܘܰܘ ܐܶܣܟܺܡ̈ܶܝܗ̇ ܕܕܶܚܠܬܐ . ܕܰܢܒ̈ܺܝܶܐ ܐܰܝܟ ܪ̈ܳܚܡܶܐ ܕܳܚܠܺܝܢ ܗܘܰܘ ܆ ܕܠܐ ܢܥܺܝܩܽܘܢ ܠܰܐܠܳܗܐ ܗܰܘ ܕܪܳܚܡܺܝܢ ܠܶܗ . ܘܺܝܗܽܘ̈ܕܳܝܶܐ ܐܰܝܟ ܥܰܒ̈ܕܶܐ ܕܳܚܠܺܝܢ ܗܘܰܘ ܡܶܢ ܫܰܒܛܐ ܕܡܰܪܕܽܘܬܶܗ ܆ ܘܡܶܛܽܠ ܕܗܳܕܶܐ ܕܶܚܠܬܐ ܢܰܣܓܶܐ ܒܗܽܘܢ ܆ ܥܰܠ ܦܽܘܡܶܗ ܕܣܽܘܪܚܳܢܐ ܒܰܪ ܫܳܥܬܶܗ ܆ ܫܰܒܛܐ ܕܡܰܪܕܽܘܬܶܗ ܡܶܬܓܠܶܐ ܗܘܳܐ . ܘܠܐ ܝܳܗܶܒ ܗܘܳܐ ܐܰܬܪܐ ܪܳܕܽܘܝܐ ܡܶܢ ܒܳܬܰܪ ܣܰܟܠܽܘܬܐ . ܡܶܛܽܠ ܕܠܐ ܫܳܘܝܳܐ ܗܘܳܬ ܥܰܒܕܽܘܬܗܽܘܢ ܠܡܰܓܪܰܬ ܪܽܘܚܐ . ܠܥܶܠ ܡܶܢ ܪܺܝܫܗܽܘܢ ܓܶܝܪ . ܐܰܡܺܝܢܳܐܺܝܬ ܬܠܶܐ ܗܘܳܐ ܫܰܒܛܳܗ̇ ܕܟܺܐܢܽܘܬܐ . ܘܒܰܪ ܫܳܥܬܶܗ ܕܡܰܣܟܠܺܝܢ ܡܶܬܪܕܶܝܢ ܗܘܰܘ . ܘܥܰܡܶܗ ܕܣܽܘܪܚܳܢܗܽܘܢ ܡܶܬܢܰܓܕܺܝܢ ܗܘܰܘ . ܘܥܰܠ ܦܽܘܡ ܐܽܘܪܚܐ ܕܰܚܛܳܗ̈ܰܝܗܽܘܢ ܆ ܡܰܟܣܳܢܽܘܬܐ ܡܶܚܕܐ ܡܩܰܒܠܺܝܢ ܗܘܰܘ . ܡܰܓܪܰܬ ܪܽܘܚܐ ܓܶܝܪ ܠܥܰܒܕܳܐ ܣܰܟܠܐ . ܫܝܘܛܽܘܬܐ ܡܰܠܦܐ ܠܶܗ . ܘܡܶܛܽܘܠ ܕܠܐ ܢܫܽܘܛ ܗܰܘ ܥܰܡܐ ܣܰܟܠܐ ܆ ܕܰܒܛܽܘܦܣܐ ܕܥܰܒܕܐ ܣܳܪܽܘܚܐ ܒܒܰܝܬܐ ܕܰܐܠܳܗܐ ܝܳܬܶܒ ܗܘܳܐ ܆ ܐܰܥܒܪܳܗ̇ ܡܶܢ ܬܰܡܳܢ ܪܳܕܽܘܝܐ ܠܡܰܓܪܰܬ ܪܽܘܚܐ . ܝܰܬܺܝܪܳܐܺܝܬ ܕܶܝܢ ܒܙܰܒܢܐ ܕܰܢܦܰܩܘ ܒܶܗ ܡܶܢ ܡܶܨܪܶܝܢ . ܘܬܽܘܒ ܒܶܐܣܟܺܡܐ ܐܚܪܺܢܐ ܢܶܣܬܰܟܰܠ ܇ ܢܺܝܫܐ ܕܗܳܝ ܡܰܪܕܽܘܬܐ ܚܰܪܺܝܦܬܐ . ܘܰܕܠܰܝܬ ܗܘܳܐ ܡܰܓܪܰܬ ܪܽܘܚܐ ܠܡܰܪܕܽܘܬܗܽܘܢ ܒܣܽܘܪ̈ܚܳܢܰܝܗܽܘܢ . ܡܶܛܽܠ ܓܶܝܪ ܕܰܐܝܟ ܫܰܒܪܐ ܫܰܩܠܶܗ ܣܳܦܪܐ ܐܰܠܳܗܐ ܠܥܰܡܐ ܡܶܢ ܡܪܰܒܝܳܢܺܝܬܶܗ ܡܶܨܪܶܝܢ : ܕܝܽܘܠܦܳܢܐ ܕܺܐܝܕܰܥܬܶܗ ܢܰܫܠܶܡ ܠܶܗ . ܘܢܰܠܦܺܝܘܗܝ ܣܶܦܪܐ ܕܚܶܟܡܬܶܗ . ܗܽܘ ܕܶܝܢ ܥܰܡܐ ܒܫܰܒܪܽܘܬܶܗ ܆ ܡܐ ܕܶܐܫܬܠܶܡ ܠܶܗ ܝܽܘܠܦܳܢܐ ܛܥܳܝܗܝ ܗܘܳܐ ܆ ܘܗܶܓܝܳܢܐ ܕܦܽܘܩ̈ܕܳܢܰܝ ܐܰܠܳܗܐ ܒܥܽܘܗܕܳܢܶܗ ܣܳܟ ܠܐ ܐܳܚܶܕ ܗܘܳܐ ܆ ܐܶܬܰܐܡܰܢ ܠܶܗ ܒܡܰܪ̈ܕܘܳܬܐ ܬܟܺܝ̈ܒܳܬܐ ܆ ܕܳܐܦܶܢ ܡܶܢ ܕܶܚܠܬܐ ܕܡܰܪܕܽܘܬܐ ܆ ܢܶܠܒܽܘܟ ܥܽܘܗܕܳܢܐ ܕܝܽܘܠܦܳܢܐ . ܗܰܘ ܓܶܝܪ ܕܰܠܩܰܛ ܩܰܝ̈ܣܶܐ ܒܝܰܘܡܐ ܕܫܰܒܬܐ . ܡܶܢ ܟܽܠܳܗ̇ ܟܢܽܘܫܬܐ ܐܶܬܪܓܶܡ . ܘܰܐܚܪ̈ܳܢܶܐ ܕܶܐܬܩܪܺܝܘ ܡܶܢ ܡܽܘܫܶܐ . ܘܒܰܣܰܪܘ ܘܠܐ ܐܶܬܰܘ ܆ ܐܰܪܥܐ ܐܶܬܦܰܬܚܰܬ ܘܒܶܠܥܰܬ ܐܶܢܽܘܢ ܘܰܐܚܪ̈ܳܢܶܐ ܕܫܳܛܘ ܟܳܗܢܽܘܬܶܗ ܆ ܘܰܒܥܰܘ ܕܢܶܚܛܦܽܘܢ ܐܺܝܩܳܪܐ ܠܢܰܦܫܗܽܘܢ ܆ ܢܽܘܪܐ ܡܶܢ ܫܶܠܝܐ ܢܶܦܩܰܬ ܘܣܰܝܛܰܬ ܓܽܘܫ̈ܡܰܝܗܽܘܢ . ܘܰܐܚܪ̈ܳܢܐ ܕܰܒܦܰܪܨܽܘܦ ܐܺܝܩܳܪܐ ܆ ܢܽܘܪܐ ܢܽܘܟܪܳܝܬܐ ܕܠܐ ܒܙܰܒܢܳܗ̇ ܛܥܶܢܘ ܘܰܐܝܬܺܝܘ ܆ ܒܠܶܫܳܢܐ ܕܢܽܘܪܐ ܕܡܶܢ ܡܰܫܟܢܐ ܢܶܦܩܰܬ ܆ ܐܶܬܚܪܶܟܘ ܘܶܐܒܰܕܘ . ܘܰܐܚܪ̈ܳܢܶܐ ܥܰܠ ܕܰܒܥܰܘ ܒܶܣܪܐ ܆ ܘܰܐܣܠܺܝܘ ܠܰܚܡܐ ܕܡܰܠܰܐܟ̈ܐ ܆ ܡܶܢ ܐܰܦܬܳܪܐ ܕܰܗܘܳܬ ܠܗܽܘܢ ܡܶܫܬܰܢܩܺܝܢ ܗܘܰܘ . ܘܰܐܚܪ̈ܳܢܶܐ ܕܰܛܥܰܘ ܒܥܶܓܠܐ ܆ ܒܣܰܝ̈ܦܶܐ ܕܠܶܘܳܝ̈ܶܐ ܡܶܬܓܰܕܫܺܝܢ ܗܘܰܘ ܆ ܘܰܐܚܪ̈ܳܢܶܐ ܕܰܗܘܰܘ ܥܶܠܬܐ ܠܰܫܓܽܘܫܝܳܐ ܆ ܒܡܰܝ̈ܳܐ ܕܒܽܘܚܪ̈ܳܢܶܐ ܠܰܐܒܕܳܢܐ ܕܚܰܝ̈ܰܝܗܽܘܢ ܡܶܬܦܰܪܫܺܝܢ ܗܘܰܘ . ܘܰܐܚܪ̈ܳܢܶܐ ܕܰܪܛܶܢܘ ܥܰܠ ܡܳܪܝܐ ܆ ܡܶܢ ܚܘ̈ܰܘܳܬܐ ܚܰܪ̈ܡܶܐ ܐܳܒܕܺܝܢ ܗܘܰܘ . ܘܟܽܘܠܗܽܘܢ ܐܰܟܚܕܐ ܆ ܥܰܠ ܕܶܐܬܚܪܺܝܘ ܕܠܐ ܢܶܥܠܽܘܢ ܠܰܐܪܥܐ ܕܡܽܘܠܟܳܢܐ ܆ ܒܓܰܘ ܚܽܘܪܒܐ ܣܳܦܘ ܘܶܐܬܛܠܶܩܘ . ܠܗܳܠܶܝܢ ܗܳܟܺܝܠ ܣܰܟ̈ܠܘܳܬܐ . ܗܳܠܶܝܢ ܡܰܪ̈ܕܘܳܬܐ ܢܰܩܺܝ̈ܦܳܢ ܗܘ̈ܰܝ . ܘܥܰܡ ܟܽܠ ܚܰܕ ܡܶܢ ܣܽܘܪ̈ܚܳܢܶܐ ܆ ܢܶܓܕܐ ܒܰܪ ܫܳܥܬܶܗ ܥܰܠ ܓܰܒܶܗ ܝܳܥܶܐ ܗܘܐ . ܕܢܶܬܩܰܦܚܽܘܢ ܣܽܘܪ̈ܚܳܢܶܐ ܒܢܶܓ̈ܕܶܐ ܆ ܘܣܰܟ̈ܠܘܳܬܐ ܒܬܰܒ̈ܥܳܬܐ . ܘܥܰܡܐ ܐܰܝܟ ܫܰܒܪܐ ܢܶܕܚܰܠ ܡܶܢ ܣܳܦܪܐ ܕܡܰܠܶܦ ܠܶܗ . ܘܰܐܝܟ ܥܰܒܕܐ ܣܳܪܽܘܚܐ ܆ ܢܙܽܘܥ ܡܶܢ ܕܰܝܳܢܐ ܕܰܡܢܰܓܶܕ ܠܶܗ . ܘܡܶܛܽܠ ܗܳܕܶܐ ܐܳܦ ܡܽܘܫܶܐ ܦܕܰܓܽܘܓܶܗ ܕܥܰܡܐ ܆ ܒܟܽܘܠ ܕܽܘܟ ܆ ܗܳܝ ܕܢܶܕܚܰܠ ܡܶܢ ܐܰܠܳܗܶܗ ܡܦܰܩܶܕ ܗܘܳܐ ܠܶܗ . ܥܒܶܕ ܠܰܡ ܙܰܦܠܳܢ ܘܙܰܦܠܳܢ . ܛܰܪ ܦܽܘ̈ܩܕܳܢܶܐ . ܓܡܽܘܪ ܢܳܡܽܘ̈ܣܶܐ . ܐܰܚܶܒ ܠܒܰܪ ܙܰܘܓܳܟ . ܣܥܽܘܪ ܡܶܣ̈ܟܺܢܶܐ ܕܥܰܡܳܟ . ܠܐ ܬܶܕܒܰܪ ܠܰܐܚܽܘܟ ܒܰܩܛܺܝܪܐ . ܠܐ ܬܶܪܰܓ ܡܶܕܶܡ ܕܺܐܝܬ ܠܚܰܒܪܳܟ . ܝܰܩܰܪ ܠܰܐܒܽܘܟ ܘܠܶܐܡܳܟ . ܠܐ ܬܺܐܡܶܐ ܒܕܰܓܳܠܽܘܬܐ ܒܰܫܡܶܗ ܕܡܳܪܝܐ . ܠܐ ܬܶܥܽܘܠ ܒܰܬܚܽܘܡܶܗ ܕܚܰܒܪܳܟ . ܠܐ ܬܒܽܘܙ ܘܬܶܛܠܽܘܡ . ܠܐ ܬܶܕܒܰܪ ܒܰܩܛܺܝܪܐ . ܠܡܰܢ ܕܰܡܚܺܝܠ ܡܶܢܳܟ . ܘܰܒܫܽܘܠܳܡ ܟܽܘܠ ܚܰܕ ܡܶܢܗܽܘܢ ܕܦܽܘ̈ܩܕܳܢܶܐ ܆ ܗܳܝ ܕܰܕܚܰܠ ܡܶܢ ܐܰܠܳܗܳܟ ܡܰܥܗܶܕ ܗܘܳܐ ܠܶܗ . ܕܬܶܗܘܶܐ ܒܶܗ ܓܶܝܪ ܕܶܚܠܬܐ ܕܡܶܢ ܐܰܠܳܗܐ ܆ ܡܰܠܦܳܢܐ ܡܽܘܫܶܐ ܡܙܰܗܰܪ ܗܘܳܐ ܠܶܗ . ܡܶܛܽܠ ܕܝܳܕܰܥ ܗܘܳܐ ܕܰܒܕܶܚܠܬܐ ܡܶܬܢܰܛܪ̈ܺܝܢ ܦܽܘ̈ܩܕܳܢܶܐ . ܘܕܶܚܠܬܐ ܕܡܶܢ ܐܰܠܳܗܐ ܡܶܢ ܥܰܘܠܐ ܬܳܟܣܐ ܠܶܗ . ܪܰܒܐ ܗܘܳܬ ܓܶܝܪ ܡܶܢܶܗ ܕܢܶܪܚܰܡ ܠܰܐܠܳܗܶܗ . ܘܡܶܛܽܠ ܗܳܕܶܐ ܕܢܶܕܚܰܠ ܡܶܢ ܐܰܠܳܗܶܗ ܡܚܰܦܶܛ ܗܘܳܐ ܠܶܗ . ܪܚܰܡ ܠܰܡ ܠܡܳܪܝܐ ܐܰܠܳܗܳܟ . ܡܶܢ ܟܽܠܶܗ ܠܶܒܳܟ ܘܡܶܢ ܟܽܘܠܳܗ̇ ܢܰܦܫܳܟ . ܘܡܶܢ ܟܽܠܶܗ ܪܶܥܝܳܢܳܟ . ܗܳܢܐ ܦܽܘܩܕܳܢܐ ܗܘܳܐ ܕܙܰܕܺܝ̈ܩܶܐ ܕܰܒܗܽܘܢ . ܠܰܐܝܠܶܝܢ ܕܶܝܢ ܕܰܐܝܟ ܥܰܒ̈ܕܶܐ ܗܘܰܘ ܆ ܘܰܐܝܟ ܥܰܒ̈ܕܶܐ ܒܟܽܠ ܥܶܕܳܢ ܡܰܣܟܠܺܝܢ ܗܘܰܘ ܆ ܕܰܕܚܰܠ ܡܶܢ ܐܰܠܳܗܳܟ ܡܦܰܩܶܕ ܗܘܳܐ . ܕܶܚܠܬܐ ܓܶܝܪ ܒܺܝ̈ܫܳܬܐ ܬܳܟܣܐ . ܘܪܶܚܡܬܐ ܛܳܒ̈ܳܬܐ ܡܫܰܡܠܝܐ . ܠܪܶܗܛܐ ܕܥܰܘ̈ܠܶܐ ܕܶܚܠܬܐ ܦܳܣܩܳܐ ܠܶܗ̇ . ܘܰܠܡܰܪܕܺܝܬܐ ܕܛܳܒ̈ܳܬܐ ܪܶܚܡܬܐ ܡܓܰܪܓܳܐ ܠܳܗ̇ . ܕܚܰܠ ܡܶܢ ܐܰܠܳܗܳܟ ܇ ܘܰܪܚܰܡ ܠܡܳܪܝܐ ܐܰܠܳܗܳܟ ܀ ܬܰܪ̈ܬܰܝܗܶܝܢ ܣܺܝ̈ܡܳܢ ܒܢܳܡܽܘܣܐ ܕܶܐܬܺܝܗܶܒ ܠܥܰܡܐ . ܕܰܐܝܢܳܐ ܕܡܶܬܥܰܠܶܐ ܡܶܢ ܦܽܘܩܕܳܢܐ ܕܕܶܚܠܬܐ ܆ ܢܶܫܟܰܚ ܩܕܳܡܰܘܗܝ ܦܽܘܩܕܳܢܐ ܕܚܽܘܒܐ ܕܰܓܡܺܝܪ ܡܶܢܶܗ . ܡܶܛܽܠ ܗܳܢܐ ܐܳܦ ܦܰܘܠܳܘܣ ܟܰܕ ܡܚܰܘܶܐ ܦܽܘܪܫܳܢܐ ܕܒܶܝܬ ܠܰܢ ܘܰܠܗܽܘܢ ܆ ܐܶܡܰܪ ܠܘܳܬ ܬܽܘܠܡܳܕܶܗ ܕܡܫܺܝܚܐ . ܕܠܐ ܢܣܰܒܬܽܘܢ ܪܽܘܚܐ ܕܥܰܒܕܽܘܬܐ ܬܽܘܒ ܠܕܶܚܠܬܐ . ܗܳܢܰܘ ܕܶܝܢ ܠܐ ܐܶܬܩܪܺܝܬܽܘܢ ܕܥܰܒ̈ܕܶܐ ܬܶܗܘܽܘܢ ܇ ܕܡܶܢ ܥܰܒܕܽܘܬܐ ܬܶܬܺܝܠܶܕ ܠܟܽܘܢ ܕܶܚܠܬܐ . ܐܶܠܐ ܠܣܺܝܡܰܬ ܒܢܰܝ̈ܳܐ ܐܶܙܕܰܡܰܢܬܽܘܢ ܇ ܗܳܝ ܕܰܒܚܽܘܒܐ ܒܟܽܠ ܛܳܒ̈ܳܢ ܡܶܬܓܰܡܪܐ ܀ ܫܰܦܺܝܪ ܗܳܟܺܝܠ ܠܰܘܝܐ ܠܫܰܒܪܽܘܬܐ ܕܶܚܠܬܐ . ܘܟܺܐܢܳܐܺܝܬ ܡܶܬܒܰܥܝܳܐ ܗܳܕܶܐ ܠܫܽܘܪܳܝ ܬܽܘܠܡܳܕܐ . ܡܶܛܽܠ ܕܰܟܡܐ ܕܰܐܡܺܝܢܐ ܕܶܚܠܬܐ ܠܘܳܬ ܝܳܠܽܘܦܐ . ܡܰܥܗܕܳܐ ܠܶܗ ܕܠܐ ܢܶܛܥܶܐ ܝܽܘܠܦܳܢܶܗ . ܒܗܳܝ ܓܶܝܪ ܕܡܽܘܬܐ ܕܡܽܘܫܶܐ ܆ ܠܗܳܢܽܘܢ ܕܚܰܕܬܳܐܺܝܬ ܫܰܪܺܝܘ ܒܽܐܘܪܚܐ ܕܬܰܠܡܺܝܕܽܘܬܶܗ ܕܰܐܠܳܗܐ ܆ ܥܰܠ ܕܶܚܠܬܐ ܡܦܰܩܶܕ ܗܘܳܐ ܆ ܗܳܟܰܢܐ ܐܳܦ ܬܢܳܢ ܠܟܽܠ ܬܰܠܡܺܝܕܐ ܕܰܡܫܰܪܶܐ ܒܽܐܘܪܚܐ ܕܙܰܕܺܝܩܽܘܬܐ ܆ ܕܶܚܠܬܐ ܙܳܕܶܩ ܕܰܗܘܳܬ ܠܰܘܝܐ ܠܶܗ . ܐܰܝܢܐ ܓܶܝܪ ܕܕܳܚܶܠ ܠܐ ܫܳܐܶܛ . ܘܠܐ ܡܰܗܡܶܐ ܘܠܐ ܡܒܰܣܰܪ . ܕܶܚܠܬܐ ܓܶܝܪ ܡܥܺܝܪܐ ܠܶܗ ܕܢܶܛܰܪ ܦܽܘ̈ܩܕܳܢܶܐ . ܘܶܐܢ ܓܕܰܫ ܘܶܐܬܳܐ ܠܒܶܣܝܳܢܐ ܆ ܥܽܘܗܕܳܢܐ ܕܕܶܚܠܬܐ ܡܶܢ ܫܶܠܝ ܡܬܰܘܰܗ ܠܶܗ . ܒܰܪ ܫܳܥܬܶܗ ܓܶܝܪ ܕܡܶܬܕܟܰܪ ܒܰܪ ܐܢܳܫܐ ܠܰܐܠܳܗܐ ܆ ܐܶܢ ܗܽܘ ܕܰܒܓܰܘ ܢܰܦܫܶܗ ܚܰܬܺܝܬܳܐܺܝܬ ܡܶܬܬܨܺܝܪ ܥܽܘܗܕܳܢܶܗ ܆ ܡܶܫܬܓܶܫ ܘܡܶܬܕܰܠܰܚ . ܘܡܶܬܡܠܶܐ ܕܶܚܠܬܐ ܘܣܽܘܪܳܕܐ ܆ ܘܥܳܐܠܐ ܥܠܰܘܗܝ ܬܘܰܗܬܐ ܡܶܢ ܫܶܠܝ ܇ ܥܰܠ ܐܦ̈ܰܝ ܒܶܣܝܳܢܶܗ ܩܰܕܡܳܝܐ . ܐܰܝܟ ܕܶܐܡܰܪ ܗܽܘ ܢܒܺܝܳܐ ܩܰܕܺܝܫܐ ܇ ܕܝܳܕܰܥ ܗܘܳܐ ܕܢܶܕܚܰܠ ܡܶܢ ܐܰܠܳܗܐ ܇ ܘܰܪܓܺܝܫ ܗܘܳܐ ܕܰܐܝܠܶܝܢ ܣܳܥܪܐ ܕܶܚܠܰܬ ܐܰܠܳܗܐ ܒܓܰܘ ܢܰܦܫܐ . ܐܶܬܕܰܟܪܶܬ ܠܰܡ ܠܰܐܠܳܗܐ ܘܶܐܬܕܰܠܚܶܬ . ܘܗܳܐ ܠܰܘ ܕܰܕܠܽܘܚܝܐ ܗ̣ܘ ܥܽܘܗܕܳܢܶܗ ܕܰܐܠܳܗܐ ܐܳܘ ܢܒܺܝܳܐ ܩܰܕܺܝܫܳܐ . ܠܡܳܢܐ ܐܰܢܬ ܒܥܽܘܗܕܳܢܶܗ ܡܶܬܕܰܠܰܚ ܗܘܰܝܬ . ܡܶܛܽܠ ܡܳܢܐ ܕܽܘܟܪܳܢܶܗ ܚܰܒܺܝܒܐ ܇ ܠܳܟ ܣܽܘܪܳܕܐ ܡܰܠܒܶܫ ܗܘܳܐ . ܡܶܛܽܠ ܠܰܡ ܕܰܚܛܺܝܬ ܠܶܗ ܐܶܬܕܰܟܪܶܬ ܣܰܟ̈ܠܘܳܬܝ ܘܶܐܬܥܰܗܕܬܶܗ ܠܕܰܝܳܢܐ ܆ ܘܶܐܬܡܠܺܝܬ ܕܶܚܠܬܐ . ܚܳܪܶܬ ܒܰܚܛܳܗ̈ܰܝ ܘܰܒܬܰܒ̈ܥܳܬܶܗ ܆ ܘܕܰܠܚܰܢܝ ܕܽܘܟܪܳܢܶܗ . ܕܡܰܬܩܰܢ ܠܰܡ ܠܶܒܶܗ ܬܟܺܝܠ ܥܰܠ ܐܰܠܳܗܐ . ܘܰܡܫܰܪܰܪ ܠܶܒܶܗ ܘܠܐ ܕܳܚܶܠ . ܠܶܒܐ ܓܶܝܪ ܕܡܰܬܩܰܢ ܒܛܳܒ̈ܳܬܐ ܆ ܠܗܳܢܐ ܥܽܘܗܕܳܢܐ ܕܰܐܠܳܗܐ ܡܚܰܕܝܳܢܰܐ ܗ̣ܘ . ܘܰܐܝܢܳܐ ܕܰܩܢܶܐ ܚܽܘܠܡܳܢܐ ܕܪܽܘܚܐ ܒܒܰܪ ܐܢܳܫܶܗ ܟܰܣܝܐ ܆ ܠܗܳܢܐ ܡܰܦܨܰܚ ܠܶܗ ܕܽܘܟܪܳܢܶܗ ܕܰܐܠܳܗܐ . ܐܰܝܟܐ ܓܶܝܪ ܕܛܳܪܝܐ ܬܺܐܪܬܐ ܒܰܚ̈ܛܳܗܶܐ ܆ ܬܰܡܳܢ ܥܽܘܗܕܳܢܶܗ ܕܕܰܝܳܢܐ ܕܶܚܠܬܐ ܡܰܫܪܶܐ . ܡܰܣܟܠܳܢܐ ܓܶܝܪ ܕܥܳܗܶܕ ܠܕܰܝܳܢܐ ܡܶܬܕܰܠܰܚ . ܘܣܳܪܽܘܚܐ ܒܕܽܘܟܪܳܢܳܗ̇ ܕܡܰܪܕܽܘܬܐ ܡܶܬܡܠܶܐ ܣܽܘܪܳܕܐ ܆ ܘܥܰܠ ܗܳܕܶܐ ܢܒܺܝܳܐ ܐܶܡܰܪ ܗܘܳܐ : ܕܰܒܕܽܘܟܪܳܢܶܗ ܕܰܐܠܳܗܐ ܐܶܬܕܰܠܚܶܬ . ܪܢܺܝܬ ܠܰܡ ܘܶܐܬܛܰܪܦܰܬ ܪܽܘܚܝ . ܘܰܐܚܕܽܘܢܝ ܨܰܘܪ̈ܳܢܶܐ ܒܥܰܝ̈ܢܰܝ . ܚܶܪܫܶܬ ܘܠܐ ܡܰܠܠܶܬ . ܚܶܫܒܶܬ ܝܰܘ̈ܡܰܝ ܕܡܶܢ ܩܕܺܝܡ . ܘܰܫܢܰܝ̈ܳܐ ܕܡܶܢ ܥܳܠܡܺܝܢ ܐܶܬܕܰܟܪܶܬ . ܪܢܺܝܬ ܒܠܺܠܝܐ ܘܰܒܠܶܒܝ ܪܢܺܝܬ . ܘܰܒܨܺܝܬ ܪܽܘܚܝ ܘܶܐܡܪܶܬ . ܕܰܐܪܰܐ ܠܰܡ ܆ ܕܰܠܡܐ ܠܥܳܠܰܡ ܛܥܳܢܝ ܡܳܪܝܐ . ܘܠܐ ܡܰܘܣܶܦ ܬܽܘܒ ܠܡܶܨܛܒܳܝܽܘ ܒܺܝ ܆ ܒܗܳܠܶܝܢ ܚܽܘ̈ܫܳܒܶܐ ܫܳܗܰܪ ܗܘܳܐ ܢܒܺܝܳܐ ܕܰܐܠܳܗܐ . ܘܰܐܝܟ ܕܰܒܥܺܕܬܐ ܕܩܰܕܺܝ̈ܫܶܐ ܥܰܠ ܡܰܫܟܒܐ ܕܥܰܪܣܶܗ ܡܨܰܠܶܐ ܗܘܳܐ . ܟܰܕ ܡܶܬܕܟܰܪ ܗܘܳܐ ܕܰܐܝܠܶܝܢ ܡܶܬܬܚܺܝܒ ܕܢܶܦܪܽܘܥ ܠܰܐܠܳܗܐ . ܘܚܳܫܶܒ ܗܘܳܐ ܝܰܘ̈ܡܳܬܐ ܘܕܳܪ̈ܶܐ ܕܰܥܒܰܪܘ . ܘܚܳܐܰܪ ܒܟܽܠ ܚܰܕ ܡܶܢ ܟܺܐܢ̈ܶܐ ܇ ܕܰܐܝܟܰܢܐ ܒܙܰܒܢܶܗ ܫܦܰܪ ܠܰܐܠܳܗܐ ܇ ܘܕܰܒܡܳܢܐ ܘܒܰܐܝܠܶܝܢ ܕܽܘܒܳܪ̈ܶܐ ܐܶܬܢܰܨܰܚ ܩܕܳܡܰܘܗܝ . ܘܗܳܠܶܝܢ ܕܰܢܒܺܝܳܐ ܡܶܬܕܟܰܪ ܗܘܳܐ ܆ ܡܶܛܽܠ ܕܢܶܬܕܟܰܪ ܠܟܽܠܗܽܘܢ ܐܰܝܠܶܝܢ ܕܳܐܬܶܝܢ ܒܳܬܪܶܗ . ܘܢܰܠܶܦ ܠܟܽܘܠܢܳܫ . ܕܰܒܗܳܢܐ ܛܽܘܦܣܐ ܢܶܕܚܰܠ ܡܶܢ ܐܰܠܳܗܐ . ܘܢܶܥܒܶܕ ܐܢܳܫ ܗܽܘ ܥܰܡ ܢܰܦܫܶܗ ܚܽܘܫܒܳܢܐ ܆ ܘܰܢܚܽܘܪ ܐܳܦ ܒܰܐܚܪ̈ܳܢܶܐ ܕܡܶܢ ܩܕܳܡܰܘܗܝ ܆ ܕܒܰܐܝܕܐ ܙܗܺܝܪܽܘܬܐ ܚܰܝܰܝ̈ܗܽܘܢ ܡܕܰܒܪܺܝܢ ܗܘܰܘ . ܡܶܛܽܠ ܕܳܐܦ ܢܒܺܝܳܐ ܗܳܢܐ . ܬܰܪ̈ܬܰܝܗܶܝܢ ܐܶܡܰܪ ܕܣܳܥܰܪ ܗܘܳܐ . ܕܚܶܫܒܶܬ ܠܰܡ ܝܰܘ̈ܡܰܝ ܕܡܶܢ ܩܕܺܝܡ : ܘܰܫܢܰܝ̈ܳܐ ܕܡܶܢ ܥܳܠܡܺܝܢ ܕܰܒܗܶܝܢ ܫܦܰܪܘ ܩܰܕ̈ܡܳܝܶܐ ܐܶܬܕܰܟܪܶܬ . ܘܡܶܢ ܥܽܘܗܕܳܢܐ ܕܬܰܪ̈ܬܰܝܗܶܝܢ ܆ ܕܶܚܠܬܐ ܐܶܬܡܠܺܝܬ . ܕܰܟܡܐ ܫܦܰܪܘ ܟܺܐܢ̈ܶܐ ܆ ܘܰܟܡܐ ܐܰܪܓܙܶܬ ܐܶܢܐ . ܐܰܥܠܶܬ ܓܶܝܪ ܥܶܕܳܢ̈ܰܝ ܠܚܽܘܫܒܳܢܐ ܘܫܳܥ̈ܰܝ ܠܡܶܢܝܳܢܐ . ܪܢܺܝܬ ܒܝܰܘ̈ܡܳܬܐ ܕܰܥܒܰܪܘ . ܘܒܰܫܢܰܝ̈ܳܐ ܕܰܚܝܺܝܬ ܒܥܳܠܡܐ . ܘܚܳܪܶܬ ܕܰܒܡܳܢܐ ܐܰܪܓܙܶܬ ܆ ܘܰܐܝܠܶܝܢ ܣܰܟ̈ܠܘܳܬܐ ܥܶܒܕܶܬ . ܘܰܐܝܠܶܝܢ ܚܛܺܝܬ ܒܣܽܘܥܪ̈ܳܢܶܐ . ܘܰܐܝܠܶܝܢ ܒܚܽܘ̈ܫܳܒܶܐ . ܘܰܐܝܠܶܝܢ ܡܶܢ ܫܶܡܥܐ ܘܰܐܝܠܶܝܢ ܒܠܶܫܳܢܐ . ܘܟܰܕ ܒܗܳܠܶܝܢ ܪܳܢܶܐ ܐܢܐ ܐܶܡܪܶܬ . ܕܠܐ ܬܰܥܠܺܝܘܗܝ ܠܥܰܒܕܳܟ ܒܕܺܝܢܐ ܆ ܡܶܛܽܠ ܕܠܐ ܙܳܟܶܐ ܩܕܳܡܰܝܟ ܟܽܠ ܕܚܰܝ . ܠܗܳܕܶܐ ܕܡܽܘܬܐ ܩܳܪܝܐ ܠܰܢ ܡܶܠܬܶܗ ܕܰܢܒܺܝܐ . ܘܗܳܢܐ ܛܽܘܦܣܐ ܕܝܽܘܠܦܳܢܐ ܐܰܫܠܶܡ ܠܰܢ ܆ ܕܢܶܚܫܽܘܒ ܫܳܥܺܝ̈ܢ ܘܥܶܕܳܢܺܝ̈ܢ ܆ ܘܰܒܡܳܢܐ ܐܰܪܓܶܙܢܰܢ ܆ ܘܒܰܐܝܠܶܝܢ ܪܳܢܶܝܢ ܚܢܰܢ . ܐܶܢ ܓܶܝܪ ܗܳܢܽܘܢ ܕܢܳܦܩܺܝܢ ܠܬܶܐܓܽܘܪܬܐ ܕܥܳܠܡܐ ܆ ܚܳܫܒܺܝܢ ܥܶܠ̈ܠܳܬܐ ܘܢܰܦ̈ܩܳܬܐ ܕܟܽܠ ܝܰܘ̈ܡܺܝܢ ܆ ܘܰܕܡܳܢܐ ܝܳܬܪ̈ܺܝܢ ܘܚܳܣܪܺܝܢ ܆ ܟܡܳܐ ܝܰܬܺܝܪܳܐܺܝܬ ܠܬܰܓܳܪܐ ܪܽܘܚܳܢܐ : ܕܢܰܦܺܝܩ ܒܰܒܥܳܬܐ ܕܥܽܘܬܪܐ ܫܡܰܝܳܢܐ ܇ ܡܶܬܬܚܺܝܒ ܠܶܗ ܕܗܳܕܶܐ ܢܶܥܒܶܕ . ܚܽܘܫܒܳܢܐ ܓܶܝܪ ܕܗܳܠܶܝܢ ܆ ܬܰܪ̈ܬܶܝܢ ܛܳܒ̈ܳܢ ܣܳܥܰܪ ܠܘܳܬܶܗ . ܚܕܳܐ ܕܰܡܟܰܢܰܫ ܗܰܘܢܶܗ ܡܶܛܽܠ ܕܢܶܚܫܽܘܒ ܆ ܘܰܐܚܪܺܬܐ ܕܡܶܬܚܰܦܰܛ ܥܰܠ ܟܽܘܢܳܫܐ ܕܥܽܘܬܪܶܗ . ܕܶܚܠܬܐ ܗ̣ܝ ܗܳܟܺܝܠ ܕܢܰܪܓܶܙ ܒܰܪܢܳܫܐ ܠܰܐܠܳܗܐ . ܝܰܬܺܝܪܳܐܺܝܬ ܕܶܝܢ ܆ ܡܐ ܕܡܶܬܒܰܩܶܐ ܒܗܳܝ ܪܰܒܽܘܬܐ ܆ ܘܰܒܚܽܘܒܶܗ ܘܰܡܪܰܚܡܳܢܽܘܬܶܗ ܕܠܐ ܡܶܬܡܰܫܚܺܝܢ . ܘܕܰܐܝܠܶܝܢ ܛܳܒ̈ܳܬܐ ܐܰܫܦܰܥ ܥܰܠ ܓܶܢܣܰܢ . ܘܡܶܕܶܡ ܕܡܶܢ ܥܒ̈ܳܕܰܝܢ ܠܐ ܫܳܘܶܝܢ ܗܘܰܝܢ ܕܢܶܣܰܒ . ܛܰܝܒܽܘܬܶܗ ܝܶܗܒܰܬ ܠܰܢ . ܘܟܰܕ ܚܳܐܰܪ ܒܰܪ ܐܢܳܫܐ ܒܢܰܦܫܶܗ ܕܡܳܢܰܘ ܆ ܘܗܳܠܶܝܢ ܕܰܠܘܳܬܶܗ ܕܰܟܡܐ ܐܺܝܬܰܝܗܶܝܢ ܆ ܘܝܳܗܽܘܒܐ ܕܗܳܠܶܝܢ ܡܰܢܽܘ ܐܺܝܬܰܘܗܝ ܆ ܙܳܕܶܩ ܠܶܗ ܕܢܶܬܕܟܰܪ ܠܰܐܠܳܗܐ ܘܢܶܬܕܠܰܚ ܆ ܐܰܝܟ ܕܰܐܠܦܶܗ ܢܒܺܝܐ . ܡܶܛܽܠ ܬܰܪ̈ܬܶܝܢ ܓܶܝܪ ܘܳܠܶܐ ܠܰܢ ܕܢܶܕܚܰܠ ܡܶܢ ܐܰܠܳܗܐ . ܐܰܘ ܡܶܛܽܠ ܕܰܚܛܰܝܢ ܆ ܐܰܘ ܡܶܛܽܠ ܗܳܝ ܕܠܐ ܢܶܚܛܶܐ . ܐܰܝܢܐ ܓܶܝܪ ܕܥܳܗܶܕ ܣܰܟ̈ܠܘܳܬܐ ܕܡܶܢ ܟܰܕܽܘ ܐܶܣܬܰܥܰܪ ܆ ܘܚܳܐܰܪ ܒܰܚܛܳܗ̈ܰܘܗܝ ܩܰܕ̈ܡܳܝܶܐ ܆ ܢܶܕܚܰܠ ܡܶܛܽܠ ܬܒܰܥܬܐ ܕܣܽܘܪ̈ܚܳܢܰܘܗܝ . ܘܰܐܝܢܐ ܕܡܰܣܒܰܪ ܕܰܕܟܶܐ ܘܠܰܝܬ ܠܶܗ ܣܰܟ̈ܠܘܳܬܐ ܡܶܢ ܩܕܺܝܡ ܆ ܕܢܶܚܫܽܘܒ ܐܶܢܶܝ̈ܢ ܘܢܶܬܕܰܠܰܚ ܒܥܽܘܗܕܳܢܗܶܝܢ ܆ ܢܶܕܚܰܠ ܕܠܐ ܢܥܺܝܩ ܠܰܐܠܳܗܐ ܒܗܳܠܶܝܢ ܕܳܐܬܝ̈ܳܢ . ܗܳܟܰܢܐ ܐܳܦ ܟܺܐܢ̈ܶܐ ܚܰܝܰܝ̈ܗܽܘܢ ܡܶܢ ܚܛܳܗ̈ܶܐ ܢܳܛܪܺܝܢ ܗܘܰܘ ܆ ܘܠܰܚܒܳܪ̈ܳܬܐ ܕܗܳܘ̈ܝܳܢ ܡܰܐܣܶܝܢ ܗܘܰܘ . ܘܡܶܢ ܐܰܝܠܶܝܢ ܕܠܐ ܗܘ̈ܰܝ ܡܶܙܕܰܗܪܺܝܢ ܗܘܰܘ . ܡܚܽܘܬܐ ܓܶܝܪ ܩܰܕܡܳܝܬܐ ܕܰܡܩܰܒܶܠ ܒܰܪܢܳܫܐ ܆ ܡܰܠܦܳܢܺܝܬܐ ܗܳܘܝܐ ܠܶܗ . ܕܠܐ ܬܽܘܒ ܢܶܒܠܰܥ . ܘܚܰܫܶܗ ܕܟܺܐܒܐ ܩܰܕܡܳܝܐ ܆ ܕܢܶܙܕܗܰܪ ܡܶܢ ܚܰܫܐ ܐܚܪܺܢܐ ܡܚܰܦܶܛ ܠܶܗ . ܐܰܝܢܰܘ ܓܶܝܪ ܒܰܪܢܳܫܐ ܕܰܒܚܽܘܫܳܒܐ ܥܺܝܪܐ ܢܶܬܒܰܩܶܐ ܒܰܐܠܳܗܐ ܇ ܘܰܢܚܽܘܪ ܒܪܰܒܽܘܬܶܗ ܘܢܶܬܒܰܩܶܐ ܒܰܓܢܺܝܙܽܘܬܶܗ ܇ ܘܢܶܚܙܶܝܘܗܝ ܒܥܰܝܢܐ ܕܡܰܕܥܶܗ ܇ ܠܗܰܘ ܟܝܳܢܐ ܫܰܦܝܐ ܘܩܰܕܺܝܫܐ . ܠܗܰܘ ܕܥܰܠ ܡܶܕܶܡ ܠܐ ܣܢܺܝܩ . ܗܰܘ ܕܪܳܡ ܐܰܬܪܶܗ ܘܰܡܥܰܠܰܝ ܡܰܫܪܝܶܗ . ܗܰܘ ܕܟܽܘܠܗܽܘܢ ܥܽܘܬܪ̈ܶܐ ܘܛܽܘ̈ܒܶܐ ܘܣܺܝ̈ܡܳܬܐ ܒܶܗ ܟܢܺܝܫܺܝܢ . ܗܰܘ ܕܟܽܠܶܗ ܥܰܡ ܟܽܠܶܗ ܢܽܘܗܪܐ ܗܘ ܆ ܘܚܰܝ̈ܶܐ ܘܒܽܘ̈ܣܳܡܶܐ . ܗܰܘ ܕܺܐܝܬܰܘܗܝ ܫܳܒܽܘܩܐ . ܘܰܡܪܰܚܡܳܢܐ ܘܛܳܒܐ . ܗܰܘ ܚܰܝܽܘܣܬܳܢܐ ܘܚܰܢܳܢܐ ܘܰܡܠܶܐ ܚܽܘܒܐ . ܗܰܘ ܦܰܐܝܐ ܘܰܐܪܓܺܝܓܐ ܘܫܰܦܺܝܪܐ . ܗܰܘ ܕܰܡܦܺܝܣ ܘܒܳܥܶܐ ܆ ܘܰܡܚܰܦܶܛ ܠܟܽܘܠ ܐܢܳܫ ܕܢܺܚܶܐ ܆ ܗܰܘ ܕܰܐܠܺܝܨ ܥܰܠ ܚܰܝܰܝ̈ܢ . ܘܒܳܥܶܐ ܫܟܳܚ̈ܳܬܰܢ . ܘܰܡܢܳܚ ܒܰܢܝܳܚ̈ܰܝܢ ܛܳܒ ܡܶܢܰܢ . ܗܰܘ ܕܰܐܡܺܝܢ ܡܦܺܝܣ ܠܰܢ ܕܢܶܣܰܒ ܡܶܢ ܥܽܘܬܪܶܗ ܘܢܶܒܽܘܙ ܡܶܢ ܓܰܙܶܗ . ܘܢܶܥܬܰܪ ܡܶܢ ܣܺܝ̈ܡܳܬܶܗ . ܘܠܐ ܢܶܬܡܰܣܟܰܢ . ܗܰܘ ܕܠܐ ܚܰܕܺܝ ܒܚܰܝܰܘ̈ܗܝ ܐܰܝܟ ܕܰܒܚܰܝ̈ܰܝܢ . ܗܰܘ ܕܡܶܛܽܠ ܕܠܐ ܣܶܦܩܰܬ ܡܶܣܟܺܢܽܘܬܰܢ ܕܬܶܣܰܩ ܨܶܝܕ ܥܽܘܬܪܶܗ . ܗܽܘ ܐܰܚܬܶܗ ܠܥܽܘܬܪܶܗ ܨܶܝܕ ܡܶܣܟܺܢܽܘܬܰܢ . ܗܰܘ ܕܡܶܛܽܠ ܕܰܚܙܳܢ ܕܠܐ ܨܳܒܶܝܢ ܚܢܰܢ ܕܢܶܥܬܰܪ ܆ ܐܶܬܡܰܣܟܰܢ ܠܶܗ ܗܽܘ ܕܢܰܥܬܪܰܢ . ܗܰܘ ܕܚܰܒܺܝܒ ܫܡܶܗ ܘܰܐܪܓܺܝܓ ܟܽܘܢܳܝܶܗ . ܘܒܰܣܺܝܡ ܕܽܘܟܪܳܢܶܗ . ܗܰܘ ܕܡܰܛܥܶܡ ܚܰܠܝܽܘܬܐ ܕܪܽܘܚܐ ܠܢܰܦܫܐ ܕܡܰܪܓܫܐ ܒܶܗ . ܗܰܘ ܕܡܶܬܓܰܐܶܐ ܒܥܽܘܬܪܐ ܥܰܬܺܝܪܐ ܕܺܐܝܬܽܘܬܶܗ ܆ ܕܐܢܳܫ ܡܶܢ ܒܢ̈ܰܝ ܐܢܳܫܐ ܠܐ ܚܙܳܝܗܝ . ܘܳܐܦܠܐ ܡܨܶܐ ܠܡܶܚܙܝܶܗ . ܗܰܘ ܕܠܐ ܡܶܬܡܰܠܰܠ ܟܝܳܢܶܗ . ܘܠܐ ܡܶܬܦܰܫܰܩ ܥܽܘܬܪܶܗ . ܗܰܘ ܕܳܐܦ ܡܰܘܗ̈ܒܳܬܶܗ ܠܶܗ ܕܰܡ̈ܝܳܢ . ܘܰܐܟܘܳܬܶܗ ܠܥܶܠ ܡܶܢ ܣܳܟܐ ܕܺܐܝܕܰܥܬܐ ܐܺܝܬܰܝܗܶܝܢ . ܗܰܘ ܕܰܟܡܐ ܕܒܺܝܫܺܝܢ ܚܢܰܢ ܆ ܗܳܟܘܳܬ ܐܺܝܬܰܘܗܝ ܛܳܒܐ . ܘܬܽܘܒ ܐܳܦ ܝܰܬܺܝܪ ܡܶܢ ܒܺܝܫܽܘܬܰܢ ܫܦܺܝܥܐ ܛܰܝܒܽܘܬܶܗ . ܗܰܘ ܕܗܽܘ ܟܝܳܢܶܗ ܒܰܠܚܽܘܕ ܐܺܝܬܰܘܗܝ ܟܰܝܠܐ ܕܛܰܝܒܽܘܬܶܗ . ܘܒܶܗ ܒܰܠܚܽܘܕ ܡܶܬܡܫܰܚ ܚܽܘܒܶܗ . ܗܰܘ ܕܰܐܪܺܝܟܐ ܛܰܝܒܽܘܬܶܗ ܘܰܩܦܺܝܣܐ ܟܺܐܢܽܘܬܶܗ . ܢܰܓܺܝܪ ܚܽܘܒܶܗ ܘܰܙܥܽܘܪܝܐ ܬܒܰܥܬܶܗ . ܥܰܬܺܝܪ ܠܫܽܘܒܩܳܢܐ ܘܡܰܬܺܝܢ ܠܡܰܟܣܳܢܽܘܬܐ . ܗܰܘ ܕܰܙܥܽܘܪ̈ܝܳܢ ܡܰܪ̈ܕܘܳܬܶܗ ܆ ܣܰܓܺܝ̈ܳܐܢ ܡܰܘܗ̈ܒܳܬܶܗ . ܗܰܘ ܕܳܐܦ ܟܰܕ ܪܳܕܶܐ ܠܰܢ ܆ ܛܥܺܝܢ ܚܰܘܣܳܢܳܐ ܕܰܥܠܰܝܢ . ܘܡܶܛܽܠ ܕܪܳܚܶܡ ܕܢܶܩܢܶܝܢ ܆ ܥܰܠ ܗܳܝ ܐܳܦ ܡܢܰܓܶܕ ܠܰܢ . ܗܰܘ ܕܠܰܝܬ ܒܶܗ ܚܽܘܣܪܳܢܐ ܇ ܐܶܠܐ ܐܶܢ ܒܰܠܚܽܘܕ ܐܶܒܰܕܢܰܢ . ܘܠܐ ܛܳܪܝܐ ܒܶܗ ܥܳܩܬܐ ܇ ܐܶܠܐ ܐܶܢ ܡܶܛܽܠܳܬܰܢ . ܗܰܘ ܕܰܠܒܰܫ ܚܰܫܰܝ̈ܢ . ܡܶܛܽܠ ܕܢܰܫܠܚܰܢ ܚܰܫ̈ܰܝܢ . ܘܶܐܬܥܰܛܰܦ ܟܪܺܝܗܽܘܬܰܢ . ܡܶܛܽܠ ܕܰܢܒܰܛܶܠ ܟܽܘܪ̈ܗܳܢܰܝܢ . ܗܰܘ ܕܶܐܬܬܥܺܝܩ ܡܶܛܽܠ ܕܰܢܚܰܕܝܰܢ . ܘܟܶܪܝܰܬ ܠܶܗ ܡܶܛܽܠ ܕܢܶܡܠܶܝܢ ܦܨܺܝܚܽܘܬܐ . ܗܰܘ ܕܶܐܣܬܰܢܰܩ ܥܰܠ ܟܽܘܠ ܡܶܕܶܡ ܆ ܕܰܚܢܰܢ ܣܢܺܝ̈ܩܶܐ ܥܰܠ ܡܶܕܶܡ ܠܐ ܢܶܗܘܶܐ . ܗܰܘ ܕܟܰܕ ܝܳܕܰܥ ܠܰܢ ܕܡܰܪ̈ܓܙܳܢܶܐ ܗܳܘܶܝܢ ܚܢܰܢ ܆ ܐܰܝܟ ܕܠܰܒܢܰܝ̈ܳܐ ܚܰܒܺܝ̈ܒܶܐ ܕܡܶܬܒܥܶܝܢ ܠܶܗ ܆ ܠܰܟܝܳܢܰܢ ܒܳܪܶܐ ܗܘܳܐ . ܗܰܘ ܕܟܰܕ ܡܦܳܣ ܗܘܳܐ ܕܥܰܒ̈ܕܶܐ ܕܫܺܐܕ̈ܶܐ ܡܰܟܬܒܺܝܢ ܚܢܰܢ ܢܰܦܫܰܢ ܆ ܝܳܪ̈ܽܘܬܶܐ ܕܰܬܪ̈ܰܝܗܽܘܢ ܥܳܠ̈ܡܰܘܗܝ ܐܰܟܬܶܒ ܠܰܢ . ܗܰܘ ܕܟܰܕ ܩܰܕܶܡ ܚܳܪ ܒܨܰܠܡܰܢ : ܕܨܰܠܡܐ ܕܨܶܒ̈ܝܳܢܰܘܗܝ ܕܣܛܢܐ ܡܰܪܫܰܡ ܒܶܗ . ܪܫܰܡ ܘܨܳܪܰܢ ܒܨܰܠܡܶܗ ܐܪܓܺܝܓܺܐ . ܗܰܘ ܕܟܰܕ ܪܓܺܝܫ ܗܘܳܐ ܕܩܰܕ̈ܡܳܝܳܬܐ ܠܐ ܢܳܛܪܺܝܢ ܚܢܰܢ . ܐܚܪ̈ܳܢܝܳܬܐ ܕܡܶܢܗܶܝܢ ܪ̈ܰܘܪܒܳܢ ܩܰܕܶܡ ܥܰܬܶܕ ܠܰܢ . ܗܰܘ ܝܳܗܽܘܒܐ ܥܰܬܺܝܪܐ ܇ ܕܗܳܢܰܘ ܚܽܘܣܪܳܢܶܗ ܐܶܢ ܗܽܘ ܕܠܐ ܢܶܣܰܒ ܡܶܢܶܗ . ܗܰܘ ܕܟܰܕ ܝܳܗܶܒ ܠܰܢ ܆ ܛܰܝܒܽܘܬܐ ܦܳܢܶܐ ܡܩܰܒܶܠ ܠܰܢ . ܘܟܰܕ ܫܳܩܠܺܝܢ ܚܢܰܢ ܡܶܢ ܓܰܙܶܗ ܆ ܐܰܝܟ ܗܰܘ ܕܪܳܡܶܝܢ ܚܢܰܢ ܒܶܝܬ ܓܰܙܶܗ ܣܺܝܡܐ ܠܶܗ . ܗܰܘ ܪܳܚܶܡ ܒܢܰܝ̈ܢܳܫܐ . ܘܛܳܒܐ ܒܟܽܘܠ ܙܒܰܢ ܘܡܰܛܐܒܳܢܐ . ܗܰܘ ܫܰܦܝܐ ܕܠܐ ܡܶܬܕܠܰܚ ܆ ܕܥܳܡܶܠ ܒܰܢ ܒܝܽܘܠܦܳܢܶܗ . ܕܢܶܥܒܕܰܢ ܫܦܰܝ̈ܳܐ ܒܰܕܡܽܘܬܶܗ . ܗܰܘ ܥܰܬܺܝܪܐ ܕܠܐ ܡܶܬܡܰܣܟܰܢ ܆ ܕܡܶܬܦܰܪܰܣ ܒܫܽܘ̈ܕܳܠܰܘܗܝ ܕܢܶܣܰܒ ܡܶܢ ܥܽܘܬܪܶܗ ܘܢܶܗܘܶܐ ܥܰܬܺܝܪ̈ܶܐ . ܗܰܘ ܕܡܳܐ ܕܗܽܘ ܩܢܳܐ ܐܰܝܟ ܗܰܘ ܕܡܶܣܟܺܢܰܐ ܗ̣ܘ . ܘܡܐ ܕܰܚܢܰܢ ܩܳܢܶܝܢ ܚܢܰܢ ܆ ܐܰܝܟ ܗܰܘ ܕܳܐܦ ܗܽܘ ܒܰܢ ܥܳܬܰܪ . ܗܰܘ ܕܡܶܢ ܕܒܶܠܥܳܕܰܝܢ ܠܐ ܨܳܒܶܐ ܕܢܶܩܢܶܐ ܡܶܕܶܡ . ܘܶܐܢ ܩܢܳܐ ܕܠܐ ܚܢܰܢ ܆ ܐܰܝܟ ܗܰܘ ܕܠܐ ܚܳܕܶܐ ܒܶܗ . ܗܰܘ ܕܚܰܕܽܘܬܰܢ ܕܺܝܠܶܗ ܗܺܝ ܆ ܘܥܳܩܬܰܢ ܕܺܝܠܶܗ ܚܳܫܶܒ ܠܳܗ̇ . ܘܟܽܘܠܗܽܘܢ ܚܽܘܣܪ̈ܳܢܰܝܢ ܕܺܝܠܶܗ ܡܳܢܶܐ ܠܗܽܘܢ . ܗܰܘ ܕܝܰܗܒ ܠܰܢ ܟܽܠ ܛܳܒ̈ܳܢ ܘܠܐ ܣܒܰܥ . ܘܶܐܫܰܕ ܥܠܰܝܢ ܟܽܘܠ ܥܽܘܬܪ̈ܺܝܢ ܆ ܘܠܐ ܐܶܬܡܠܺܝ ܆ ܥܕܰܡܐ ܕܗܽܘ ܩܢܽܘܡܶܗ ܒܚܽܘܒܶܗ ܐܶܬܺܝܗܶܒ ܠܰܢ . ܠܗܳܢܐ ܗܳܟܺܝܠ ܥܰܬܺܝܪܐ ܘܛܳܒܐ ܆ ܫܦܺܝܥܐ ܘܝܳܗܽܘܒܐ : ܒܰܣܺܝܡܐ ܘܚܰܢܳܢܐ : ܙܳܝܽܘܢܐ ܘܰܡܦܰܪܢܣܳܢܐ : ܚܰܝܽܘܣܬܳܢܐ ܘܫܳܒܽܘܩܐ : ܡܪܰܚܡܳܢܐ ܘܰܡܠܶܐ ܚܽܘܒܐ : ܥܰܬܺܝܪܐ ܘܡܰܥܬܪܳܢܐ : ܛܳܒܐ ܘܡܰܛܐܒܳܢܐ : ܢܰܓܺܝܪ ܪܽܘܚܐ ܘܰܡܫܰܝܢܐ : ܪܳܚܶܡ ܓܶܢܣܰܢ ܘܡܰܚܶܒ ܠܰܟܝܳܢܰܢ : ܐܳܣܝܰܢ ܘܡܰܠܦܳܢܰܢ ܆ ܐܰܒܽܘܢ ܒܛܰܝܒܽܘܬܶܗ ܘܰܡܪܰܒܝܳܢܰܢ ܒܰܚܢܳܢܶܗ . ܠܗܳܢܐ ܡܰܢܽܘ ܕܠܐ ܢܶܕܚܰܠ ܘܰܢܥܺܝܩ . ܘܰܐܝܢܰܘ ܕܠܐ ܢܙܽܘܥ ܘܢܰܪܓܙܺܝܘܗܝ . ܘܡܰܢܽܘ ܒܰܪ ܐܢܳܫܐ . ܕܰܒܗܳܠܶܝܢ ܟܽܠܗܶܝܢ ܛܳܒ̈ܳܬܐ ܕܠܰܢ ܐܶܬܺܝܗܶܒ ܢܚܽܘܪ : ܐܳܦ ܒܪܰܒܽܘܬܐ ܕܝܳܗܽܘܒܗܶܝܢ ܢܶܬܒܰܩܶܐ ܇ ܘܠܐ ܢܶܬܕܰܠܰܚ ܪܶܥܝܳܢܶܗ ܟܽܘܠ ܐܶܡܰܬܝ ܕܡܶܬܕܟܰܪ ܠܶܗ . ܘܰܐܝܕܳܐ ܗ̣ܝ ܢܰܦܫܐ ܕܗܳܠܶܝܢ ܟܽܘܠܗܶܝܢ ܡܰܘܗ̈ܒܳܬܐ ܢܶܣܒܰܬ ܆ ܕܠܐ ܬܶܬܢܟܶܦ ܡܶܢ ܝܳܗܽܘܒܗܶܝܢ . ܕܶܚܠܬܐ ܗ̣ܝ ܓܶܝܪ ܕܡܶܢ ܗܳܢܐ ܐܰܠܳܗܐ ܒܰܪ ܐܢܳܫܐ ܠܐ ܢܶܕܚܰܠ ܇ ܘܡܶܢ ܗܳܢܐ ܟܽܠܶܗ ܚܽܘܒܐ ܡܳܝܽܘ̈ܬܶܐ ܠܐ ܢܶܒܗܬܽܘܢ ܇ ܘܡܶܢ ܗܳܢܐ ܟܽܠܶܗ ܥܽܘܬܪܐ ܕܛܳܒ̈ܳܬܐ ܇ ܢܳܣܽܘ̈ܒܶܐ ܗܳܠܶܝܢ ܠܐ ܢܶܬܚܰܡܨܽܘܢ . ܗܳܠܶܝܢ ܓܶܝܪ ܘܕܰܐܟܘܳܬܗܶܝܢ ܐܶܬܕܟܰܪ ܢܒܺܝܳܐ . ܘܒܰܕܓܽܘܢ ܐܶܬܕܰܠܰܚ . ܘܟܽܠ ܐܰܝܢܐ ܕܰܩܢܶܐ ܥܺܝܪܽܘܬܐ ܕܗܳܝ ܢܰܦܫܐ ܩܰܕܺܝܫܬܐ ܆ ܐܳܦ ܗܽܘ ܒܰܕܡܽܘܬܶܗ ܕܰܢܒܺܝܐ ܡܶܬܕܰܠܰܚ . ܒܕܽܘܟܪܳܢܶܗ ܕܗܳܢܐ ܐܰܠܳܗܐ : ܘܰܒܡܰܥܠܶܗ ܘܰܒܡܰܦܩܶܗ ܇ ܘܰܒܟܽܠܗܽܘܢ ܗܽܘ̈ܦܳܟܰܘܗܝ ܒܥܽܘܗܕܳܢܶܗ ܡܶܬܬܙܺܝܥ . ܗܰܘ ܓܶܝܪ ܕܕܳܚܶܠ ܠܐ ܕܳܡܶܟ ܆ ܒܚܶܠܡܶܗ ܚܳܙܶܐ ܠܶܗ ܠܥܶܠܬܐ ܕܕܶܚܠܬܶܗ . ܠܐ ܐܳܟܶܠ ܘܠܐ ܫܳܬܶܐ . ܘܶܐܢ ܥܳܨܶܐ ܠܶܗ ܩܛܺܝܪܶܗ ܕܰܟܝܳܢܐ ܆ ܒܡܶܐܟܽܘܠܬܶܗ ܘܫܶܩܝܶܗ ܕܶܚܠܬܐ ܡܙܺܝܓܐ . ܟܽܘܠ ܡܶܕܶܡ ܓܶܝܪ ܕܛܳܪܶܐ ܒܶܗ ܒܒܰܪ ܐܢܳܫܐ ܕܰܡܠܶܐ ܕܶܚܠܰܬ ܕܰܐܠܳܗܐ . ܠܒܰܪ ܡܶܢܶܗ ܡܟܰܬܰܪ . ܡܶܛܽܠ ܕܰܐܬܪܐ ܕܡܰܕܥܶܗ ܆ ܘܟܽܘܠܗܽܘܢ ܡܰܥ̈ܠܳܢܶܐ ܘܡܰܦ̈ܩܳܢܶܐ ܕܰܡܕܺܝܢܬܐ ܕܢܰܦܫܶܗ ܆ ܕܶܚܠܬܐ ܐܰܚܺܝܕܐ ܠܗܽܘܢ ܇ ܒܰܕܡܽܘܬܐ ܓܶܝܪ ܕܢܳܛܽܘܪ̈ܶܐ ܕܩܳܝܡܺܝܢ ܥܰܠ ܬܰܪ̈ܥܶܐ ܕܰܡܕܺܝܢܬܐ . ܗܳܟܰܢܐ ܕܶܚܠܬܐ ܕܰܐܠܳܗܐ ܇ ܐܳܚܕܐ ܡܰܥ̈ܠܳܢܶܐ ܘܡܰܦ̈ܩܳܢܶܐ ܕܢܰܦܫܐ ܆ ܘܠܐ ܫܳܒܩܐ ܕܢܶܥܽܘܠ ܘܢܶܦܽܘܩ ܣܽܘܥܪܳܢܐ ܐܰܘ ܚܽܘܫܳܒܐ : ܕܠܐ ܡܒܰܨܝܐ ܠܶܗ . ܠܐ ܓܶܝܪ ܡܶܢ ܠܓܰܘ ܠܒܰܪ ܝܳܗܒܐ ܕܢܶܦܽܘܩ ܚܽܘܫܳܒܐ ܐܰܝܢܐ ܕܗܽܘ . ܘܠܐ ܕܡܶܢ ܠܒܰܪ ܠܓܰܘ ܢܶܥܽܘܠ ܆ ܣܽܘܥܪܳܢܐ ܐܰܝܢܐ ܕܠܐ ܦܐܶܐ . ܡܰܘܕܰܥ ܕܶܝܢ ܬܽܘܒ ܗܽܘ ܗܳܢܐ ܢܒܺܝܐ ܆ ܐܳܦ ܒܕܽܘ̈ܟܝܳܬܐ ܐܚܪ̈ܳܢܝܳܬܐ ܕܶܚܠܬܶܗ ܕܡܶܢ ܐܰܠܳܗܐ . ܩܦܰܕ ܠܰܡ ܒܶܣܪܝ ܡܶܢ ܕܶܚܠܬܳܟ ܆ ܘܡܶܢ ܕܺܝ̈ܢܰܝܟ ܕܶܚܠܶܬ . ܘܬܽܘܒ ܐܶܡܰܪ . ܕܰܗܘܺܝܬ ܐܰܝܟ ܙܶܩܐ ܒܰܐܓܠܺܝܕܐ ܆ ܘܦܽܘܩ̈ܕܳܢܰܝܟ ܠܐ ܛܥܺܝܬ . ܘܬܽܘܒ ܐܶܡܰܪ . ܕܽܐܘܳܢܐ ܒܠܶܒܝ ܟܽܠ ܝܽܘܡ . ܘܰܥܕܰܡܐ ܠܶܐܡܰܬܝ ܬܰܗܦܶܟ ܐܰܦܰܝ̈ܟ ܡܶܢܝ . ܘܰܥܕܰܡܐ ܠܶܐܡܰܬܝ ܬܶܛܥܶܝܢܝ ܡܳܪܝܐ ܠܥܳܠܡ . ܘܰܥܕܰܡܐ ܠܶܐܡܰܬܝ ܬܣܺܝܡ ܬܰܟܪܺܝܬܐ ܒܢܰܦܫܝ . ܘܬܽܘܒ ܐܶܡܰܪ . ܐܰܣܳܢܝ ܡܳܪܝܐ ܡܶܛܽܠ ܕܙܳܥܘ ܓܰܪ̈ܡܰܝ . ܘܢܰܦܫܝ ܐܶܬܬܙܺܝܥܰܬ ܛܳܒ . ܘܰܠܐܺܝܬ ܒܬܶܐܢ̈ܚܳܬܝ ܘܨܰܒܥܶܬ ܒܟܽܘܠ ܠܰܝ̈ܠܶܐ ܥܰܪܣܝ . ܘܰܒܕܶܡܥܰܬܝ ܬܰܫܘܺܝܬܝ ܐܰܡܣܺܝܬ . ܘܟܶܐܒܰܬ ܡܶܢ ܪܽܘܓܙܳܟ ܥܰܝܢܝ . ܘܺܐܝܕܺܝܥܐ ܕܗܳܠܶܝܢ ܟܽܘܠܗܶܝܢ ܆ ܡܶܛܽܠ ܕܶܚܠܬܐ ܕܡܶܢ ܐܰܠܳܗܐ . ܘܬܽܘܒ ܐܶܡܰܪ . ܕܢܳܗܶܓ ܗܘܺܝܬ ܡܶܢ ܢܶܗܡܬܶܗ ܕܠܶܒܝ . ܘܬܽܘܒ ܐܶܡܰܪ . ܕܰܒܕܶܚܠܬܳܟ ܡܳܪܝܐ ܕܰܒܰܪܰܝܢܝ ܘܰܒܙܰܕܺܝܩܽܘܬܳܟ . ܘܬܽܘܒ ܐܶܡܰܪ . ܕܠܰܝܬ ܫܠܳܡܐ ܠܒܶܣܪܝ ܡܶܢ ܩܕܳܡ ܚܶܡܬܳܟ . ܘܠܰܝܬ ܫܠܳܡܐ ܠܓܰܪ̈ܡܰܝ ܡܶܢ ܩܕܳܡ ܚܛܳܗ̈ܰܝ . ܡܶܛܽܘܠ ܕܣܰܟ̈ܠܘܳܬܝ ܥܒܰܪ ܠܪܺܝܫܝ ܆ ܘܰܐܝܟ ܡܰܘܒܠܐ ܝܰܩܺܝܪܬܐ ܐܺܝܩܰܪ ܠܺܝ . ܣܪܺܝ ܘܶܐܬܡܣܺܝ ܚܒܳܪ̈ܳܬܝ . ܡܶܢ ܩܕܳܡ ܣܰܟ̈ܠܘܳܬܝ ܙܳܥܶܬ ܛܳܒ . ܟܽܠܶܗ ܝܰܘܡܳܐ ܒܰܟܡܺܝܪܽܘܬܐ ܗܰܠܟܶܬ . ܡܶܛܽܠ ܕܩܽܘܪ̈ܨܠܰܝ ܐܶܬܡܠܺܝܘ ܙܰܘܥܬܐ . ܙܳܥܶܬ ܘܰܕܘܺܝܬ ܛܳܒ . ܘܬܽܘܒ ܐܶܡܰܪ . ܕܠܶܒܝ ܐܶܬܗܦܶܟ ܘܚܰܝܠܝ ܫܰܒܩܰܢܝ . ܘܢܽܘܗܪܐ ܕܥܰܝ̈ܢܰܝ ܠܐ ܗܘܳܐ ܠܘܳܬܝ . ܘܬܽܘܒ ܐܶܡܰܪ . ܕܚܶܪܫܶܬ ܘܶܐܬܟܰܡܪܶܬ ܘܰܕܘܺܝܬ ܡܶܢ ܛܳܒܬܐ . ܘܟܺܐܒܝ ܐܶܬܕܰܠܰܚ : ܚܰܡ ܠܶܒܝ ܒܓܰܘܝ ܘܰܒܓܽܘܫܡܝ ܐܶܚܕܰܬ ܢܽܘܪܐ . ܘܬܽܘܒ ܐܶܡܰܪ . ܕܚܶܪܫܶܬ ܘܠܐ ܦܶܬܚܶܬ ܦܽܘܡܝ ܡܶܛܽܠ ܕܰܐܢܬ ܥܒܰܕܬ . ܘܓܶܡܪܶܬ ܒܡܰܟܣܳܢܽܘܬܐ ܕܥܰܠ ܐܰܦܱ̈ܝ ܚܛܳܗ̈ܰܝ . ܘܬܽܘܒ ܒܕܽܘܟܬܐ ܐܚܪܺܬܐ . ܝܳܗܶܒ ܛܽܘܒܐ ܠܓܰܒܪܐ ܐܰܝܢܐ ܕܕܳܚܶܠ ܡܶܢ ܐܰܠܳܗܐ . ܘܡܰܘܕܰܥ ܕܰܐܝܠܶܝܢ ܛܳܒ̈ܳܬܐ ܥܳܒܕܐ ܒܶܗ ܒܗܰܘ ܕܕܳܚܶܠ ܇ ܕܶܚܠܬܐ ܕܡܶܢ ܐܰܠܳܗܐ ܆ ܛܽܘܒܰܘܗܝ ܠܰܡ ܠܓܰܒܪܐ ܕܕܳܚܶܠ ܡܶܢ ܡܳܪܝܐ . ܗܳܪܟܐ ܛܽܘܒܐ ܠܕܳܚܠܐ ܕܰܐܠܳܗܐ ܐܶܬܺܝܗܶܒ . ܘܟܰܕ ܡܳܪܰܢ ܥܰܠ ܣܽܘܥܪ̈ܳܢܶܐ ܐܚܪ̈ܳܢܶܐ ܣܳܡ ܐܶܢܽܘܢ ܠܛܽܘ̈ܒܶܐ ܆ ܢܒܺܝܳܐ ܕܰܘܺܝܕ . ܠܗܰܘ ܕܕܳܚܶܠ ܡܶܢ ܡܳܪܝܐ ܝܳܗܶܒ ܛܽܘܒܐ . ܛܽܘܒܰܘܗܝ ܠܰܡ ܠܓܰܒܪܐ ܕܒܽܐܘܪܚܐ ܕܥܰܘ̈ܳܠܶܐ ܠܐ ܗܰܠܶܟ . ܘܺܝܕܺܝܥܐ ܕܡܶܛܽܠ ܕܕܳܚܶܠ ܡܶܢ ܐܰܠܳܗܐ ܆ ܠܐ ܪܳܕܶܐ ܒܽܐܘܪܚܐ ܕܥܰܘ̈ܳܠܶܐ . ܘܬܽܘܒ ܐܶܡܰܪ ܆ ܛܽܘܒܰܘܗܝ ܠܒܰܪܢܳܫܐ ܕܬܶܪܕܶܝܘܗܝ ܐܰܢܬ ܡܳܪܝܐ : ܘܡܶܢ ܢܳܡܽܘܣܳܟ ܬܰܠܦܺܝܘܗܝ . ܘܓܰܠܝܐ ܗ̣ܝ ܕܕܶܚܠܬܐ ܕܡܶܢ ܐܰܠܳܗܐ ܡܰܠܦܐ ܢܳܡܽܘ̈ܣܶܐ . ܘܒܰܪ ܐܢܳܫܐ ܕܕܳܚܶܠ ܗܽܘ ܡܰܘܕܶܐ ܒܡܰܪܕܽܘܬܶܗ . ܘܬܽܘܒ ܐܶܡܰܪ ܆ ܛܽܘܒܰܝܗܘܢ ܠܰܐܝܠܶܝܢ ܕܰܕܠܐ ܡܽܘܡ ܐܶܢܽܘܢ ܒܽܐܘܪܚܐ . ܘܰܡܗܰܠܟܺܝܢ ܒܢܳܡܽܘܣܶܗ ܕܡܳܪܝܐ . ܘܗܳܪܟܐ ܬܽܘܒ . ܕܶܚܠܬܐ ܕܰܐܠܳܗܐ ܢܳܛܪܐ ܡܶܢ ܡܽܘ̈ܡܶܐ . ܘܰܡܚܰܦܛܐ ܠܶܗ ܕܰܢܗܰܠܶܟ ܒܽܐܘܪܚܐ ܕܢܳܡܽܘܣܐ . ܘܬܽܘܒ ܐܶܡܰܪ . ܕܛܽܘܒܰܘܗܝ ܠܡܰܢ ܕܶܐܫܬܒܶܩ ܠܶܗ ܥܰܘܠܶܗ ܇ ܘܶܐܬܟܰܣܺܝܘ ܠܶܗ ܚܛܳܗܰܘ̈ܗܝ . ܘܺܝܕܺܝܥܐ ܕܳܐܦ ܗܳܪܟܐ ܆ ܕܶܚܠܬܐ ܕܰܐܠܳܗܐ ܡܰܝܬܝܐ ܠܘܳܬ ܬܝܳܒܽܘܬܐ ܇ ܕܡܶܢܳܗ̇ ܡܶܬܺܝܗܶܒ ܫܽܘܒܩܳܢܐ ܕܰܚܛܳܗ̈ܶܐ . ܘܰܒܝܰܕ ܚܰܫܐ ܘܕܶܡ̈ܥܶܐ ܕܡܶܬܝܰܠܕܺܝܢ ܡܶܢ ܕܶܚܠܬܐ ܕܰܐܠܳܗܐ . ܡܶܬܟܰܣܝܐ ܡܶܢ ܩܕܳܡ ܥܰܝ̈ܢܰܘܗܝ ܕܒܰܪܢܳܫܐ ܨܽܘܪܬܐ ܕܰܚܛܳܗ̈ܰܘܗܝ . ܘܬܽܘܒ ܐܶܡܰܪ . ܕܛܽܘܒܰܘܗܝ ܠܟܽܠ ܕܕܳܚܶܠ ܡܶܢ ܡܳܪܝܐ ܇ ܘܰܡܗܰܠܶܟ ܒܰܫܒܺܝ̈ܠܰܘܗܝ . ܘܗܳܪܟܐ ܬܽܘܒ . ܡܶܢ ܕܶܚܠܬܐ ܕܰܐܠܳܗܐ ܚܰܘܺܝ ܢܒܺܝܳܐ ܕܰܘܺܝܕ . ܕܰܡܗܰܠܶܟ ܒܰܪܢܳܫܐ ܒܰܫܒܺܝܠܐ ܕܦܽܘ̈ܩܕܳܢܶܐ . ܘܰܒܕܽܘܟܬܐ ܐܚܪܺܬܐ . ܥܰܠ ܗܰܘ ܕܕܳܚܶܠ ܡܶܢ ܡܳܪܝܐ ܐܶܡܰܪ ܆ ܕܡܶܙܕܗܰܪ ܒܦܽܘ̈ܩܕܳܢܶܐ ܕܡܶܢ ܡܳܪܝܐ . ܡܶܬܝܰܗܒܺܝܢ . ܘܬܽܘܒ ܡܳܠܶܟ ܗܽܘ ܗܳܢܐ ܢܒܺܝܐ ܠܟܽܘܠ ܐܢܳܫ : ܕܰܒܕܶܚܠܬܐ ܠܘܳܬ ܐܰܠܳܗܐ ܢܶܬܩܰܪܰܒ ܆ ܘܰܡܦܺܝܣ ܠܰܒܪܺܝܬܐ ܟܽܠܶܗ ܕܬܶܕܚܰܠ ܡܶܢ ܡܳܪܝܐ ܕܥܰܒܕܳܗ̇ . ܢܶܕܚܠܽܘܢ ܠܰܡ ܡܶܢ ܡܳܪܝܐ ܟܽܘܠܳܗ̇ ܐܰܪܥܐ : ܘܰܢܙܽܘܥܽܘܢ ܡܶܢ ܩܕܳܡܰܘܗܝ ܟܽܘܠܗܽܘܢ ܥܳܡܽܘܪ̈ܶܝܗ̇ ܕܬܺܒܶܝܠ . ܕܶܚܠܬܐ ܓܶܝܪ ܘܙܰܘܥܬܐ ܐܰܪܡܝܰܬ ܡܶܠܬܐ ܕܰܢܒܺܝܽܘܬܐ ܇ ܥܰܠ ܟܽܠܗܽܘܢ ܥܳܡܽܘܪ̈ܰܘܗܝ ܕܥܳܠܡܐ . ܘܰܐܠܦܰܬ ܠܰܥܒܺܝ̈ܕܶܐ ܟܽܠܗܽܘܢ ܆ ܕܰܒܗܳܕܶܐ ܐܽܘܪܚܐ ܠܘܳܬ ܐܰܠܳܗܐ ܢܺܐܬܽܘܢ . ܗܰܘ ܓܶܝܪ ܕܰܪܓܺܝܫ ܒܥܰܒܕܽܘܬܶܗ . ܚܰܝܳܒ ܕܢܶܕܚܰܠ ܡܶܢ ܡܳܪܽܘܬܐ ܕܰܡܫܰܥܒܕܳܐ ܠܶܗ . ܘܡܶܢ ܗܳܪܟܐ ܙܳܕܶܩ ܠܟܽܠ ܡܶܕܶܡ ܕܰܥܒܺܝܕ ܆ ܘܺܐܝܬ ܒܶܗ ܦܽܘܪܫܳܢܐ ܕܚܳܐܶܫ ܒܥܳܒܽܘܕܶܗ . ܕܰܒܕܶܚܠܬܐ ܘܙܰܘܥܬܐ ܢܶܬܩܰܪܰܒ ܠܘܳܬܶܗ . ܡܶܛܽܠ ܕܗܳܝ ܕܢܶܕܚܰܠ ܡܶܢ ܐܰܠܳܗܐ ܦܰܐܝܐ ܠܰܟܝܳܢܰܢ . ܗܳܝܕܶܝܢ ܕܢܰܚܒܺܝܘܗܝ ܆ ܡܶܢ ܛܰܝܒܽܘܬܶܗ ܡܶܬܝܰܗܒܐ ܠܰܢ . ܠܰܘ ܓܶܝܪ ܒܰܪܢܳܫܐ ܫܳܘܶܐ ܕܢܰܚܶܒ ܠܰܐܠܳܗܐ . ܐܶܠܐ ܗܽܘ ܐܰܠܳܗܐ ܡܶܬܢܰܚܰܬ ܕܢܶܬܪܚܶܡ ܡܶܢ ܒܰܪܢܳܫܐ . ܒܪܺܝܬܐ ܓܶܝܪ ܟܝܳܢܳܐܺܝܬ . ܕܬܶܕܚܰܠ ܡܶܢ ܐܰܠܳܗܐ ܡܶܬܬܚܺܝܒ ܠܳܗ̇ . ܐܶܢ ܕܶܝܢ ܠܕܰܪܓܐ ܕܚܽܘܒܐ ܡܶܬܥܰܠܝܐ ܆ ܠܰܘ ܟܝܳܢܳܗ̇ ܡܶܫܟܰܚ ܕܰܢܥܰܠܶܝܗ̇ ܠܬܰܡܳܢ . ܐܶܠܐ ܛܰܝܒܽܘܬܐ ܢܳܚܬܐ ܒܳܬܪܳܗ̇ ܆ ܘܡܰܣܩܐ ܡܩܺܝܡܳܐ ܠܳܗ̇ ܒܪܰܘܡܐ ܕܚܽܘܒܐ ܐܰܠܳܗܳܝܐ ܇ ܕܬܰܚܶܒ ܒܛܰܝܒܽܘܬܐ ܠܰܐܠܳܗܐ ܇ ܗܰܘ ܕܡܶܬܚܰܝܒܐ ܕܬܶܕܚܰܠ ܡܶܢܶܗ ܒܟܺܐܢܽܘܬܐ . ܗܳܐ ܓܶܝܪ ܐܳܦ ܠܡܰܠܟ̈ܶܐ ܘܪ̈ܺܫܳܢܶܐ ܕܥܳܠܡܐ ܆ ܠܰܘ ܟܽܠ ܐܢܳܫ ܫܰܠܺܝܛ ܕܰܢܚܰܘܶܐ ܚܽܘܒܐ ܇ ܐܰܘ ܕܢܶܓܠܶܐ ܩܕܳܡܰܝܗܽܘܢ ܙܰܘ̈ܥܶܐ ܐܰܫܺܝ̈ܕܶܐ ܘܰܬܟܺܝ̈ܠܶܐ ܕܪܶܚܡܬܐ . ܐܶܠܐ ܟܽܠܗܽܘܢ ܛܶܟ̈ܣܶܐ ܕܰܬܚܶܝܬ ܫܽܘܥܒܳܕܗܽܘܢ ܆ ܕܶܚܠܬܐ ܘܥܰܒܕܽܘܬܐ ܡܚܰܘܶܝܢ ܩܕܳܡܰܝܗܽܘܢ ܆ ܘܠܰܘ ܬܽܘܟܠܳܢܐ ܕܪܶܚܡܬܐ ܘܰܕܚܽܘܒܐ . ܒܰܥܝܳܕܐ ܓܶܝܪ ܕܪܳܡܽܘܬܐ ܗܳܝ ܕܰܫܟܺܝܚܐ ܨܶܝܕ ܫܰܠܺܝ̈ܛܳܢܰܘܗܝ ܕܥܳܠܡܐ . ܨܰܥܪܐ ܡܶܬܚܫܶܒ ܠܗܽܘܢ ܚܽܘܒܗܽܘܢ ܕܡܶܣ̈ܟܺܢܶܐ . ܘܥܰܠ ܗܳܕܶܐ ܕܶܚܠܬܐ ܐܰܝܟ ܡܳܪ̈ܰܝܳܐ ܬܳܒܥܺܝܢ ܡܶܢ ܟܽܠ ܐܢܳܫ ܆ ܘܠܰܘ ܚܽܘܒܐ ܐܰܝܟ ܐܰܒ̈ܳܗܶܐ . ܐܰܠܳܗܐ ܓܶܝܪ ܒܗܳܝ ܕܰܒܛܰܝܒܽܘܬܶܗ ܣܳܡ ܢܰܦܫܶܗ ܐܰܒܽܘܢ ܆ ܝܰܗܒ ܠܰܢ ܫܽܘܠܛܳܢܐ ܐܳܦ ܕܢܰܚܒܺܝܘܗܝ . ܟܰܕ ܠܰܘ ܚܢܰܢ ܡܰܪܳܚܳܐܺܝܬ ܒܨܶܒܝܳܢܰܢ ܠܗܳܕܶܐ ܙܳܕܶܩ ܕܢܶܬܥܰܠܶܐ ܆ ܐܶܠܐ ܕܰܢܟܰܬܰܪ ܟܽܘܠܶܗ ܙܰܒܢܐ ܕܚܰܝ̈ܰܝܢ ܒܫܽܘܥܒܳܕܐ ܕܕܶܚܠܬܶܗ . ܘܶܐܡܰܬܝ ܕܨܳܒܶܐ ܗܽܘ ܆ ܬܥܰܠܶܝܢ ܛܰܝܒܽܘܬܶܗ ܠܕܰܪܓܐ ܕܚܽܘܒܶܗ . ܠܰܘ ܓܶܝܪ ܕܰܡܫܽܘܚܬܐ ܗܺܝ ܕܬܰܪܥܺܝܬܰܢ ܕܬܰܚܶܒ ܠܰܐܠܳܗܐ . ܐܺܝܬܶܝܗ̇ ܕܶܝܢ ܡܫܽܘܚܬܐ ܕܰܒܪܺܝܬܰܢ ܆ ܕܬܶܕܚܰܠ ܡܶܢ ܐܰܠܳܗܐ . ܘܥܰܠ ܗܳܕܶܐ ܒܟܽܘܠܕܽܘܟ ܟܬܳܒ̈ܶܐ ܩܰܕܺܝ̈ܫܶܐ ܆ ܛܳܒ ܡܶܢ ܚܽܘܒܐ ܕܶܚܠܬܐ ܬܳܒܥܺܝܢ ܠܰܒܢ̈ܰܝ ܐܢܳܫܐ . ܒܗܳܝ ܕܰܠܕܶܚܠܬܐ ܠܰܘܝܐ ܙܗܺܝܪܽܘܬܐ . ܘܰܠܚܽܘܒܐ ܬܽܘܟܠܳܢܐ . ܘܬܽܘܒ ܗܽܘ ܚܽܘܒܐ . ܥܶܠܬܰܐ ܗ̣ܘ ܕܕܶܚܠܬܐ . ܥܕܰܡܐ ܓܶܝܪ ܕܦܳܠܰܚ ܒܰܪܢܳܫܐ ܘܥܳܡܶܠ ܘܙܳܪܰܥ ܒܕܶܚܠܬܐ ܆ ܠܐ ܐܳܬܶܐ ܠܗܳܕܶܐ ܕܢܶܚܨܽܘܕ ܚܽܘܒܐ . ܐܰܟܙܢܐ ܓܶܝܪ ܕܣܺܝܡܐ ܥܶܠ̈ܠܳܬܗܽܘܢ ܕܰܐܟܳܪ̈ܶܐ ܕܥܳܠܡܐ ܒܺܐܝ̈ܕܰܝ ܐܰܠܳܗܐ : ܦܽܘܠܚܳܢܐ ܕܶܝܢ ܘܙܰܪܥܐ ܕܨܶܒܝܳܢܗܽܘܢ ܗ̣ܘ . ܗܳܟܰܢܐ ܘܳܐܦ ܥܰܡ̈ܠܶܐ ܘܦܽܘܠܚܳܢܐ ܕܕܶܚܠܬܐ . ܒܨܶܒܝܳܢܰܢ ܣܺܝܡܺܝܢ . ܕܢܶܬܡܰܛܶܐ ܕܶܝܢ ܠܰܡܫܽܘܚܬܐ ܕܚܽܘܒܐ ܆ ܘܰܢܟܰܢܶܫ ܥܰܠ̈ܠܳܬܗ̇ ܕܨܶܒܝܳܢܐ ܗܳܝ ܕܰܐܠܳܗܐ . ܥܕܰܡܐ ܓܶܝܪ ܠܓܶܠܝܳܢܶܗ ܕܰܡܫܺܝܚܐ ܆ ܗܰܘ ܕܰܐܝܬܺܝ ܚܽܘܒܐ ܠܥܳܠܡܐ ܆ ܕܶܚܠܬܐ ܫܰܡܫܰܬ ܒܶܗ ܒܥܳܠܡܐ ܠܘܳܬ ܟܽܘܠܗܽܘܢ ܒܢ̈ܰܝ ܐܢܳܫܐ . ܘܰܥܕܰܡܐ ܕܡܶܬܓܠܶܐ ܠܶܗ ܡܫܺܝܚܐ ܠܒܰܪܢܳܫܐ ܒܓܰܘ ܐܰܬܪܐ ܕܢܰܦܫܶܗ ܆ ܒܦܽܘܠܚܳܢܐ ܕܕܶܚܠܬܐ ܙܳܕܶܩ ܕܢܶܬܰܐܡܢܽܘܢ ܚܰܝ̈ܰܘܗܝ . ܐܳܦܶܢ ܓܶܝܪ ܒܛܰܝܒܽܘܬܐ ܡܶܛܽܠ ܕܢܰܚܬܪܰܢ ܘܢܰܘܪܒܰܢ ܥܳܒܽܘܕܰܢ ܒܢܰܝ̈ܳܐ ܫܰܡܗܰܢ ܆ ܐܶܠܐ ܚܢܰܢ ܒܡܰܟܺܝܟܽܘܬܐ ܆ ܨܶܝܕ ܕܶܚܠܬܐ ܕܥܰܒ̈ܕܶܐ ܦܐܶܐ ܠܰܢ ܕܰܢܟܰܬܰܪ . ܠܰܘ ܓܶܝܪ ܕܺܝܠܰܢ ܗܘܳܬ ܗܳܝ ܕܶܐܬܩܪܺܝܢ ܒܢܰܝ̈ܳܐ . ܐܶܠܐ ܕܛܰܝܒܽܘܬܐ ܕܗܰܘ ܕܰܩܪܳܢ . ܘܠܰܘ ܕܺܝܠܰܢ ܗܺܝ ܕܚܰܨܺܝܦܳܐܺܝܬ ܢܶܒܥܶܐ ܐܰܓܪܐ . ܐܶܠܐ ܕܺܝܠܰܢ ܐܺܝܬܶܝܗ̇ ܗܳܕܶܐ ܕܢܶܦܠܽܘܚ ܒܕܶܚܠܬܐ . ܕܢܶܬܶܠ ܕܶܝܢ ܐܰܓܪܐ ܕܚܽܘܒܐ ܆ ܗܳܕܶܐ ܕܰܐܠܳܗܐ ܗ̣ܝ . ܘܠܐ ܐܢܳܫ ܡܰܣܟܶܠ ܐܶܢ ܩܳܪܶܐ ܠܶܗ ܠܚܽܘܒܐ ܐܰܓܪܳܗ̇ ܕܕܶܚܠܬܐ . ܡܶܛܽܠ ܕܰܐܝܟ ܕܰܡܩܰܒܶܠ ܒܰܪܢܳܫܐ ܐܰܓܪܐ ܒܳܬܰܪ ܥܰܡܠܶܗ . ܗܳܟܰܢܐ ܒܳܬܰܪ ܦܽܘܠܚܳܢܐ ܕܕܶܚܠܬܐ ܇ ܡܰܛܥܶܡ ܠܰܢ ܝܶܫܽܘܥ ܚܰܠܝܽܘܬܐ ܕܚܽܘܒܶܗ̇ ܆ ܕܡܶܢܳܗ̇ ܚܰܕܽܘܬܐ ܗܳܘܝܐ ܠܰܢ ܆ ܘܰܒܬܽܘܟܠܳܢܐ ܕܰܒܢܰܝ̈ܳܐ ܩܳܝܡܺܝܢܰܢ . ܘܦܰܪܶܗܣܺܝܰܐ ܠܘܳܬ ܐܰܠܳܗܐ ܡܶܫܟܰܚ ܒܰܪܢܳܫܰܢ ܟܰܣܝܐ . ܘܚܰܕܽܘܬܐ ܕܪܽܘܚ ܡܰܬܩܶܢ ܡܰܕܥܰܢ ܟܽܠ ܥܶܕܳܢ . ܘܒܰܚܙܳܬܐ ܕܢܽܘܗܪܐ ܫܡܰܝܳܢܐ ܡܶܬܦܰܪܦܰܥ ܗܰܘܢܰܢ ܟܰܣܝܳܐܺܝܬ . ܘܒܶܣܝܳܢܐ ܥܰܠ ܟܽܠܡܶܕܶܡ ܕܡܶܬܚܙܶܐ ܡܶܬܺܝܠܶܕ ܒܳܗ̇ ܒܢܰܦܫܐ . ܘܰܐܝܟ ܗܰܘ ܕܡܶܢ ܟܰܕܽܘ . ܒܡܰܠܟܽܘܬܐ ܗܳܝ ܕܰܡܛܰܝܒܐ ܠܩܰܕܺܝ̈ܫܶܐ ܐܺܝܬܰܘܗܝ ܕܽܘܝܳܪܰܢ . ܗܳܠܶܝܢ ܓܶܝܪ ܘܕܰܐܝܟ ܗܳܠܶܝܢ ܇ ܐܺܝܬ ܠܳܗ̇ ܠܢܰܦܫܐ ܕܛܶܥܡܰܬ ܚܽܘܒܐ ܐܰܠܳܗܳܝܐ . ܒܰܪ ܐܢܳܫܐ ܓܶܝܪ ܕܩܳܐܶܡ ܒܚܽܘܒܐ ܡܫܰܠܡܳܢܐ ܒܰܐܠܳܗܐ ܐܺܝܬܰܘܗܝ . ܘܰܐܝܢܰܘ ܒܽܘܣܳܡܐ ܕܰܠܗܳܢܐ ܦܳܚܶܡ ܇ ܐܰܘ ܢܝܳܚܐ ܘܦܽܘܪܦܳܥܐ ܕܰܠܗܳܢܐ ܫܳܘܶܐ ܆ ܕܐܢܳܫ ܒܰܐܠܳܗܐ ܢܶܗܘܶܐ ܆ ܩܰܘܡܐ ܓܶܝܪ ܕܰܒܚܽܘܒܐ ܡܫܰܠܡܳܢܐ ܆ ܕܰܟܝܽܘܬܐ ܗ̣ܘ ܕܡܶܢ ܟܽܘܠܗܶܝܢ ܒܺܝ̈ܫܳܬܐ . ܘܫܽܘܡܠܳܝܐ ܕܟܽܠܗܶܝܢ ܛܳܒ̈ܳܬܐ . ܐܳܦ ܠܐ ܓܶܝܪ ܝܶܫܽܘܥ ܡܶܬܛܦܺܝܣ ܕܢܶܬܠܶܗ ܠܗܳܢܐ ܥܽܘܬܪܐ ܕܚܽܘܒܐ ܇ ܐܶܠܐ ܐܶܢ ܠܒܰܪܢܳܫܐ ܕܝܳܕܰܥ ܕܫܳܘܶܐ ܠܗ . ܡܶܛܽܘܠ ܕܡܶܢ ܚܽܘܒܐ ܬܽܘܟܠܳܢܐ ܡܶܬܺܝܠܶܕ . ܘܰܠܬܽܘܟܠܳܢܐ ܒܶܣܝܳܢܐ ܢܰܩܺܝܦ . ܠܰܝܬ ܓܶܝܪ ܚܕܳܐ ܡܶܢ ܛܳܒ̈ܳܬܐ ܇ ܕܠܐ ܩܰܪܺܝܒܐ ܠܳܗ̇ ܬܽܘܪܰܥܬܐ ܕܡܶܢܳܗ̇ ܡܶܬܚܰܠܨܐ . ܒܕܶܚܠܬܐ ܓܶܝܪ ܠܰܝܬ ܒܳܗ̇ ܒܶܣܝܳܢܐ . ܐܶܠܐ ܥܺܝܪܽܘܬܐ ܘܰܙܗܺܝܪܽܘܬܐ . ܘܫܰܗܪܐ ܐܰܡܺܝܢܐ ܕܢܳܛܰܪ ܠܫܰܦܺܝܪ̈ܳܬܐ ܡܶܢ ܡܚܰܠܨܳܢܐ . ܕܶܚܠܬܐ ܓܶܝܪ ܕܡܶܢ ܐܰܠܳܗܐ ܆ ܡܚܰܦܛܐ ܠܒܰܪ ܐܢܳܫܐ ܕܰܢܟܰܢܶܫ ܡܝܰܬܪ̈ܳܬܐ . ܘܡܳܐ ܕܶܐܬܟܰܢܰܫ ܬܽܘܒ ܆ ܕܶܚܠܬܐ ܪܳܒܝܳܐ ܘܥܳܦܳܐ ܠܗܰܘ ܕܰܡܟܰܢܶܫ ܠܗܶܝܢ . ܦܳܢܶܐ ܓܶܝܪ ܘܡܰܘܣܶܦ ܥܰܠ ܕܶܚܠܬܶܗ . ܘܡܶܙܕܗܰܪ ܒܛܳܒ̈ܳܬܶܗ ܕܠܐ ܢܶܬܚ̈ܰܠܨܳܢ . ܩܳܥܶܐ ܓܶܝܪ ܡܶܛܽܠ ܕܕܳܚܶܠ . ܘܡܶܙܕܗܰܪ ܬܘܒ ܒܩܶܢܝܳܢܶܗ . ܡܶܛܽܠ ܕܕܳܚܶܠ ܕܠܐ ܢܶܬܚܰܠܰܨ . ܘܡܶܢ ܟܽܠ ܓܰܒܺܝ̈ܢ ܆ ܗܳܕܶܐ ܕܢܶܕܚܰܠ ܒܰܪ ܐܢܳܫܐ ܡܶܢ ܐܰܠܳܗܐ : ܚܳܫܚܐ ܘܡܶܬܒܰܥܝܐ ܠܚܰܝ̈ܰܘܗܝ ܕܰܒܥܳܠܡܐ . ܐܰܬܪܳܗ̇ ܓܶܝܪ ܕܕܶܚܠܬܐ ܆ ܐܰܬܪܰܐ ܗ̣ܘ ܕܚܰܝ̈ܶܐ ܡܳܝ̈ܽܘܬܶܐ . ܘܰܐܬܪܶܗ ܕܚܽܘܒܐ ܥܳܠܡܰܐ ܗܘ ܐܚܪܺܢܐ ܕܚܰܝ̈ܶܐ ܕܠܐ ܡܳܝܬܺܝܢ . ܢܚܽܘܪ ܡܳܕܶܝܢ ܒܰܐܬܪܰܢ ܆ ܘܰܢܪܰܒܶܐ ܒܰܢ ܕܶܚܠܬܐ . ܘܢܶܬܒܰܩܶܐ ܒܶܗ ܒܥܽܘܡܪܐ ܕܒܶܗ ܐܺܝܬܰܝܢ ܆ ܘܢܰܣܓܶܐ ܒܰܢ ܙܰܘܥܬܐ ܕܡܶܢ ܐܰܠܳܗܐ ܆ ܘܕܽܘܟܪܳܢܐ ܕܫܶܡܥܶܗ . ܐܰܝܟ ܕܡܶܢ ܛܘܒܳܥܐ ܕܫܶܢܬܐ ܥܰܡܺܝܩܬܐ ܢܶܬܘܰܗ ܠܰܢ . ܘܢܶܬܬܥܺܝܪ ܡܰܠܝܳܐܺܝܬ ܕܢܶܛܰܪ ܟܽܠܗܽܘܢ ܦܽܘ̈ܩܕܳܢܰܘܗܝ . ܗܳܢܰܘ ܓܶܝܪ ܟܝܳܢܳܗ̇ ܕܕܶܚܠܬܐ ܕܰܐܠܳܗܐ . ܕܠܰܘ ܥܰܠ ܚܕܳܐ ܨܒܽܘ ܡܚܰܦܛܐ ܠܰܢ . ܘܥܰܠ ܚܕܐ ܠܐ . ܐܶܠܐ ܠܰܥܒܳܕܐ ܕܟܽܠܗܽܘܢ ܦܽܘܩ̈ܕܳܢܶܐ ܡܥܺܝܪܐ ܠܰܢ . ܘܡܶܛܽܠ ܗܳܕܶܐ ܨܒܳܬ ܪܽܘܚܐ ܕܰܐܠܳܗܐ ܆ ܕܒܺܐܝܕܳܐ ܕܰܢܒܺܝ̈ܶܐ ܟܽܠܗܽܘܢ ܆ ܕܶܚܠܬܐ ܕܡܶܢ ܐܰܠܳܗܐ ܬܰܠܦܰܢ ܆ ܐܶܡܰܪ ܓܶܝܪ ܬܽܘܒ ܗܽܘ ܢܒܺܝܐ ܕܰܘܺܝܕ ܆ ܕܢܶܕܚܠܽܘܢ ܡܶܢ ܡܳܪܝܐ ܟܽܘܠܗܽܘܢ ܥܶܒܪ̈ܶܝܗ̇ ܕܰܐܪܥܐ . ܘܰܩܕܳܡܰܘܗܝ ܢܒܰܪܟܽܘܢ ܟܽܘܠ ܢܰܚ̈ܬܰܝ ܥܰܦܪܐ . ܘܬܽܘܒ ܐܶܡܰܪ . ܒܕܶܚܠܬܳܟ ܡܳܪܝܐ ܕܰܒܰܪܰܝܢܝ ܘܰܒܙܰܕܺܝܩܽܘܬܳܟ . ܘܡܶܛܽܠ ܕܝܳܕܰܥ ܗܘܳܐ ܡܳܢܰܘ ܝܽܘܬܪܳܢܐ ܕܕܶܚܠܬܐ ܕܡܶܢ ܐܰܠܳܗܐ ܆ ܠܳܗ̇ ܐܰܝܟ ܡܰܘܗܰܒܬܐ ܡܶܢ ܐܰܠܳܗܐ ܫܳܐܶܠ ܗܘܳܐ . ܢܰܦܫܐ ܓܶܝܪ ܕܕܶܚܠܬܐ ܕܰܐܠܳܗܐ ܡܕܰܒܪܐ ܠܳܗ̇ . ܒܙܰܕܺܝܩܽܘܬܐ ܩܳܐܶܡ ܟܽܠܶܗ ܗܽܘܦܳܟܳܗ̇ . ܘܬܽܘܒ ܐܳܦ ܗܳܝ ܕܰܡܦܺܝܣ ܗܘܳܐ ܠܰܐܠܳܗܐ ܆ ܕܣܰܟ̈ܠܘܳܬܐ ܕܛܰܠܝܽܘܬܶܗ ܠܐ ܢܶܬܕܟܰܪ ܠܶܗ . ܡܶܢ ܕܶܚܠܬܐ ܕܺܝܠܶܗ ܕܰܐܠܳܗܐ ܆ ܠܗܳܕܶܐ ܒܳܥܽܘܬܐ ܡܶܬܬܙܺܝܥ ܗܘܳܐ . ܘܬܽܘܒ ܐܶܡܪ ܕܪܺܝܫ ܚܶܟܡܬܐ ܕܶܚܠܬܗ ܗ̣ܝ ܕܡܳܪܝܐ . ܡܶܛܽܠ ܓܶܝܪ ܕܫܽܘܠܳܡܐ ܕܽܐܘܪܚܐ ܕܰܥܒ̈ܳܕܶܐ ܛܳܒ̈ܶܐ ܚܽܘܒܐ ܗ̣ܘ ܪܽܘܚܳܢܐ : ܡܶܢܶܗ ܕܶܝܢ ܡܶܢ ܚܽܘܒܐ ܚܶܟܡܬܐ ܐܰܠܳܗܳܝܬܐ ܡܶܬܝܰܠܕܐ ܆ ܫܰܦܺܝܪ ܐܰܠܦܰܢ ܛܽܘܒܳܢܐ ܕܰܘܺܝܕ ܆ ܕܫܽܘܪܳܝܳܗ̇ ܕܗܳܕܶܐ ܐܽܘܪܚܐ ܕܚܶܟܡܬܐ ܇ ܕܶܚܠܬܐ ܗܝ ܕܰܐܠܳܗܐ . ܐܰܟܙܢܐ ܓܶܝܪ ܕܰܠܟܽܠ ܣܽܘܥܪܳܢ ܕܰܒܥܳܠܡܐ ܆ ܫܽܘܪܳܝܐ ܘܫܽܘܠܳܡܐ ܐܺܝܬ ܠܶܗ̇ ܆ ܘܠܽܐܘܪ̈ܚܳܬܐ ܬܽܘܒ ܕܰܕܪ̈ܺܝܫܳܢ ܟܺܐܢܳܐܺܝܬ ܠܡܰܪܕܺܝܬܐ ܕܗܰܠ̈ܟܳܬܐ ܆ ܐܳܦ ܠܗܶܝܢ ܫܽܘܪܳܝܐ ܘܫܽܘܠܳܡܐ ܐܺܝܬ ܠܗܶܝܢ ܆ ܗܳܟܰܢܐ ܐܳܦ ܠܽܐܘܪܚܐ ܕܛܳܒ̈ܳܬܐ ܆ ܫܽܘܪܳܝܐ ܐܺܝܬ ܠܳܗ̇ ܘܫܽܘܠܳܡܐ ܕܺܐܝܬܰܗܘܝ ܫܽܘܪܳܝܳܗ̇ ܕܶܚܠܬܐ ܕܡܶܢ ܐܰܠܳܗܐ . ܫܽܘܠܳܡܳܗ̇ ܕܶܝܢ ܚܶܟܡܬܐ ܕܡܶܬܝܰܠܕܐ ܡܶܢ ܚܽܘܒܐ . ܘܙܳܕܶܩ ܠܟܽܘܠ ܡܰܢ ܕܨܳܒܶܐ ܕܰܢܫܰܪܶܐ ܒܕܽܘܒܳܪܐ ܕܰܟܪܶܣܛܝܳܢܽܘܬܐ . ܕܡܶܢ ܕܶܚܠܬܐ ܕܰܐܠܳܗܐ ܢܫܰܪܶܐ ܆ ܐܰܝܟ ܡܰܠܦܳܢܽܘܬܶܗ ܕܛܽܘܒܳܢܐ ܕܰܘܺܝܕ . ܘܬܽܘܒ ܢܒܺܝܳܐ ܐܚܪܺܢܐ ܐܶܡܰܪ . ܕܕܶܚܠܬܶܗ ܕܡܳܪܝܐ ܬܶܦܬܰܚ ܠܺܝ ܐܶܕ̈ܢܶܐ . ܘܥܰܠ ܝܰܘܢܳܢ ܬܽܘܒ ܟܬܺܝܒ ܆ ܕܰܕܚܶܠ ܡܶܢ ܩܕܳܡ ܡܳܪܝܐ ܘܰܥܪܰܩ ܠܝܽܘܦܺܐ . ܐܳܦܶܢ ܓܶܝܪ ܕܶܚܠܬܶܗ ܡܶܢ ܦܫܺܝܛܽܘܬܐ ܐܶܬܝܰܠܕܰܬ ܆ ܐܶܠܐ ܐܰܝܟ ܓܰܒܪܐ ܕܰܕܚܶܠ ܡܶܢ ܐܰܠܳܗܐ ܥܳܪܶܩ ܗܘܳܐ : ܕܠܐ ܢܶܬܩܰܪܰܒ ܠܰܥܒܳܕܐ ܕܡܰܣܒܰܪ ܗܘܳܐ ܕܰܩܫܶܐ ܡܶܢ ܚܰܝܠܶܗ . ܘܬܽܘܒ ܟܰܕ ܐܶܫܬܐܶܠ ܡܶܢ ܡܰܠܳܚ̈ܶܐ ܕܡܶܢ ܐܰܝܟܰܐ ܗ̣ܘ ܆ ܘܠܰܐܝܢܐ ܐܰܠܳܗܐ ܦܳܠܰܚ ܐܶܡܰܪ . ܕܡܶܢ ܡܳܪܝܐ ܐܰܠܳܗܐ ܕܰܫܡܰܝܳܐ ܕܳܚܶܠ ܐܢܐ . ܘܬܽܘܒ ܐܳܦ ܗܳܢܽܘܢ ܕܥܰܡܶܗ ܒܓܰܘ ܐܶܠܦܐ ܐܺܝܬܰܝܗܽܘܢ ܗܘܰܘ : ܟܰܕ ܚܙܰܘ ܬܶܕܡܪ̈ܳܬܐ ܕܰܗ̈ܘܰܝ ܡܶܢ ܐܰܠܳܗܐ ܒܓܰܘ ܝܰܡܐ ܆ ܕܰܐܝܟ ܦܳܪܽܘܫܐ ܐܶܬܬܥܺܝܪ ܝܰܡܐ ܕܢܶܬܒܰܥ ܡܶܢܗܽܘܢ ܥܰܒܕܐ ܥܳܪܽܘܩܐ : ܘܡܶܢ ܕܶܐܬܺܝܗܶܒ ܠܶܗ ܆ ܢܳܚ ܘܰܫܠܺܝ ܡܶܢ ܡܰܚܫܽܘ̈ܠܰܘܗܝ ܆ ܘܰܚܙܰܘ ܒܝܰܕ ܗܳܠܶܝܢ ܕܰܗܘ̈ܰܝ ܚܰܝܠܐ ܕܰܐܠܳܗܐ ܆ ܟܬܺܝܒ ܥܠܰܝܗܘܢ . ܕܰܕܚܶܠܘ ܐܢܳܫܐ ܡܶܢ ܩܕܳܡ ܡܳܪܝܐ ܆ ܘܕܰܒܰܚܘ ܕܶܒ̈ܚܶܐ ܠܡܳܪܝܐ ܘܰܢܕܰܪܘ ܢܶܕܪ̈ܶܐ . ܬܳܒܰܥ ܗܘܳܐ ܓܶܝܪ ܬܽܘܒ ܐܰܠܳܗܐ ܡܶܢ ܝܺܗܽܘ̈ܕܳܝܶܐ ܒܺܐܝܕܐ ܕܶܐܪܰܡܝܐ ܕܶܚܠܬܐ ܕܡܶܢܶܗ . ܟܰܕ ܡܚܰܣܶܕ ܠܗܽܘܢ ܒܣܳܗܕܽܘܬܐ ܕܰܟܝܳܢ̈ܶܐ ܚܰܪ̈ܫܶܐ . ܕܟܰܕ ܗܳܢܽܘܢ ܕܺܐܝܬܰܝܗܽܘܢ ܫܰܬܺܝ̈ܩܶܐ ܆ ܙܳܝ̈ܥܺܝܢ ܡܶܢ ܡܶܠܬܶܗ ܆ ܗܶܢܽܘܢ ܡܒܰܣܪܺܝܢ ܥܰܠ ܦܽܘܩ̈ܕܳܢܰܘܗܝ . ܡܢܺܝ ܠܰܡ ܠܐ ܬܶܕܚܠܽܘܢ ܐܳܡܰܪ ܡܳܪܝܐ ܆ ܘܡܶܢ ܩܕܳܡܰܝ ܠܐ ܬܙܽܘܥܽܘܢ ܆ ܕܣܳܡܶܬ ܚܳܠܐ ܬܚܽܘܡܐ ܠܝܰܡܐ ܆ ܢܳܡܽܘܣܐ ܠܥܳܠܰܡ ܘܠܐ ܥܳܒܰܪ ܠܶܗ . ܘܗܳܪܟܐ ܬܽܘܒ ܆ ܕܶܚܠܬܐ ܘܙܰܘܥܬܐ ܒܳܥܶܐ ܥܳܒܽܘܕܐ ܡܶܢ ܥܒܺܝ̈ܕܶܐ . ܘܥܰܠ ܕܰܫܒܰܩܘ ܕܶܚܠܬܶܗ . ܐܶܬܚܰܣܰܕܘ ܒܰܟܝܳܢ̈ܶܐ ܚܰܪ̈ܫܶܐ ܇ ܕܗܳܢܽܘܢ ܕܳܚܠܺܝܢ ܘܙܳܝܥܺܝܢ ܡܶܢ ܪܰܒܽܘܬܶܗ ܕܥܳܒܽܘܕܐ ܇ ܘܡܶܢ ܒܢ̈ܰܝ ܐܢܳܫܐ ܡܶܬܬܫܺܝܛܺܝܢ ܦܽܘ̈ܩܕܳܢܰܘܗܝ . ܥܰܠ ܗܳܕܶܐ ܓܶܝܪ ܒܟܽܠ ܕܽܘܟ ܆ ܪܰܒܽܘܬܐ ܕܰܟܝܳܢܶܗ ܡܚܰܘܶܐ ܐܰܠܳܗܐ ܒܺܐܝܕܐ ܢܒܺܝܳܐ ܆ ܕܕܶܚܠܬܐ ܕܡܶܢܳܗ̇ ܢܰܪܡܶܐ ܒܫܳܡܽܘ̈ܥܶܐ . ܠܗܳܢܽܘܢ ܓܶܝܪ ܕܫܳܝܛܺܝܢ ܗܘܰܘ ܡܰܟܺܝܟܽܘܬܶܗ ܆ ܐܶܠܽܘ ܐܶܬܚܰܘܝܰܬ ܠܗܽܘܢ ܆ ܓܠܳܐ ܠܗܽܘܢ ܪܰܒܽܘܬܐ ܕܰܟܝܳܢܶܗ ܕܰܢܙܽܘܥܽܘܢ ܡܶܢܶܗ . ܘܠܰܐܚܪ̈ܳܢܶܐ ܕܰܒܫܶܡܥܐ ܕܡܶܬܢܰܚܬܳܢܽܘܬܶܗ ܆ ܚܽܘܒܐ ܡܰܣܓܶܝܢ ܗܘܰܘ ܆ ܢܺܝܚܽܘܬܶܗ ܘܡܰܟܺܝܟܽܘܬܶܗ ܚܰܘܺܝ ܩܕܳܡܰܝܗܘܢ . ܣܰܟܠܐ ܓܶܝܪ ܡܥܳܕ ܫܳܐܶܛ ܠܰܐܝܢܐ ܕܡܶܬܡܰܟܰܟ ܩܕܳܡܰܘܗܝ . ܚܰܟܺܝܡܐ ܕܶܝܢ ܡܶܛܽܠ ܡܰܟܺܝܟܽܘܬܶܗ ܡܰܣܓܶܐ ܘܡܰܚܶܒ ܠܶܗ . ܠܰܝܬ ܠܶܗ ܓܶܝܪ ܥܰܝܢܐ ܠܣܰܟܠܐ ܇ ܕܬܶܚܙܶܐ ܚܽܘܒܐ ܒܓܰܘ ܡܰܟܺܝܟܽܘܬܐ . ܘܥܰܠ ܗܳܕܶܐ . ܪܰܒܽܘܬܐ ܡܶܬܚܰܘܝܐ ܠܶܗ . ܘܰܙܥܺܝܦܽܘܬܐ ܡܶܬܟܰܬܒܐ ܠܶܗ . ܘܩܰܫܝܽܘܬܐ ܘܰܕܚܺܝܠܽܘܬܐ ܡܶܬܪܰܫܡܐ ܩܕܳܡܰܘܗܝ . ܕܡܶܢ ܗܳܠܶܝܢ ܢܰܣܓܶܐ ܘܢܶܕܚܰܠ ܆ ܡܶܢ ܗܰܘ ܕܰܒܗܳܠܶܝܢ ܡܶܬܚܰܘܶܐ . ܐܰܝܟ ܕܣܳܗܕܽܘܬܐ ܗܳܕܶܐ ܓܠܳܬ ܨܶܒܝܳܢܶܗ ܕܰܐܠܳܗܐ : ܕܡܶܛܽܠ ܡܳܢܐ ܒܗܳܠܶܝܢ ܩ̈ܳܠܶܐ ܠܘܳܬ ܒܢ̈ܰܝ ܐܢܳܫܐ ܡܶܬܚܰܫܰܚ . ܡܶܫܬܡܰܥ ܠܺܝ ܠܰܡ ܝܰܡܳܐ . ܘܚܳܒܶܫ ܕܚܺܝܠܽܘܬܐ ܕܓܰܠ̈ܠܰܘܗܝ ܇ ܠܓܰܘ ܡܶܢ ܬܚܽܘܡܐ ܫܺܝܛܐ ܕܚܳܠܐ . ܘܡܶܬܬܪ̈ܺܝܡܺܝܢ ܓܰܠ̈ܠܰܘܗܝ ܘܠܐ ܥܳܒܪܺܝܢ ܇ ܠܰܣܝܳܓܐ ܒܰܣܝܐ ܕܡܰܟܪܶܟ ܠܗܽܘܢ . ܘܰܐܢܬܽܘܢ ܒܨܶܒܝܳܢܟܽܘܢ ܆ ܠܗܳܢܐ ܐܰܠܳܗܐ ܕܚܺܝܠܐ ܆ ܫܳܝܛܺܝܢ ܐܢܬܽܘܢ ܀ ܘܬܽܘܒ ܒܕܽܘܟܬܐ ܐܚܪܺܬܐ ܡܰܘܕܰܥ . ܕܰܒܟܽܠ ܦܽܘܪ̈ܣܺܝܢ ܕܥܽܘܕܪ̈ܳܢܶܐ ܐܶܬܚܰܫܰܚ ܠܘܳܬܗܽܘܢ . ܘܟܽܠ ܥܶܠ̈ܠܳܢ ܕܕܶܚܠܬܐ ܘܰܕܚܽܘܒܐ ܆ ܫܩܰܠ ܩܰܪܶܒ ܨܶܐܕܰܝܗܽܘܢ . ܘܗܶܢܽܘܢ ܠܐ ܕܚܶܠܘ ܡܶܢܶܗ ܘܠܐ ܐܰܚܒܽܘܗܝ . ܐܶܢ ܡܳܪܐ ܠܰܡ ܐܺܝܬܰܝ . ܐܰܝܟܰܘ ܕܕܳܚܠܺܝܢ ܐܰܢܬܘܢ ܡܶܢܝ . ܘܶܐܢ ܐܰܒܳܐ ܐܢܐ ܆ ܠܡܳܢܐ ܠܐ ܡܝܰܩܪܺܝܢ ܐܢܬܽܘܢ ܠܺܝ . ܐܰܘ ܐܰܝܟ ܕܡܶܢ ܡܳܪܐ ܗܳܟܺܝܠ ܕܚܶܠܘ ܆ ܐܰܘ ܐܰܝܟ ܕܠܰܐܒܐ ܝܰܩܰܪܘ . ܘܡܶܛܽܠ ܗܳܕܶܐ ܘܳܐܦ ܐܰܠܳܗܐ ܒܕܽܘܟ ܛܰܝ̈ܒܘܳܬܐ ܕܰܣܥܰܪ ܒܶܗ ܒܥܰܡܐ ܬܳܢܶܐ ܩܕܳܡܰܘܗܝ . ܡܰܦܰܩܬܐ ܕܚܺܝܠܬܐ ܕܡܶܢ ܡܶܨܪܶܝܢ . ܡܰܘܗ̈ܒܳܬܐ ܫܦܺܝ̈ܥܳܬܐ ܕܰܒܚܽܘܪܒܐ . ܡܰܥܰܠܬܐ ܕܠܰܐܪܥܐ ܗܳܝ ܕܡܽܘܠܟܳܢܐ . ܫܽܘܥܒܳܕܐ ܕܥܰܡ̈ܡܶܐ ܢܽܘܟܪ̈ܳܝܶܐ . ܛܰܝ̈ܒܘܳܬܐ ܕܰܒܟܽܘܠ ܝܰܘ̈ܡܺܝܢ ܥܰܠ ܚܰܝܰܝ̈ܗܽܘܢ ܡܶܫܬܰܦܥܳܢ . ܕܰܒܥܽܘܗܕܳܢܐ ܕܗܳܠܶܝܢ ܆ ܠܚܽܘܒܶܗ ܕܝܳܗܽܘܒܳܐ ܢܥܺܝܪ ܐܶܢܽܘܢ . ܒܕܽܘܟܬܐ ܕܶܝܢ ܐܚܪܺܬܐ ܆ ܪܰܘܪ̈ܒܳܬܐ ܕܰܣܥܰܪ ܬܳܢܶܐ ܆ ܘܰܥܒ̈ܳܕܶܐ ܕܰܐܩܺܝܡ ܒܪܶܡܙܐ ܕܨܶܒܝܳܢܶܗ . ܘܒܶܪ̈ܝܳܬܐ ܟܽܠܗܶܝܢ ܕܰܬܠܶܝܢ ܒܚܺܝܠ ܡܶܠܬܶܗ . ܘܰܟܝ̈ܳܢܶܐ ܕܢܳܛܪܺܝܢ ܬܚܽܘ̈ܡܰܝܗܽܘܢ . ܘܰܒܪܺܝܬܐ ܕܰܟܕܺܝܢܐ ܬܚܶܝܬ ܡܕܰܒܪܳܢܽܘܬܐ ܕܨܶܒܝܳܢܶܗ . ܘܰܕܣܺܝܡܺܝܢ ܠܶܗ ܛܽܘܪ̈ܶܐ ܒܡܰܬܩܳܠܐ ܇ ܘܪ̈ܳܡܳܬܐ ܒܡܰܣܰܐܬܐ . ܘܕܰܡܫܰܚ ܫܡܰܝܳܐ ܒܙܰܪܬܶܗ ܇ ܘܰܐܟܺܝܠ ܥܰܦܪܐ ܕܰܐܪܥܐ ܒܰܙܘܳܪܶܗ . ܘܕܰܐܝܟ ܠܐ ܡܶܕܶܡ ܥܰܡ̈ܡܶܐ ܘܫܰܪ̈ܒܳܬܐ ܕܥܳܠܡܐ ܚܫܺܝܒܺܝܢ ܠܶܗ . ܗܳܠܶܝܢ ܡܰܠܶܠ ܒܺܐܝܕܐ ܕܰܢܒܺܝܐ ܆ ܕܰܒܗܶܝܢ ܡܰܘܕܰܥ ܪܰܒܽܘܬܶܗ . ܘܰܒܝܰܕ ܫܶܡܥܳܐ ܕܪܰܒܽܘܬܶܗ ܆ ܢܶܥܒܶܕ ܕܶܚܠܬܐ ܒܫܳܡܽܘ̈ܥܰܘܗܝ . ܐܶܡܰܬܝ ܓܶܝܪ ܕܠܰܐܝܠܶܝܢ ܕܰܒܛܶܟܣܐ ܕܥܰܒ̈ܕܶܐ ܩܳܝܡܺܝܢ ܡܡܰܠܶܠ ܐܰܠܳܗܐ . ܪܰܘܪ̈ܒܳܬܐ ܘܰܕܚܺܝ̈ܠܳܬܐ ܕܰܟܝܳܢܶܗ ܬܳܢܶܐ ܩܕܳܡܰܝܗܽܘܢ . ܡܐ ܕܶܝܢ ܕܰܠܗܳܢܽܘܢ ܕܶܐܫܬܘܺܝܘ ܠܶܗ ܠܕܰܪܓܐ ܕܚܽܘܒܐ ܡܰܣܪܰܚ ܝܽܘܠܦܳܢܐ ܆ ܕܡܶܬܢܰܚܬܳܢܽܘܬܐ ܘܰܕܪܶܚܡܬܐ ܘܰܕܡܰܟܺܝܟܽܘܬܐ ܡܶܬܬܰܚܬܶܐ . ܘܳܐܡܰܪ ܠܗܽܘܢ . ܡܶܛܽܠ ܕܠܐ ܫܳܝܛܺܝܢ ܠܶܗ ܒܰܙܥܽܘܪ̈ܝܳܬܶܗ . ܐܶܠܐ ܒܳܗ̇ ܒܗܳܕܶܐ ܝܰܬܺܝܪܳܐܺܝܬ ܡܰܣܓܶܝܢ ܘܡܰܚܒܺܝܢ ܠܶܗ . ܐܰܝܟܐ ܓܶܝܪ ܕܠܐ ܬܟܺܝܠ ܐܰܠܳܗܐ ܥܰܠ ܒܢܰܝ̈ܢܳܫܳܐ ܆ ܡܶܛܽܠ ܙܥܽܘܪܽܘܬ ܪܶܥܝܳܢܗܽܘܢ ܘܫܰܒܪܽܘܬܐ ܕܺܝܕܰܥܬܗܽܘܢ ܆ ܬܰܡܳܢ ܓܢܺܝ̈ܚܳܬܐ ܘܰܕܚܺܝ̈ܠܳܬܐ ܡܡܰܠܶܠ . ܘܠܐ ܝܳܗܶܒ ܠܗܽܘܢ ܦܰܪܶܗܣܺܝܰܐ ܆ ܕܢܶܬܩܰܪܒܽܘܢ ܠܘܳܬ ܬܽܘܟܠܳܢܐ ܕܚܽܘܒܶܗ . ܕܠܐ ܡܳܐ ܕܰܐܪܓܶܫܘ ܒܺܐܝܕܰܥܬܶܗ ܘܚܰܘܣܳܢܶܗ . ܘܰܕܝܰܬܺܝܪ ܡܶܢ ܟܽܠ ܡܶܕܶܡ ܚܽܘܒܐ ܘܛܳܒܽܘܬܐ ܫܟܺܝܚ ܠܶܗ ܇ ܡܶܢ ܥܶܠܬܐ ܗܳܕܶܐ ܢܫܽܘܛܽܘܢܳܗ̇ ܠܒܰܣܺܝܡܽܘܬܳܗ̇ . ܘܢܶܫܬܕܽܘܢ ܠܗܽܘܢ ܡܒܰܣܪܳܢܳܐܺܝܬ ܠܦܽܘܠܚܳܢܐ ܕܟܽܘܠ ܒܺܝ̈ܫܳܢ . ܗܳܕܶܐ ܓܶܝܪ ܆ ܠܐܢܳܫܐ ܕܰܩܢܰܘ ܝܳܪܬܽܘܬܐ ܕܰܫܡܳܐ ܕܰܒܢ̈ܰܝܳܐ ܆ ܥܰܡ ܗܳܝ ܕܛܰܝܒܽܘܬܐ ܆ ܘܳܐܦ ܡܶܢ ܦܽܘܠܚܳܢܐ ܕܥܰܡ̈ܠܰܝܗܽܘܢ ܆ ܠܗܽܘܢ ܒܰܠܚܽܘܕ ܡܶܬܓܰܠܝܐ . ܡܶܛܽܠ ܕܰܟܡܐ ܕܛܳܥܡܺܝܢ ܚܽܘܒܐ . ܝܰܬܺܝܪܳܐܺܝܬ ܡܰܚܒܺܝܢ . ܘܰܟܡܐ ܕܡܰܪܓܫܺܝܢ ܒܛܳܒܽܘܬ ܟܝܳܢܶܗ ܕܰܐܠܳܗܐ ܆ ܝܰܬܺܝܪܳܐܺܝܬ ܗܳܘܶܝܢ ܛܳܒ̈ܶܐ . ܘܰܟܡܐ ܕܡܶܬܓܰܠܝܐ ܠܗܽܘܢ ܡܶܬܢܰܚܬܳܢܽܘܬܶܗ ܬܽܘܒ ܘܒܰܣܺܝܡܽܘܬܶܗ ܆ ܡܶܬܚܰܦܛܺܝܢ ܐܳܦ ܗܶܢܽܘܢ ܕܢܶܬܕܰܡܽܘܢ ܠܰܐܒܽܘܗܽܘܢ . ܒܕܰܐܝܟ ܗܳܠܶܝܢ . ܘܥܰܠ ܗܳܕܶܐ ܓܶܠ̈ܝܳܢܰܘܗܝ ܩܰܕ̈ܡܳܝܶܐ ܕܰܐܠܳܗܐ . ܟܽܘܠܗܽܘܢ ܕܕܶܚܠܬܐ ܗܘܰܘ . ܗܳܢܐ ܕܶܝܢ ܐܚܪܳܝܐ ܕܚܽܘܠܛܳܢܐ ܘܰܕܚܽܘܒܐ . ܒܩܰܕܡܳܝܐ ܓܶܝܪ ܐܶܬܓܠܺܝ ܕܢܰܠܦܰܢ . ܕܰܐܠܳܗܰܢ ܗܘ . ܒܗܳܢܐ ܕܶܝܢ ܐܚܪܳܝܐ ܐܶܬܚܙܺܝ ܘܚܰܘܝܰܢ ܕܰܐܒܽܘܢ ܗ̣ܘ . ܒܗܰܘ ܓܶܝܪ ܙܰܒܢܐ ܠܰܒܢ̈ܰܝ ܐܢܳܫܐ ܆ ܒܛܶܟ̈ܣܶܐ ܕܥܰܒ̈ܕܶܐ ܡܩܰܪܶܒ ܗܘܳܐ . ܝܰܘܡܳܢܐ ܕܶܝܢ ܠܝܳܪܬܽܘܬܐ ܕܰܒܢ̈ܰܝܳܐ ܩܪܳܐ ܐܶܢܽܘܢ . ܘܰܐܝܟܐ ܕܥܰܒ̈ܕܶܐ ܐܶܬܓܠܺܝ ܗܘܳܐ ܕܰܢܟܰܢܶܫ ܠܶܗ . ܢܶܓ̈ܕܶܐ ܛܥܺܝܢ ܗܘܳܐ ܘܰܐܣܽܘܪ̈ܶܐ . ܡܰܚ̈ܘܳܬܐ ܘܡܰܪ̈ܕܘܳܬܐ . ܫܽܘ̈ܢܳܩܶܐ ܘܰܡܣܳܡ ܒܪ̈ܺܝܫܶܐ . ܕܶܚܠܬܐ ܘܣܽܘܪܳܕܐ . ܙܥܺܝܦܽܘܬܐ ܘܩܰܫܝܽܘܬܐ . ܬܰܒ̈ܥܳܬܐ ܕܩܰܠܺܝ̈ܠܳܢ . ܫܰܒܛܐ ܕܰܐܡܺܝܢ ܡܬܺܝܚ ܠܥܶܠ ܡܶܢ ܪܺܫܳܐ ܕܡܰܣܟ̈ܠܳܢܶܐ . ܒܶܝܬ ܕܺܝܢܐ ܕܰܦܬܺܝܚ . ܘܕܰܝܳܢܐ ܕܰܡܛܰܝܰܒ . ܠܗܰܠ ܬܪܺܝܨ ܩܰܝܣܐ ܆ ܕܢܶܙܕܩܶܦ ܥܠܰܘܗܝ ܡܓܰܕܦܳܢܐ . ܠܗܰܠ ܟܢܺܝ̈ܫܳܢ ܟܺܐܦ̈ܶܐ ܠܰܪܓܽܘܡܝܐ . ܠܗܰܠ ܡܰܘܚܕܐ ܢܽܘܪܐ ܠܝܰܩܕܳܢܐ . ܠܗܰܠ ܡܛܰܝܒܺܝܢ ܢܶܓ̈ܕܶܐ ܠܣܰܟ̈ܠܘܳܬܐ . ܠܗܰܠ ܡܰܬܩܢܺܝܢ ܡܳܐܢ̈ܶܐ ܆ ܕܢܶܣܒܽܘܢ ܫܶܢܐ ܚܠܳܦ ܫܶܢܳܐ . ܠܗܰܠ ܡܚܰܨܝܳܢ ܥܰܝ̈ܢܶܐ . ܠܗܰܠ ܡܛܰܝܒܺܝܢ ܟܰܘ̈ܳܝܶܐ . ܠܦܽܘܪܥܳܢ ܥܝܳܪ̈ܳܬܐ . ܠܗܰܠ ܡܶܫܬܰܩܦܺܝܢ ܦܰܟ̈ܶܐ . ܠܗܰܠ ܟܬܺܝܒܳܢ ܩܳܛܕܺܝ̈ܩܰܣ ܕܣܽܘܪ̈ܚܳܢܶܐ ܆ ܠܗܳܠܶܝܢ ܥܰܒ̈ܕܶܐ ܗܳܠܶܝܢ ܢܶܓ̈ܕܶܐ . ܡܶܛܽܠ ܕܠܐ ܢܪܺܝܡ ܪܺܝܫܶܗ ܥܰܒܕܐ ܣܳܪܽܘܚܐ ܇ ܘܢܶܫܬܰܥܠܶܐ ܥܰܠ ܣܳܐܶܡ ܢܳܡܽܘܣܐ . ܬܳܒܰܪ ܪ̈ܶܓܠܰܘܗܝ ܕܠܐ ܢܶܒܥܽܘܛ . ܦܳܣܶܩ ܐܺܝ̈ܕܰܘܗܝ ܕܠܐ ܢܶܡܚܶܐ . ܥܳܩܰܪ ܫܶܢܰܘ̈ܗܝ ܕܠܐ ܢܢܰܟܶܬ . ܥܳܘܰܪ ܥܰܝ̈ܢܰܘܗܝ ܕܠܐ ܢܶܚܙܶܐ . ܘܢܶܪܰܓ ܕܠܐ ܕܺܝܠܶܗ . ܐܰܪܡܺܝ ܥܠܰܘܗܝ ܚܽܘܣܪ̈ܳܢܶܐ ܕܠܐ ܢܰܚܣܰܪ ܠܰܐܚܪ̈ܳܢܶܐ . ܒܕܶܚܠܬܐ ܕܫܽܘ̈ܢܳܩܶܐ ܬܟܰܣ ܒܺܝ̈ܫܳܬܶܗ ܕܗܰܘ ܥܰܡܐ ܇ ܡܶܛܽܘܠ ܕܠܐ ܡܶܬܛܦܺܝܣ ܗܘܳܐ ܕܰܒܕܶܚܠܬܐ ܕܡܶܢܶܗ̇ . ܢܶܬܟܠܶܐ ܡܶܢ ܣܰܢ̈ܝܳܬܶܗ . ܐܰܝܟܳܐ ܓܶܝܪ ܕܺܐܝܬ ܕܶܚܠܬܐ ܕܰܐܠܳܗܐ . ܥܰܠ ܕܶܚܠܬܐ ܕܗܳܠܶܝܢ ܘܕܰܐܝܟ ܗܳܠܶܝܢ ܆ ܠܐ ܣܢܺܝܩ ܒܰܪ ܐܢܳܫܐ . ܡܶܛܽܠ ܕܕܶܚܠܬܶܗ ܕܕܰܝܳܢܐ ܟܰܣܝܐ . ܣܳܦܩܐ ܕܬܶܓܕܺܝܘܗܝ ܡܶܢ ܟܽܘܠܗܶܝܢ ܒܺܝ̈ܫܳܬܶܗ . ܠܗܳܕܶܐ ܗܳܟܺܝܠ ܕܶܚܠܬܐ ܐܰܚܽܘܕ ܒܢܰܦܫܳܟ ܐܳܘ ܬܰܠܡܺܝܕܐ . ܘܡܶܢ ܡܶܕܶܡ ܐܚܪܺܝܢ ܠܐ ܬܶܕܚܰܠ . ܕܶܚܠܬܐ ܓܶܝܪ ܕܡܶܢ ܐܰܠܳܗܐ ܆ ܡܶܢ ܥܳܠܡܐ ܠܐ ܕܳܚܠܐ . ܘܕܶܚܠܬܐ ܕܡܶܢ ܥܳܠܡܐ ܆ ܡܶܢ ܐܰܠܳܗܐ ܠܐ ܕܳܚܠܐ . ܢܶܕܚܰܠ ܡܶܢ ܗܳܕܶܐ ܒܟܽܠ ܙܒܰܢ . ܕܠܐ ܢܰܪܓܙܺܝܘܗܝ ܠܰܐܠܳܗܐ . ܡܶܛܽܠ ܗܳܕܶܐ ܓܶܝܪ ܣܺܝܡܐ ܒܳܟ ܡܢܳܬܐ ܕܕܶܚܠܬܐ ܆ ܕܡܶܢ ܐܰܠܳܗܐ ܬܶܕܚܰܠ ܒܳܗ̇ . ܠܰܝܬ ܓܶܝܪ ܒܥܳܠܡܐ ܡܶܕܶܡ ܕܺܐܝܬܰܘܗܝ ܕܕܶܚܠܬܐ ܇ ܠܢܰܦܫܐ ܐܰܝܕܐ ܕܰܐܪܓܫܰܬ ܒܕܶܚܠܬܶܗ ܕܰܐܠܳܗܐ . ܘܠܐ ܚܫܺܝܒܐ ܙܰܘܥܬܐ ܕܽܐܘ̈ܠܨܳܢܶܐ ܡܶܕܶܡ ܇ ܠܒܰܪ ܐܢܳܫܐ ܕܺܐܝܬ ܒܶܗ ܙܰܘܥܬܐ ܕܕܶܚܠܬܐ ܕܡܶܢ ܟܺܐܢܽܘܬܶܗ ܕܰܐܠܳܗܐ . ܫܪܳܐ ܡܳܪܰܢ ܚܕܳܐ ܕܶܚܠܬܐ ܘܩܰܝܶܡ ܚܕܐ . ܐܰܪܺܝܡ ܡܶܢܰܢ ܕܶܚܠܬܐ ܕܡܰܘܬܐ ܙܰܒܢܳܢܳܝܐ . ܘܣܳܡ ܥܠܰܝܢ ܕܶܚܠܬܶܗ ܕܡܰܘܬܐ ܕܰܠܥܳܠܰܡ . ܠܐ ܠܰܡ ܬܶܕܚܠܽܘܢ ܡܶܢ ܡܰܘܬܐ . ܘܰܕܚܰܠܘ ܡܶܢ ܡܰܘܬܐ . ܠܐ ܢܙܺܝܥܽܘܢܳܟܽܘܢ ܗܳܠܶܝܢ ܕܩܳܛܠܺܝܢ ܦܰܓܪܐ . ܐܶܠܐ ܙܽܘܥܘ ܡܶܢ ܗܰܘ ܕܡܰܘܒܶܕ ܠܢܰܦܫܐ ܘܰܠܦܰܓܪܐ . ܠܐ ܕܚܺܝܠܺܝܢ ܗܳܢܽܘܢ ܕܟܰܕ ܩܳܛܠܺܝܢ ܗܶܢܽܘܢ ܇ ܐܚܪܺܢܐ ܡܢܰܚܶܡ ܆ ܐܶܠܐ ܕܚܺܝܠ ܆ ܗܰܘ ܕܡܳܐ ܕܰܐܡܺܝܬ ܠܰܝܬ ܕܰܡܢܰܚܶܡ ܇ ܘܡܐ ܕܰܩܛܰܠ ܠܰܝܬ ܕܡܳܚܶܐ . ܡܶܕܶܡ ܓܶܝܪ ܕܥܳܒܽܘܪܰܐ ܗ̣ܘ . ܐܳܦ ܕܶܚܠܬܶܗ ܥܰܡܶܗ ܥܳܒܪܐ . ܗܰܘ ܓܶܝܪ ܕܠܐ ܥܳܒܰܪ ܘܡܶܫܬܰܚܠܰܦ ܆ ܕܺܝܠܶܗ ܗܺܝ ܐܳܦ ܕܶܚܠܬܐ ܕܠܐ ܡܶܫܬܰܪܝܐ . ܚܳܐܰܪ ܠܰܡ ܒܰܐܪܥܐ ܘܙܳܝܥܐ . ܘܟܳܐܶܐ ܒܛܽܘܪ̈ܶܐ ܘܬܳܐܢܺܝܢ . ܘܬܽܘܒ ܐܶܡܰܪ . ܕܡܶܢ ܟܐܳܬܳܟ ܥܳܪܩܺܝܢ . ܘܡܶܢ ܩܳܠܐ ܕܪ̈ܰܥܡܰܝܟ ܡܶܬܪ̈ܰܗܒܺܝܢ . ܗܐ ܐܳܦ ܥܰܠ ܟܝ̈ܳܢܶܐ ܫܰܬܺܝ̈ܩܶܐ . ܐܰܝܟ ܕܡܶܢ ܡܶܠܬܶܗ ܕܰܢܒܺܝܳܐ ܆ ܕܶܚܠܬܶܗ ܪܰܡܝܳܐ ܕܥܳܒܽܘܕܐ . ܡܶܛܽܠ ܕܟܽܠ ܚܰܝܳܒ ܕܡܶܢܶܗ ܢܶܕܚܰܠ ܟܝܳܢܳܐܺܝܬ . ܘܶܐܢ ܚܰܪ̈ܫܶܐ ܕܳܚܠܺܝܢ ܡܶܢܶܗ . ܐܰܝܟܰܢܳܐ ܦܳܪ̈ܽܘܫܶܐ ܠܐ ܢܶܕܚܠܽܘܢ . ܕܚܺܝܠܐ ܓܶܝܪ ܥܰܠ ܒܢ̈ܰܝ ܐܢܳܫܐ ܢܽܘܪܳܐ ܕܙܰܒܢܐ . ܐܶܠܐ ܟܡܳܐ ܕܪܰܚܺܝܩ ܡܶܢ ܪܶܥܝܳܢܐ ܥܽܘܗܕܳܢܳܗ̇ ܕܢܽܘܪܐ ܕܰܠܥܳܠܰܡ . ܡܙܺܝܥܳܐ ܘܰܡܬܰܘܗܐ ܐܳܦ ܚܙܳܬܐ ܕܫܶܢ̈ܕܶܐ ܡܶܬܚܰܙ̈ܝܳܢܶܐ ܆ ܟܡܳܐ ܕܡܰܒܥܕܺܝܢ ܡܶܢ ܩܕܳܡ ܚܙܳܝܳܗ̇ ܕܢܰܦܫܐ ܫܽܘ̈ܢܳܩܶܐ ܕܰܥܬܺܝܕܺܝܢ . ܡܠܶܐ ܘܳܐܦ ܡܰܘܬܐ ܕܰܬܢܳܢ ܣܽܘܪܳܕܐ ܆ ܟܡܳܐ ܕܠܐ ܣܺܝܡ ܠܽܘܩܒܰܠ ܥܰܝ̈ܢܰܝܢ ܨܰܠܡܐ ܕܡܰܘܬܐ ܕܰܠܥܳܠܰܡ . ܒܰܪ ܫܳܥܬܶܗ ܓܶܝܪ ܕܥܳܐܶܠ ܥܽܘܗܕܳܢܐ ܕܗܳܠܶܝܢ ܕܰܟܬܺܝ̈ܒܳܢ ܆ ܒܛܶܠ ܠܶܗ ܡܶܢ ܠܶܒܐ ܕܽܘܟܪܳܢܐ ܕܗܳܠܶܝܢ ܕܰܬܢܳܢ . ܘܰܟܡܐ ܕܠܐ ܡܶܬܬܙܺܝܥ ܚܽܘܫܳܒܰܢ ܒܕܶܚܠܬܐ ܐܰܡܺܝܢܬܐ ܕܰܐܠܳܗܐ ܆ ܟܽܘܠ ܕܶܚܠܬܐ ܕܦܳܓܥܐ ܒܰܢ ܡܰܕܚܠܐ ܠܰܢ . ܟܡܳܐ ܓܶܝܪ ܕܡܰܒܥܰܕ ܡܰܠܟܳܐ ܕܰܝܳܢܐ ܕܚܺܝܠ ܆ ܐܶܬܚܙܺܝ ܡܰܠܟܐ ܒܫܽܘܠܛܳܢܶܗ ܆ ܒܶܛܠܰܬ ܕܶܚܠܬܐ ܕܡܶܢ ܕܰܝ̈ܳܢܶܐ . ܘܠܰܘ ܒܰܠܚܽܘܕ ܐܶܠܐ ܐܳܦ ܗܽܘ ܕܰܝܳܢܐ ܥܰܡ ܟܽܠ ܛܶܟ̈ܣܺܝܢ ܕܰܠܬܰܚܬ ܡܶܢܶܗ ܆ ܡܶܫܬܰܥܒܕܺܝܢ ܠܗܽܘܢ ܠܕܶܚܠܬܐ ܕܡܶܢ ܫܽܘܠܛܳܢܐ ܕܡܰܠܟܽܘܬܐ . ܘܗܳܢܽܘܢ ܕܺܐܝܬܰܝܗܽܘܢ ܗܘܰܘ ܕܚܺܝ̈ܠܶܐ ܆ ܗܳܘܶܝܢ ܠܗܽܘܢ ܕܰܚܽܘ̈ܠܬܳܢܶܐ . ܡܶܬܟܰܢ̈ܫܳܢ ܓܶܝܪ ܟܽܠܗܶܝܢ ܕܶܚ̈ܠܳܬܐ . ܘܒܰܚܕܐ ܕܶܚܠܬܐ ܡܶܬܒܰܠܥܳܢ . ܘܟܽܘܠܗܽܘܢ ܪ̈ܺܝܫܶܐ ܘܦܳܩܽܘ̈ܕܶܐ ܇ ܕܡܶܢܗܽܘܢ ܕܶܚܠܬܐ ܪܳܕܝܐ ܗܘܳܬ : ܥܰܠ ܕܰܪ̈ܓܶܐ ܕܰܠܬܰܚܬ ܡܶܢܗܽܘܢ ܆ ܠܰܚܕܐ ܕܶܚܠܬܐ ܡܳܪܰܬ ܟܽܠܗܶܝܢ ܕܶܚ̈ܠܳܬܐ ܇ ܡܶܫܬܰܡܥܺܝܢ ܘܡܶܫܬܰܥܒܕܺܝܢ . ܕܚܰܕ ܒܰܠܚܽܘܕ ܢܶܗܘܶܐ ܕܚܺܝܠ ܆ ܘܰܒܕܶܚܠܬܶܗ ܢܶܫܬܪܶܐ ܫܽܘܠܛܳܢܐ ܕܟܽܠ ܕܶܚ̈ܠܳܢ . ܘܬܶܬܒܰܛܰܠ ܙܰܘܥܬܐ ܕܡܶܬܝܰܠܕܐ ܡܶܢ ܟܽܘܠ ܐܽܘܚ̈ܕܳܢܺܝܢ ܆ ܘܢܶܟܽܘܦ ܪܺܫܶܗ ܟܽܠ ܪܺܝܫ ܆ ܩܕܳܡ ܚܰܕ ܪܺܫܐ ܕܡܰܠܟܽܘܬܐ ܕܥܰܠ ܟܽܠܗܽܘܢ ܡܰܡܠܶܟ . ܗܳܟܰܢܐ ܒܗܳܕܶܐ ܕܡܽܘܬܐ ܇ ܡܳܐ ܕܪܰܚܺܝܩܐ ܕܶܚܠܬܐ ܕܰܐܠܳܗܐ ܡܶܢ ܢܰܦܫܐ ܇ ܡܶܢ ܟܽܠ ܡܶܕܶܡ ܕܳܚܠܐ . ܡܶܢ ܫܽܘ̈ܠܛܳܢܶܐ . ܡܶܢ ܕܰܝܳܢ̈ܶܐ . ܡܶܢ ܪ̈ܺܝܫܳܢܶܐ . ܡܶܢ ܛܶܟ̈ܣܶܐ . ܡܶܢ ܪܰܒܰܝܚ̈ܰܝܠܶܐ . ܡܶܢ ܥܰܬܺܝܪ̈ܶܐ . ܡܶܢ ܦܳܩܽܘ̈ܕܶܐ . ܡܶܢ ܫܺܝ̈ܛܶܐ ܘܰܫܚܺܝ̈ܡܶܐ . ܘܡܶܢ ܙܥܽܘܪ̈ܶܐ ܘܰܒܣܰܝ̈ܳܐ . ܘܥܰܡ ܗܳܠܶܝܢ ܆ ܐܳܦ ܡܶܢ ܐܽܘ̈ܠܨܳܢܶܐ ܘܚܽܘܣܪ̈ܳܢܶܐ ܇ ܘܬܽܘ̈ܟܶܐ ܘܫܽܘ̈ܢܳܩܶܐ ܇ ܘܟܽܘܪ̈ܗܳܢܶܐ ܘܟܺܐܒ̈ܶܐ ܇ ܘܚܰܣܺܝܪܽܘܬܐ ܘܡܶܣܟܺܢܽܘܬܐ . ܘܪܰܚܺܝܩܽܘܬܐ ܕܡܶܢ ܓܶܢܣܐ ܇ ܘܡܰܒܥܕܽܘܬܐ ܕܡܶܢ ܛܽܘܗܡܐ ܇ ܘܰܓܠܺܝܙܽܘܬܐ ܕܡܶܢ ܪ̈ܳܚܡܶܐ ܇ ܘܡܰܦܰܩܬܐ ܕܡܶܢ ܐܰܬܪܐ . ܗܳܠܝܢ ܗܳܟܺܝܠ ܟܽܠܗܶܝܢ ܘܕܰܐܟܘܳܬܗܶܝܢ ܆ ܕܶܚܠܬܐ ܐܺܝܬܰܝܗܶܝܢ ܠܒܰܪ ܐܢܳܫܐ ܆ ܕܡܶܢ ܐܰܠܳܗܐ ܠܐ ܕܳܚܶܠ . ܐܶܢ ܓܶܝܪ ܬܶܥܽܘܠ ܕܶܚܠܬܐ ܕܰܐܠܳܗܐ ܆ ܘܬܶܫܪܶܐ ܒܓܰܘ ܐܰܬܪܳܗ̇ ܕܢܰܦܫܐ ܆ ܘܬܶܐܚܽܘܕ ܟܽܠܗܶܝܢ ܡܢܰܘ̈ܳܬܐ ܕܚܽܘ̈ܫܳܒܶܝܗ̇ . ܠܐ ܡܶܣܬܰܦܩܐ ܡܶܢ ܗܳܪܟܐ ܕܰܬܩܰܒܶܠ ܕܶܚܠܬܐ ܐܚܪܺܬܐ . ܐܶܠܐ ܟܽܠ ܕܶܚܠܬܐ ܕܥܳܐܠܐ ܕܬܶܫܪܶܐ ܒܳܗ̇ ܆ ܡܐ ܕܰܚܙܳܬ ܕܕܶܚܠܬܐ ܕܡܶܢ ܐܰܠܳܗܐ ܫܳܪܝܐ ܒܳܗ̇ ܒܢܰܦܫܐ . ܫܳܒܩܐ ܘܰܡܫܰܢܝܐ . ܡܶܛܽܠ ܕܠܐ ܣܦܺܝܩ ܒܰܝܬܳܗ̇ ܕܰܢܩܰܒܶܠ ܥܳܡܽܘܪܐ ܐܚܪܺܢܐ . ܐܰܟܙܢܐ ܓܶܝܪ ܕܡܳܐܢܐ ܕܰܡܠܶܐ ܡܶܢ ܡܶܕܶܡ ܆ ܠܐ ܡܩܰܒܶܠ ܡܶܕܶܡ ܐܚܪܺܝܢ ܕܢܳܦܶܠ ܒܶܗ ܆ ܐܶܠܐ ܐܶܢ ܐܶܣܬܰܦܰܩ ܡܶܢ ܗܰܘ ܩܰܕܡܳܝܐ ܕܰܡܠܶܐ ܆ ܗܳܟܰܢܐ ܐܳܦ ܢܰܦܫܐ ܕܡܰܠܝܐ ܕܶܚܠܬܐ ܕܡܶܢ ܐܰܠܳܗܐ ܇ ܠܐ ܡܶܫܟܚܐ ܕܰܬܩܰܒܶܠ ܕܶܚܠܬܐ ܕܡܶܢ ܥܳܠܡܐ ܇ ܐܰܘ ܕܡܶܢ ܡܶܕܶܡ ܕܺܐܝܬ ܒܥܳܠܡܐ ܇ ܕܰܟܢܺܝܫܐ ܗ̣ܝ ܟܽܘܠܳܗ̇ ܆ ܠܘܳܬ ܗܳܝ ܚܕܐ ܕܶܚܠܬܐ ܫܰܪܺܝܪܬܐ ܕܡܶܢ ܐܰܠܳܗܐ . ܠܗܳܕܶܐ ܗܳܟܺܝܠ ܕܶܚܠܬܐ ܢܶܬܚܰܦܰܛ ܟܽܠܰܢ ܕܢܶܩܢܶܐ . ܘܰܠܟܽܘܠ ܡܶܕܶܡ ܢܫܽܘܛ . ܘܡܶܢ ܟܽܠܡܶܕܶܡ ܢܶܗܘܶܐ ܒܰܛܺܝ̈ܠܶܐ ܆ ܕܰܠܚܰܕ ܥܒܳܕܐ ܒܰܠܚܽܘܕ ܕܕܶܚܠܬܐ ܕܰܐܠܳܗܐ ܢܶܣܬܦܶܩ . ܘܰܒܥܽܘܗܕܳܢܐ ܕܰܫܡܶܗ ܕܚܺܝܠܐ ܘܰܟܚܺܝܕܐ ܆ ܢܶܛܰܪ ܚܰܝܰܝ̈ܢ ܒܟܽܘܠܳܗ̇ ܙܗܺܝܪܽܘܬܐ . ܘܢܰܣܶܩ ܠܶܗ ܫܽܘܒܚܳܐ ܒܟܽܠ ܙܒܰܢ . ܠܰܐܒܐ ܘܠܰܒܪܐ ܘܰܠܪܽܘܚܐ ܕܩܽܘܕܫܐ ܠܥܳܠܡܺܝܢ ܐܰܡܺܝܢ ܀ ܫܠܶܡ ܡܺܐܡܪܐ ܕܫܰܒܥܐ ܕܥܰܠ ܕܶܚܠܰܬ ܐܰܠܳܗܐ ܕܰܒܟܺܐܢ̈ܶܐ ܩܰܕ̈ܡܳܝܶܐ ܀ ܡܐܡܪܐ ܕܫܒܥܐ ܕܥܠ ܕܚܠܬ ܐܠܗܐ ܡܐܡܪܐ ܕܫܒܥܐ ܕܥܠ ܕܚܠܬ ܐܠܗܐ