ܬܚܘܝܬܐ ܕܥܠ ܦܘܪܢܣܐ
                        ܕܡ̈ܣܟܢܐ 0 ܬܚܘܝܬܐ ܕܥܠ ܦܘܪܢܣܐ ܕܡ̈ܣܟܢܐ ܬܚܘܝܬܐ ܕܥܠ ܦܘܪܢܣܐ ܕܡ̈ܣܟܢܐ ܪܒܐ ܗܝ ܘܫܒܝܚܐ ܗܕܐ ܡܘܗܒܬܐ ܂ ܟܕ ܬܫܬܟܚ ܒܒܪܢܫܐ ܦܪܘܫܐ ܂ ܟܕ ܢܬܠ ܠܣܢܝܩ̈ܐ ܂ ܡܢ ܥܡܠܐ ܕܐܝܕܘܗ̈ܝ ܂ ܕܠܐ ܡܢ ܒܙܬܐ ܕܐܚܪ̈ܢܐ ܂ ܐܝܟ ܕܐܡܪ ܐܠܗܐ ܒܢܒܝܐ ܂ ܕܗܕܐ ܗܝ ܢܝܚܬܝ ܂ ܐܢܝܚܘ ܠܡܛܪ̈ܦܐ ܂ ܘܗܢܘ ܫܒܝܠܐ ܕܡܢ ܕܫܡܥ ܂ ܘܬܘܒ ܐܡܪ ܗܘ ܢܒܝܐ ܂ ܕܗܢܘ ܨܘܡܐ ܡܩܒܠܐ ܕܪܚܡ ܐܠܗܐ ܂ ܟܕ ܬܩܨܐ ܠܚܡܟ ܠܟܦܢܐ ܂ ܘܠܐܟܣܢܝܐ ܬܥܠ ܠܒܝܬܟ ܂ ܟܕ ܬܚܙܐ ܥܪܛܠܝܐ ܘܬܟܣܝܘܗܝ ܂ ܘܠܐ ܬܗܡܐ ܡܢ ܒܪ ܒܣܪܟ ܂ ܘܡܢ ܕܥܒܕ ܗܠܝܢ ܃ ܗܘܐ ܐܝܟ ܦܪܕܝܣܐ ܕܪܘܙ ܂ ܘܐܝܟ ܡܒܘܥܐ ܕܡ̈ܝܐ ܕܠܐ ܓܝܙܝܢ ܡܘܗ̈ܝ ܂ ܘܐܙܠܐ ܩܕܡܘܗܝ ܙܕܝܩܘܬܗ ܂ ܘܡܬܟܢܫ ܒܐܝܩܪܗ ܕܡܪܝܐ ܀ ܘܡܘܫܐ ܢܒܝܐ ܪܒܐ ܕܐܝܣܪܝܠ ܂ ܙܗܪ ܘܦܩܕ ܥܠ ܡܣܟ̈ܢܐ ܘܒܝܫ̈ܐ ܂ ܘܐܟܣܢܝ̈ܐ ܘܬܘܬܒ̈ܐ ܂ ܘܓܝܘܪ̈ܐ ܘܝܬܡ̈ܐ ܘܐܪ̈ܡܠܬܐ ܂ ܐܡܪ ܓܝܪ ܠܐܝܣܪܝܠ ܂ ܕܡܐ ܕܚܨܕ ܐܢܬ ܚܨܕܟ ܂ ܠܐ ܬܓܡܪܘܢ ܚܩ̈ܠܬܟܘܢ ܂ ܘܐܦܠܐ ܟܕ ܬܛܥܐ ܟܦܐ ܬܗܦܘܟ ܬܣܒܝܗ ܐܠܐ ܠܡܣܟܢ̈ܐ ܘܠܓܝܘܪ̈ܐ ܘܠܝܬܡ̈ܐ ܘܠܐܪ̈ܡܠܬܐ ܢܗܘܐ ܂ ܘܐܬܕܟܪ ܕܐܦ ܐܢܬ ܗܟܢܐ ܗܘܝܬ ܒܡܨܪܝܢ ܂ ܘܐܘܣܦ ܘܐܡܪ ܂ ܕܟܕ ܩܛܦ ܐܢܬ ܟܪܡܟ ܠܐ ܬܒܥܪ ܒܣܬܪܟ ܂ ܘܐܦ ܠܐ ܡܐ ܕܚܒܛ ܐܢܬ ܙܝܬܟ ܬܦܠܐ ܒܣܬܪܟ ܂ ܐܠܐ ܢܗܘܐ ܠܓܝܘܪ̈ܐ ܘܠܡܣ̈ܟܢܐ ܕܒܓܘܟ ܂ ܘܡܐ ܕܥܒܕܬ ܠܡ ܗܠܝܢ ܂ ܢܒܪܟܟ ܡܪܝܐ ܐܠܗܟ ܒܟܠ ܕܡܘܫܛ ܐܢܬ ܐܝܕ̈ܝܟ ܂ ܘܬܐܟܘܠ ܥܬܝܩܐ ܕܥܬܩ ܘܥܬܝܩܐ ܡܢ ܩܕܡ ܚܕܬܐ ܬܦܩܘܢ ܂ / ܘܬܘܒ ܐܡܪ ܠܗܘܢ / ܕܗܐ ܡܥܠ ܐܢܐ ܠܟܘܢ ܠܐܪܥܐ ܛܒܬܐ ܘܫܡܝܢܬܐ ܂ ܕܡܪܕܝܐ ܚܠܒܐ ܘܕܒܫܐ ܂ ܐܪܥܐ ܕܟܐ̈ܦܝܗ ܦܪܙܠܐ ܂ ܘܡܢ ܛܘܪ̈ܝܗ ܬܦܣܘܠ ܢܚܫܐ ܂ ܐܪܥܐ ܕܥܝܢܘܗ̈ܝ ܕܡܪܝܐ ܐܠܗܐ ܒܗ ܂ ܡܢ ܪܫܗ ܕܫܢܬܐ ܘܥܕܡܐ ܠܚܪܬܗ ܕܫܢܬܐ ܂ ܐܪܥܐ ܕܠܐ ܒܡܣܟܢܘܬܐ ܬܐܟܘܠ ܒܗ ܠܚܡܐ ܂ ܟܕ ܗܟܢܐ ܛܒܐ ܘܫܡܝܢܐ ܐܪܥܐ ܗܝ ܂ ܠܐ ܓܡܪ ܡܣܟܢܐ ܡܢ ܓܘܗ ܂ ܘܬܘܒ ܦܩܕ ܐܢܘܢ ܘܐܡܪ ܠܗܘܢ ܂ ܕܫܬ ܫ̈ܢܝܢ ܬܙܪܘܥ ܐܪܥܟ ܂ ܘܬܚܡܘܠ ܥ̈ܠܠܬܗ ܘܒܫܢܬܐ ܫܒܝܥܝܬܐ ܬܟܪܒܝܗ ܘܬܫܒܩܝܗ ܂ ܘܢܐܟܠܘܢ ܡܢܗ ܡܣܟ̈ܢܐ ܕܒܓܘܟ ܂ ܘܫܪܟܐ ܬܐܟܘܠ ܚܝܘܬܐ ܕܒܪܐ ܂ ܘܗܟܢܐ ܐܡܪ ܠܗܘܢ ܂ ܕܒܗ ܒܫܢܬܐ ܫܒܝܥܝܬܐ ܠܐ ܬܩܛܦܘܢ ܫܒܫ̈ܬܝܗ ܂ ܘܠܐ ܟܬܐ ܬܠܩܛܘܢ ܂ ܐܠܐ ܠܡܣ̈ܟܢܐ ܢܗܘܐ ܂ ܘܡܛܠ ܕܝܕܥ ܝܨܪܗܘܢ ܒܝܫܐ ܐܡܪ ܠܗܘܢ ܂ ܘܐܢ ܬܐܡܪܘܢ ܕܡܢܐ ܢܐܟܘܠ ܒܫܢܬܐ ܫܒܝܥܝܬܐ ܂ ܕܠܐ ܙܪܥܝܢܢ ܘܠܐ ܚܡܠܝܢܢ ܥ̈ܠܠܬܐ ܂ ܐܡܪ ܠܗܘܢ ܂ ܕܐܫܕܪ ܠܟܘܢ ܒܘܪ̈ܟܬܝ ܒܫܢܬܐ ܫܬܝܬܝܬܐ ܂ ܘܬܥܒܕ ܥܠܠܬܐ ܕܬܠܬ ܫ̈ܢܝܢ ܂ ܕܫܬܝܬܝܬܐ ܘܕܫܒܝܥܝܬܐ ܘܕܬܡܝܢܝܬܐ ܂ ܘܬܐܟܠܘܢ ܡܢ ܥܠܠܬܗ ܕܫܬܝܬܝܬܐ ܥܕܡܐ ܠܫܢܬܐ ܬܫܝܥܝܬܐ ܀ ܘܒܛܝܠܐܝܬ ܙܗܪ ܐܢܘܢ ܂ ܕܐܓܪܐ ܕܐܓܝܪܐ ܠܘܬܟ ܠܐ ܢܒܘܬ ܂ ܐܠܐ ܒܪ ܝܘܡܗ ܗܒ ܠܗ ܐܓܪܗ ܂ ܕܠܐ ܢܩܪܐ ܥܠܝܟ ܠܐܠܗܐ ܘܢܗܘܐ ܥܠܝܟ ܚܛܗܐ ܂ ܡܛܠ ܕܟܕ ܢܒܘܬ ܐܓܪܐ ܕܐܓܝܪܐ ܠܘܬܟ ܂ ܒܗܘ ܠܠܝܐ ܬܫܬܩܠ ܠܗ ܢܦܫܟ ܡܢܟ ܂ ܘܡܣܟܢܐ ܢܬܛܠܡ ܒܐܓܪܗ ܕܠܘܬܟ ܂ ܕܥܠ ܐܦܘ̈ܗܝ ܐܫܠܡ ܠܟ ܢܦܫܗ ܂ ܐܘ ܗܘ ܢܡܘܬ ܂ ܘܬܒܘܥܐ ܠܐܓܪܗ ܠܐ ܢܫܬܟܚ ܠܟ ܬܡܢ ܕܬܬܠ ܀ ܘܬܘܒ ܐܦ ܕܘܝܕ ܐܬܒܛܠ ܠܗ ܥܠ ܡܣܟ̈ܢܐ ܘܒܝܫ̈ܐ ܂ ܘܝܬܡ̈ܐ ܘܐܪ̈ܡܠܬܐ ܂ ܘܐܩܝܡ ܩܝܘܡ̈ܐ ܒܟܠܗ ܐܝܣܪܝܠ ܂ ܕܢܗܘܘܢ ܙܝܢܝܢ ܘܡܦܪܢܣܢܝܢ ܠܡܣ̈ܟܢܐ ܂ ܘܟܕ ܡܙܡܪ ܘܡܫܒܚ ܩܕܡ ܐܠܗܗ ܂ ܝܗܒ ܛܘܒܐ ܠܙܝܢ̈ܝ ܡܣܟ̈ܢܐ ܂ ܐܡܪ ܓܝܪ ܕܛܘܒܘܗܝ ܠܡܢ ܕܚܐܪ ܒܡܣܟܢܐ ܂ ܕܒܝܘܡܐ ܕܒܝܫܬܐ ܢܦܠܛܝܘܗܝ ܡܪܝܐ ܂ ܘܡܪܝܐ ܢܢܛܪܝܘܗܝ ܘܢܚܝܘܗܝ ܘܢܛܐܒ ܠܗ ܒܐܪܥܐ ܂ ܘܠܐ ܢܫܠܡܝܘܗܝ ܠܒܥܠܕܒܒܘ̈ܗܝ ܂ ܘܒܟܘܪܗܢܐ ܢܣܡܟܝܘܗܝ ܥܠ ܥܪܣܐ ܕܟܐܒܘܗ̈ܝ ܂ ܘܬܘܒ ܐܡܪ ܒܙܡܝܪܬܐ ܐܚܪܬܐ ܂ ܕܒܕܪ ܘܝܗܒ ܠܒܝ̈ܫܐ ܂ ܘܙܕܝܩܘܬܗ ܩܝܡܐ ܠܥܠܡ ܂ ܘܬܘܒ ܟܬܝܒ ܕܝܗܒ / ܕܕܝܗܒ / ܠܡܣܟܢܐ ܠܐܠܗܐ ܡܘܙܦ ܂ ܘܬܘܒ ܐܡܪ ܂ ܕܨܘܪ ܙܕܩܬܐ ܂ ܘܣܝܡ ܒܝܬ ܓܙܐ ܂ ܘܗܝ ܛܒܐ ܠܟ ܡܢ ܟܠ ܣܝ̈ܡܢ ܂ ܘܬܘܒ ܟܬܝܒ ܂ ܗܒ ܠܐܠܗܐ ܡܢ ܡܐ ܕܝܗܒ ܠܟ ܂ ܘܚܙܝ ܕܡܢ ܣܢܝܩܐ ܫܩܠ ܡܙܕܩܢܐ ܠܡܣܒ ܂ ܕܒܝܕ ܣܢܝܩ̈ܐ ܣܢܝܩܘܬܗ ܬܬܡܠܐ ܟܕ ܢܚܘܢ ܂ ܣܦܩܐ ܗܘܬ ܓܝܪ ܒܐܝܕܘ̈ܗܝ ܕܠܓܡܪ ܣܢܝܩܐ ܠܐ ܢܗܘܐ ܂ ܐܠܐ ܡܐ ܕܗܕܐ ܥܒܕ ܗܘܐ ܂ ܬܐܓܘܪܬܗܘܢ ܕܣܢܝܩ̈ܐ ܡܢ ܠܘܬܗ ܂ ܕܒܝܕ ܗܠܝܢ ܡܬܓܠܙܐ ܗܘܬ ܂ ܥܬܝܪܐ ܝܗܒ ܠܡܣܟܢܐ ܂ ܘܡܐ ܕܢܣܒ ܡܘܕܐ ܡܣܟܢܐ ܠܡܪܐ ܕܬܪ̈ܝܗܘܢ ܀ ܘܡܪܢ ܝܫܘܥ ܟܕ ܐܘܕܥ ܬܚܘܝܬܐ ܕܕܝܢܐ ܕܝܘܡܐ ܐܚܪܝܐ ܂ ܟܕ ܦܪܫ ܘܐܩܝܡ ܡܢ ܝܡܝܢܗ ܘܡܢ ܣܡܠܗ ܂ ܬܡܢ ܩܒܠ ܛܝܒܘܬܐ ܕܛܒ̈ܐ ܂ ܘܩܪܐ ܐܢܘܢ ܒܪܝ̈ܟܘܗܝ ܕܐܒܘܗܝ ܂ ܕܝܪܬܝܢ ܡܠܟܘܬܗ ܕܦܪܢܣܘ ܠܡܣܟ̈ܢܐ ܂ ܐܡܪ ܓܝܪ ܠܕܡܢ ܝܡܝܢܗ ܂ ܬܘ ܒܪ̈ܝܟܘܗܝ ܕܐܒܝ ܂ ܝܪܬܘ ܡܠܟܘܬܐ ܕܥܬܝܕܐ ܗܘܬ ܠܟܘܢ ܡܢ ܒܪܫܝܬ ܂ ܡܛܠ ܕܟܦܢܬ ܘܝܗܒܬܘܢ ܠܝ ܠܡܐܟܠ ܂ ܘܨܗܐ ܗܘܝܬ ܘܐܫܩܝܬܘܢܢܝ ܂ ܘܥܪܛܠܝ ܗܘܝܬ ܘܐܠܒܫܬܘܢܢܝ ܂ ܘܐܟܣܢܝܐ ܗܘܝܬ ܘܟܢܫܬܘܢܢܝ ܂ ܘܐܬܟܪܗܬ ܘܣܥܪܬܘܢܢܝ ܂ ܘܒܝܬ ܐܣܝܪ̈ܐ ܗܘܝܬ ܘܐܬܝܬܘܢ ܠܘܬܝ ܂ ܗܝܕܝܢ ܗܢܘܢ ܙܕܝܩ̈ܐ ܂ ܠܐ ܐܕܪܟܘ ܚܝܠܐ ܕܡܠܬܗ ܕܡܪܢ ܂ ܥܢܘ ܘܐܡܪܝܢ ܠܗ ܂ ܐܡܬܝ ܚܙܝܢܟ ܡܪܢ ܒܗܕܐ ܣܢܝܩܘܬܐ ܘܥܒܕܢ ܠܟ ܗܟܢܐ ܂ ܗܝܕܝܢ ܐܡܪ ܠܗܘܢ ܂ ܕܡܕܡ ܕܥܒܕܬܘܢ ܠܚܕ ܡܢ ܗܠܝܢ ܐܚ̈ܝ ܕܩܕ̈ܩܐ ܠܝ ܗܘ ܕܝܠܝ ܥܒܕܬܘܢ ܂ ܘܐܬܦܢܝ ܠܘܬ ܗܢܘܢ ܕܡܢ ܣܡܠܗ ܘܐܡܪ ܠܗܘܢ ܂ ܙܠܘ ܠܟܘܢ ܡܢܝ ܠܝ̈ܛܐ ܠܢܘܪܐ ܗܝ ܕܥܬܝܕܐ ܠܒܝܫܐ ܘܠܡܠܐܟܘ̈ܗܝ ܂ ܡܛܠ ܕܗܠܝܢ ܠܐ ܥܒܕܬܘܢ ܠܝ ܂ ܗܝܕܝܢ ܘܐܦ ܗܢܘܢ ܕܡܢ ܣܡܠܗ ܥܢܘ ܘܐܡܪܘ ܠܗ ܂ ܕܐܡܬܝ ܡܪܢ ܚܙܝܢܟ ܒܚܕܐ ܡܢ ܗܠܝܢ ܘܠܐ ܫܡܫܢܟ ܂ ܐܡܪ ܠܗܘܢ ܂ ܗܘ ܕܠܐ ܥܒܕܬܘܢ ܠܗܠܝܢ ܣܢܝܩ̈ܐ ܂ ܐܦܠܐ ܠܝ ܕܝܠܝ ܥܒܕܬܘܢ ܂ ܘܙܕܝܩ̈ܐ ܕܫܡܫܘ ܠܡܫܝܚܐ ܒܣܢܝܩ̈ܐ ܂ ܐܙܠܘ ܠܚܝ̈ܐ ܕܠܥܠܡ ܂ ܘܥܘ̈ܠܐ ܐܙܠܘ ܠܢܘܪܐ ܘܚܫܘܟܐ ܂ ܥܠ ܕܠܐ ܦܪܢܣܘ ܠܡܫܝܚܐ ܒܡܣܟ̈ܢܐ ܀ ܘܬܘܒ ܐܡܪ ܒܬܚܘܝܬܐ ܐܚܪܬܐ ܥܠ ܥܬܝܪܐ ܕܐܬܬܟܠ ܥܠ ܩܢܝܢܗ ܂ ܟܕ ܚܡܠ ܡܢ ܐܪܥܗ ܥ̈ܠܠܬܐ ܣܓܝܐ̈ܬܐ ܂ ܘܐܡܪ ܠܢܦܫܗ ܂ ܕܗܐ ܠܡ ܛܒ̈ܬܐ ܣܓܝܐܬ̈ܐ ܚܡܝܠܢ ܠܟܝ ܠܫܢ̈ܝܐ ܣܓܝܐ̈ܬܐ ܂ ܢܦܫܝ ܐܬܬܢܝܚܝ ܘܐܟܘܠܝ ܘܐܬܒܣܡܝ ܂ ܐܡܪ ܠܗ ܐܠܗܐ ܂ ܕܠܐ ܠܒܐ ܂ ܗܐ ܒܗܢܐ ܠܠܝܐ ܢܦܫܟ ܬܒܥܝܢ ܠܗ ܡܢܟ ܂ ܗܢܐ ܡܕܡ ܕܛܝܒܬ ܠܡܢ ܢܗܘܐ ܂ ܘܡܢ ܒܬܪܟܢ ܐܡܪ ܂ ܕܗܟܢܐ ܡܢ ܕܣܐܡ ܠܗ ܣܝܡ̈ܬܐ ܘܒܐܠܗܐ ܠܐ ܥܬܝܪ ܀ ܘܬܘܒ ܚܘܝ ܬܚܘܝܬܐ ܐܚܪܬܐ ܒܥܬܝܪܐ ܕܐܬܒܣܡ ܒܛܒ̈ܬܗ ܂ ܘܗܘܐ ܛܘܠܩܗ ܒܫܝܘܠ ܂ ܘܡܣܟܢܐ ܕܪܡܐ ܗܘܐ ܥܠ ܬܪܥܗ ܂ ܘܝܐܝܒ / ܘܝܐܒ / ܗܘܐ ܘܡܬܚܢܓ ܕܢܡܠܐ ܟܪܣܗ ܂ ܡܢ ܡܕܡ ܕܢܦܠ ܗܘܐ ܡܢ ܦܬܘܪܗ ܕܗܘ ܥܬܝܪܐ ܂ ܘܐܡܪ ܂ ܕܠܐ ܐܢܫ ܝܗܒ ܗܘܐ ܠܗ ܂ ܘܐܡܪ ܬܡܢ ܕܟܠܒ̈ܐ ܐܬܝܢ ܗܘܘ ܘܠܚܟܝܢ ܫܘܚܢܘ̈ܗܝ ܂ ܥܬܝܪܐ ܓܝܪ ܕܐܬܒܣܡ ܒܛܒ̈ܬܐ ܂ ܐܝܬܘܗܝ ܗܘ ܥܡܐ ܕܐܟܠ ܘܫܡܢ ܂ ܘܒܥܛ ܘܛܥܐ ܠܡܪܝܐ ܂ ܘܨܚܝ ܠܐܠܗܐ ܐܝܟ ܕܟܬܝܒ ܂ ܕܐܡܪܘ ܒ̈ܢܝ ܐܝܣܪܝܠ ܥܠ ܐܠܗܐ ܘܥܠ ܡܘܫܐ ܂ ܡ̈ܠܐ ܕܠܐ ܫܦܝܪ̈ܢ ܂ ܘܟܢܝ ܐܢܘܢ ܒܥܬܝܪ̈ܐ ܡܘܫܐ ܂ ܐܡܪ ܥܠܝܗܘܢ ܂ ܕܐܝܢܘ ܥܡܐ ܕܩܪܝܒ ܠܗ ܐܠܗܗ ܂ ܐܝܟ ܡܪܝܐ ܐܠܗܢ ܂ ܘܕܐܝܬ ܠܗ ܢܡ̈ܘܣܐ ܙܕܝ̈ܩܐ ܘܕܝ̈ܢܐ ܬܪ̈ܝܨܐ ܂ ܘܬܘܒ ܐܡܪ ܠܗܘܢ ܂ ܕܗܐ ܥܐܠܝܢ ܐܢܬܘܢ ܠܐܪܥܐ ܕܟܢܥ̈ܢܝܐ ܘܝܪܬܝܢ ܐܢܬܘܢ ܠܗ ܥܐܠܝܢ ܐܢܬܘܢ ܓܝܪ ܥܠ ܒܬ̈ܐ ܕܠܐ ܒܢܝܬܘܢ ܂ ܘܥܠ ܟܪ̈ܡܐ ܘܙܝ̈ܬܐ ܕܠܐ ܢܨܒܬܘܢ ܂ ܘܥܠ ܓܘܒ̈ܐ ܚܦܝܪ̈ܐ ܕܠܐ ܚܦܪܬܘܢ ܂ ܘܐܟܠܝܢ ܐܢܬܘܢ ܘܣܒܥܝܢ ܘܡܬܦܢܩܝܢ ܂ ܘܛܥܝܢ ܐܢܬܘܢ ܠܡܪܝܐ ܂ ܘܒܛܒ̈ܬܐ ܣܓܝܐ̈ܬܐ ܕܝܗܒ ܠܗܘܢ ܥܬܪܘ ܗܘܘ ܀ ܘܡܣܟܢܐ ܕܪܡܐ ܗܘܐ ܥܠ ܬܪܥܗ ܐܝܬܘܗܝ ܕܡܘܬܐ ܕܦܪܘܩܢ ܂ ܘܝܐܒ ܗܘܐ ܘܡܬܚܢܓ ܕܢܣܒ ܡܢܗܘܢ ܦܐܪ̈ܐ ܂ ܘܢܘܒܠ ܠܡܫܕܪܢܗ ܂ ܘܠܐ ܐܢܫ ܝܗܒ ܠܗ ܂ ܘܕܐܡܪ ܕܟܠܒ̈ܐ ܐܬܝܢ ܗܘܘ ܘܠܚܟܝܢ ܫܘܚܢܘܗ̈ܝ ܂ ܟܠܒ̈ܐ ܓܝܪ ܕܐܬܝܢ ܗܘܘ ܥܡܡ̈ܐ ܐܢܘܢ ܕܡܠܚܟܝܢ ܫܘܡ̈ܬܗ ܕܦܪܘܩܢ ܂ ܦܓܪܗ ܕܫܩܠܝܢ ܘܣܝܡܝܢ ܥܠ ܥܝܢܝ̈ܗܘܢ ܂ ܗܢܘܢ ܓܝܪ ܟܠܒ̈ܐ ܐܢܘܢ ܕܝܥܢܐ ܢܦܫܗܘܢ ܂ ܘܠܐ ܝܕܥܝܢ ܠܡܣܒܥ ܂ ܘܐܦ ܠܐ ܠܡܒܚ ܡܫܟܚܝܢ ܂ ܐܠܐ ܚܙܝ ܕܗܠܝܢ ܟܠܒ̈ܐ ܕܡܠܚܟܝܢ ܠܫܘܚܢܘܗ̈ܝ ܕܗܘ ܡܣܟܢܐ ܂ ܠܐ ܗܘܘ ܝܥ̈ܢܐ ܡܛܠ ܕܐܠܘ ܝܥ̈ܢܐ ܗܘܘ ܂ ܠܦܬܘܪܗ ܕܥܬܝܪܐ ܡܬܪܓܪܓܝܢ ܗܘܘ ܂ ܘܠܐ ܠܡܠܚܟܘ ܫܘܚ̈ܢܐ ܂ ܘܥܠܝܗܘܢ ܐܡܪ ܢܒܝܐ ܂ ܕܟܠܒ̈ܐ ܐܢܘܢ ܕܝܥܢܐ ܢܦܫܗܘܢ ܂ ܘܠܐ ܝܕܥܝܢ ܠܡܣܒܥ ܂ ܘܕܘܝܕ ܐܡܪ ܕܢܥܘܘܢ ܐܝܟ ܟܠܒ̈ܐ ܂ ܘܢܬܟܪܟܘܢ ܡܕܝܢܬܐ ܀ ܘܐܡܪ ܒܚܪܬܗ ܕܦܬܓܡܐ ܂ ܕܗܘܐ ܘܡܝܬ ܗܘ ܥܬܝܪܐ ܂ ܘܐܬܩܒܪ ܂ ܘܪܡܐ ܗܘܐ ܒܬܫܢܝܩܐ ܂ ܘܐܦ ܗܘ ܡܣܟܢܐ ܡܝܬ ܘܐܘܒܠܘܗܝ ܡܠܐܟ̈ܐ ܠܥܘܒܗ ܕܐܒܪܗܡ ܂ ܘܐܪܝܡ ܥܝܢܘܗ̈ܝ ܗܘ ܥܬܝܪܐ ܡܢ ܓܘ ܫܝܘܠ ܘܡܢ ܬܫܢܝܩܐ ܂ ܘܚܙܐ ܠܐܒܪܗܡ ܘܠܠܥܙܪ ܒܥܘܒܗ ܂ ܘܩܪܐ ܒܩܠܐ ܪܡܐ ܘܐܡܪ ܂ ܐܒܝ ܐܒܪܗܡ ܪܚܡ ܥܠܝ ܂ ܘܫܕܪ ܠܠܥܙܪ ܕܢܐܬܐ ܢܥܕܪܢܝ ܂ ܘܢܪܛܒ ܠܝ ܠܫܢܝ ܡܢ ܝܩܕܢܐ ܕܐܠܝܨ ܐܢܐ ܛܒ ܂ ܐܡܪ ܠܗ ܐܒܪܗܡ ܂ ܒܪܝ ܂ ܥܗܕ ܕܩܒܠܬ ܛܒ̈ܬܟ ܒܚ̈ܝܝܟ ܂ ܘܠܥܙܪ ܩܒܠ ܒܝܫ̈ܬܗ ܂ ܝܘܡܢܐ ܕܝܢ ܒܥܝܬ ܡܢܗ ܂ ܘܠܐ ܡܥܕܪ ܠܟ ܂ ܡܛܠ ܕܦܚܬܐ ܪܒܐ ܐܝܬ ܒܝܢܝܢ ܘܠܟܘܢ ܂ ܘܠܐ ܡܢܟܘܢ ܡܫܟܚܝܢ ܠܡܐܬܐ ܠܘܬܢ ܂ ܘܐܦܠܐ ܡܢܢ ܠܘܬܟܘܢ ܂ ܐܡܪ ܠܗ ܂ ܘܡܐ ܕܠܐ ܐܒܝ ܒܥܐ ܐܢܐ ܡܢܟ ܂ ܕܬܫܕܪ ܠܒܝܬ ܐܒܝ ܂ ܚܡܫܐ ܓܝܪ ܐܚ̈ܝܢ ܐܝܬ ܠܝ ܂ ܢܐܙܠ ܢܣܗܕ ܠܗܘܢ ܘܠܐ ܢܚܛܘܢ ܂ ܘܢܐܬܘܢ ܐܦ ܗܢܘܢ ܠܗܢܐ ܬܫܢܝܩܐ ܂ ܘܐܡܪ ܠܗ ܐܒܪܗܡ ܂ ܐܝܬ ܠܗܘܢ ܡܘܫܐ ܘܢܒ̈ܝܐ ܂ ܢܫܡܥܘܢ ܡܢܗܘܢ ܂ ܐܡܪ ܠܗ ܠܐ ܐܒܝ ܐܒܪܗܡ ܂ ܐܠܐ ܢܐܙܠ ܐܢܫ ܡܢ ܡܝ̈ܬܐ ܠܘܬܗܘܢ ܘܬܝܒܝܢ ܂ ܐܡܪ ܠܗ ܐܒܪܗܡ ܂ ܐܢ ܠܡܘܫܐ ܘܠܢܒ̈ܝܐ ܠܐ ܫܡܥܝܢ ܂ ܐܦܠܐ ܐܢ ܐܢܫ ܡܢ ܡܝ̈ܬܐ ܢܐܙܠ ܠܘܬܗܘܢ ܡܗܝܡܢܝܢ ܒܗ ܂ ܐܝܟ ܕܡܢ ܠܥܠ ܐܡܪܬ ܂ ܥܬܝܪܐ ܗܘ ܥܡܐ ܂ ܘܡܣܟܢܐ ܦܪܘܩܢ ܂ ܐܝܟ ܕܟܬܝܒ ܕܡܪܝܐ ܨܒܐ ܕܡܟܟܝܘܗܝ ܘܢܚܫܝܘܗܝ ܂ ܘܫܠܝܚܐ ܐܡܪ ܂ ܕܡܛܠܬܟܘܢ ܐܬܡܣܟܢ ܥܬܝܪܐ ܂ ܕܐܢܬܘܢ ܒܡܣܟܢܘܬܗ ܬܥܬܪܘܢ ܂ ܘܬܘܒ ܐܡܪ ܂ ܕܡܟܟ ܢܦܫܗ ܘܐܫܬܡܥ ܥܕܡܐ ܠܡܘܬܐ ܂ ܡܘܬܐ ܕܝܢ ܕܙܩܝܦܐ ܀ ܘܕܐܡܪ ܕܡܝܬ ܗܘ ܥܬܝܪܐ ܂ ܫܪܝܪܐܝܬ ܢܒܝܐ ܐܡܪ ܥܠܝܗܘܢ ܂ ܕܢܡܝܬܟ ܡܪܝܐ ܐܠܗܐ ܂ ܘܠܥܒ̈ܕܘܗܝ ܢܩܪܐ ܫܡܐ ܐܚܪܢܐ ܂ ܕܐܝܬܝܗܘܢ ܥܒ̈ܕܘܗܝ ܥܡܐ ܕܡܢ ܥܡܡ̈ܐ ܂ ܘܕܩܪܝܗܝ ܠܗܘܢ ܫܡܐ ܐܚܪܢܐ ܂ ܕܩܪܐ ܐܢܘܢ ܟܪ̈ܣܛܝܢܐ ܂ ܕܗܢܘܢ ܡܫܝܚ̈ܝܐ ܂ ܘܠܐ ܫ̈ܠܝܛܝ ܣܕܘܡ ܘܥܡܐ ܕܥܡܘܪܐ ܐܟܘܬܗܘܢ ܂ ܐܝܟ ܕܡܣܗܕܐ ܠܢ ܟܪܘܙܘܬܐ ܕܬܪ̈ܥܣܪ ܫ̈ܠܝܚܝܢ ܂ ܕܬܡܢ ܐܬܩܪܝܘ ܩܕܡܐܝܬ ܒܐܢܛܝܟܝܐ ܬܠܡ̈ܝܕܐ ܟܪ̈ܣܛܝܢܐ ܀ ܐܦ ܗܘ ܠܡ ܡܣܟܢܐ ܡܝܬ ܂ ܘܐܘܒܠܘܗܝ ܡܠܐܟ̈ܐ ܠܥܘܒܗ ܕܐܒܪܗܡ ܂ ܐܝܟ ܕܐܡܪܬ ܡܪܝܡ ܂ ܕܫܩܠܘܗܝ ܠܡܪܢ ܘܠܐ ܝܕܥܐ ܐܢܐ ܠܐܝܟܐ ܐܘܒܠܘܗܝ ܂ ܘܗܢܘܢ ܡܠܐܟ̈ܐ ܐܡܪܘ ܠܗ ܠܡܪܝܡ ܂ ܕܩܡ ܠܗ ܘܐܙܠ ܠܘܬ ܡܢ ܕܫܕܪܗ ܂ ܘܡܠܐܟ̈ܐ ܡܫܡܫܝܢ ܗܘܘ ܠܗ ܂ ܐܝܟ ܕܐܡܝܪ ܡܢ ܠܥܠ ܒܣܒܪܬܗ ܂ ܕܢܚܬܘ ܡܠܐܟ̈ܐ ܘܡܫܡܫܝܢ ܗܘܘ ܠܝܫܘܥ ܂ ܘܐܦ ܟܕ ܐܬܝܠܕ ܡܫܒܚܝܢ ܗܘܘ ܡܠܐܟ̈ܐ ܘܐܡܪܝܢ ܂ ܬܫܒܘܚܬܐ ܠܐܠܗܐ ܒܫܡܝܐ ܂ ܘܣܒܪܐ ܛܒܐ ܠܒ̈ܢܝ ܐܢܫܐ ܂ ܘܓܒܪܝܐܝܠ ܡܠܐܟܐ ܣܒܪ ܥܠ ܝܠܕܗ ܂ ܘܗܘ ܐܡܪ ܠܫܡܥܘܢ ܬܠܡܝܕܗ ܂ ܕܕܠܡܐ ܣܒܪ ܐܢܬ ܂ ܕܐܢ ܒܥܐ ܐܢܐ ܡܢ ܐܒܝ ܚܝܠܐ ܕܡܠܐ̈ܟܝ ܫܡܝܐ ܠܐ ܝܗܒ ܠܝ ܂ ܘܬܘܒ ܐܡܪ ܠܗܘܢ ܠܬܠܡ̈ܝܕܘܗܝ ܂ ܕܬܚܙܘܢ ܫܡܝܐ ܟܕ ܦܬܝܚܝܢ ܂ ܘܡܠܐܟܘܗ̈ܝ ܕܐܠܗܐ ܟܕ ܢܚܬܝܢ ܘܣܠܩܝܢ ܠܘܬ ܒܪܗ ܕܐܢܫܐ ܀ ܗܠܝܢ ܕܟܬܒܬ ܠܟ ܡܛܠ ܕܟܬܝܒ ܂ ܕܟܕ ܡܝܬ ܡܣܟܢܐ ܐܘܒܠܘܗܝ ܡܠܐ̈ܟܐ ܠܥܘܒܗ ܕܐܒܪܗܡ ܂ ܘܕܐܡܪ ܕܠܥܘܒܗ ܕܐܒܪܗܡ ܐܘܒܠܘܗܝ ܂ ܗܝ ܗܝ ܡܠܟܘܬܐ ܕܫܡܝܐ ܂ ܘܕܐܡܪ ܐܒܪܗܡ ܠܥܬܝܪܐ ܕܦܚܬܐ ܪܒܐ ܐܝܬ ܒܝܢܝܢ ܘܠܟܘܢ ܂ ܘܠܐ ܡܢܟܘܢ ܐܬܝܢ ܠܘܬܢ ܂ ܘܠܐ ܡܢܢ ܠܘܬܟܘܢ ܂ ܗܕܐ ܚܘܝ ܕܡܢ ܒܬܪ ܡܘܬܐ ܘܩܝܡܬܐ ܠܝܬ ܬܝܒܘܬܐ ܂ ܠܐ ܪ̈ܫܝܥܐ ܬܝܒܝܢ ܘܥܠܝܢ ܠܡܠܟܘܬܐ ܂ ܘܠܐ ܙܕܝܩ̈ܐ ܬܘܒ ܚܛܝܢ ܘܐܙܠܝܢ ܠܬܫܢܝܩܐ ܂ ܗܢܘ ܦܚܬܐ ܪܒܐ ܂ ܘܕܒܥܐ ܡܢܗ ܐܝܟ ܕܢܥܕܪܝܘܗܝ ܂ ܘܠܐ ܐܫܬܕܪ ܠܥܘܕܪܢܗ ܂ ܒܗܕܐ ܚܘܝ ܂ ܕܒܗܘ ܝܘܡܐ ܐܢܫ ܠܚܒܪܗ ܠܐ ܡܥܕܪ ܂ ܘܕܐܡܪ ܢܐܙܠ ܠܒܝܬ ܐܒܝ ܂ ܘܢܟܪܙ ܠܗܘܢ ܕܠܐ ܢܚܛܘܢ ܂ ܘܐܡܪ ܠܗ ܂ ܕܐܝܬ ܗܘ ܠܗܘܢ ܡܘܫܐ ܘܢܒ̈ܝܐ ܂ ܢܫܡܥܘܢ ܡܢܗܘܢ ܂ ܘܗܘ ܐܡܪ ܕܐܢܫ ܡܢ ܡܝ̈ܬܐ ܢܐܙܠ ܘܬܝܒܝܢ ܂ ܗܕܐ ܝܕܝܥܐ ܗܝ ܂ ܕܗܘ ܥܡܐ ܠܡܘܫܐ ܘܠܢܒ̈ܝܐ ܠܐ ܫܡܥܘ ܂ ܘܠܝܫܘܥ ܕܩܡ ܡܢ ܒܝܬ ܡܝ̈ܬܐ ܠܐ ܗܝܡܢܘ ܀ ܘܬܘܒ ܟܬܝܒ ܕܡܢ ܕܚܛܐ ܚܘܒܘ̈ܗܝ ܒܙܕܩ̈ܬܐ ܡܬܥܛܝܢ ܂ ܐܝܟ ܕܐܡܪ ܕܢܝܐܝܠ ܠܢܒܘܟܕܢܨܪ ܂ ܕܚܛܗ̈ܝܟ ܒܙܕܩ̈ܬܐ ܦܪܘܩ ܂ ܘܥܘܠܘܬܟ ܒܡܪܚܡܢܘܬܐ ܕܡܚ̈ܝܠܐ ܂ ܘܢܒܝܐ ܐܡܪ ܠܒ̈ܢܝ ܐܝܣܪܝܠ ܂ ܕܚܠܦ ܕܩܦܚܬܘܢ ܠܡܣܟܢܐ ܂ ܘܩܘܪ̈ܒܢܐ ܓܒ̈ܝܐ ܢܣܒܬܘܢ ܡܢܗ ܂ ܒ̈ܬܐ ܕܦܣܝܠܬܐ ܕܒܢܝܬܘܢ ܠܐ ܬܬܒܘܢ ܒܗܘܢ ܂ ܘܟܪ̈ܡܐ ܕܪܓܬܐ ܕܢܨܒܬܘܢ ܠܐ ܬܫܬܘܢ ܚܡܪܗܘܢ ܘܚܙܝ ܕܒܛܝܠ ܗܘ ܠܗ ܠܐܠܗܐ ܥܠ ܡܣܟ̈ܢܐ ܂ ܐܡܪ ܓܝܪ ܐܫܥܝܐ ܂ ܕܡܣܟ̈ܢܐ ܘܒܝ̈ܫܐ ܒܥܝܢ ܡ̈ܝܐ ܘܠܝܬ ܂ ܘܠܫܢܗܘܢ ܒܨܗܝܐ ܝܒܫ ܂ ܐܢܐ ܡܪܝܐ ܐܥܢܐ ܐܢܘܢ ܂ ܐܠܗܗ ܕܐܝܣܪܝܠ ܘܠܐ ܐܫܒܘܩ ܐܢܘܢ ܂ ܘܚܠܦ ܕܝܒܫ ܠܫܢܗܘܢ ܡܢ ܒܠܝ ܡܝ̈ܐ ܂ ܐܦܬܚ ܢܗܪ̈ܘܬܐ ܒܛܘܪ̈ܐ ܂ ܘܒܓܘ ܦܩܥ̈ܬܐ ܡܒ̈ܘܥܐ ܂ ܘܐܬܠ ܒܡܕܒܪܐ ܐܪ̈ܙܐ ܘܐܫܟܪ̈ܥܐ ܘܐܣܐ ܘܩܝ̈ܣܐ ܕܡܫܚܐ ܂ ܘܐܣܝܡ ܒܦܩܥܬܐ ܫܪ̈ܘܝܢܐ ܗܕܝܪ̈ܐ ܐܟܚܕܐ ܂ ܡܣܟ̈ܢܐ ܓܝܪ ܘܒܝܫ̈ܐ ܕܒܥܝܢ ܡܝ̈ܐ ܘܠܝܬ ܂ ܥܡܐ ܕܡܢ ܥܡ̈ܡܐ ܂ ܘܡ̈ܝܐ ܝܘܠܦܢܐ ܕܟܬܒ̈ܐ ܩܕܝ̈ܫܐ ܕܝܒܫ ܗܘܐ ܠܫܢܗܘܢ ܡܢ ܬܫܒܘܚܬܐ ܂ ܘܕܐܡܪ ܕܐܦܬܚ ܢܗܪ̈ܘܬܐ ܒܛܘܪ̈ܐ ܂ ܘܒܓܘ ܦܩܥ̈ܬܐ ܡܒܘ̈ܥܐ ܂ ܛܘܪ̈ܐ ܓܝܪ ܘܦܩܥ̈ܬܐ ܒܢ̈ܝ ܐܢܫܐ ܐܢܘܢ ܪ̈ܡܐ ܘܡܟܝ̈ܟܐ ܘܪܕܘ ܡܢܗܘܢ ܢܗܪ̈ܘܬܐ ܘܡܒܘ̈ܥܐ ܂ ܘܐܡܪ ܕܐܬܠ ܒܡܕܒܪܐ ܐܪ̈ܙܐ ܘܐܫܟܪ̈ܥܐ ܘܐܣܐ ܘܩܝ̈ܣܐ ܕܡܫܚܐ ܂ ܘܫܪ̈ܘܝܢܐ ܗܕܝܪ̈ܐ ܒܦܩܥܬܐ ܂ ܡܕܒܪܐ ܓܝܪ ܥܡܡ̈ܐ ܐܢܘܢ ܂ ܕܡܢ ܩܕܝܡ ܐܝܟ ܡܕܒܪܐ ܚܪܒܐ ܥܒܝܕܝܢ ܗܘܘ ܂ ܘܐܪ̈ܙܐ ܘܐܫܟܪ̈ܥܐ ܂ ܘܐܣܐ ܘܩܝܣ̈ܐ ܕܡܫܚܐ ܂ ܐܝܬܝܗܘܢ ܟܗ̈ܢܐ ܕܥܡܐ ܂ ܘܩܝܡܐ ܩܕܝܫܐ ܂ ܕܗܕܝܪ̈ܝܢ ܒܥܘܦܝܗ̈ܘܢ ܂ ܐܝܟ ܗܠܝܢ ܐܝ̈ܠܢܐ ܕܩܝܛܐ ܘܣܬܘܐ ܗܕܝܪ̈ܝܢ ܘܥܒܝܛܝܢ ܒܛܪ̈ܦܝܗܘܢ ܂ ܘܕܐܣܝܡ ܒܦܩܥܬܐ ܫܪ̈ܘܝܢܐ ܗܕܝܪ̈ܐ ܐܟܚܕܐ ܂ ܡܢ ܒ̈ܢܝܢܫܐ ܡܟܝܟ̈ܐ ܢܦܩ ܡܐܡܪܐ ܘܝܘܠܦܢܐ ܕܪܘܚܐ ܂ ܕܒܣܝܡ ܪܝܚܗ ܐܝܟ ܕܫܪܘܝܢܐ ܗܕܝܪܐ ܂ ܐܝܟ ܕܐܡܪ ܫܠܝܚܐ ܂ ܕܒܟܠ ܐܬܪ ܪܝܚܐ ܚܢܢ ܒܣܝܡܐ ܠܐܠܗܐ ܀ ܘܐܦ ܠܐܝܘܒ ܐܡܪܝܢ ܗܘܘ ܠܗ ܪ̈ܚܡܘܗܝ ܟܕ ܡܚܣܕܝܢ ܗܘܘ ܠܗ ܒܢܣܝܘܢܗ ܂ ܕܠܡܢܐ ܗܟܢܐ ܓܕܫܟ ܂ ܕܠܡܐ ܐܪܡܠܬܐ ܫܕܪܬ ܣܪܝܩܐܝܬ ܂ ܘܕܪܥܗ ܕܝܬܡܐ ܡܟܟܬ ܂ ܠܐ ܡ̈ܝܐ ܐܫܩܝܬ ܠܡܛܪ̈ܦܐ ܂ ܘܡܢ ܟܦܢܐ ܟܠܝܬ ܠܚܡܐ ܂ ܘܡܫܟܢܐ ܕܝܬܡܐ ܕܒܪܬ ܂ ܘܡܫܟܢܬ ܬܘܪܐ ܕܐܪܡܠܬܐ ܂ ܐܝܬ ܓܒܪܐ ܕܙܪܥ ܠܗ ܐܪܥܐ ܂ ܘܡܪܐ ܩܛܝܪܐ ܢܣܒ ܠܗ ܡܢܗ ܂ ܡܛܠ ܕܥܒܕܬ ܗܠܝܢ ܂ ܚܕܪܘܟ ܦܚܐ̈ ܘܐܙܝܥܬܟ ܕܚܠܬܐ ܡܢ ܫܠܝܐ ܂ ܘܟܕ ܫܡܥ ܡܢܗܘܢ ܗܠܝܢ ܂ ܢܦܩ ܒܪܘܚܐ ܥܠ ܐ̈ܦܝ ܢܦܫܗ ܂ ܐܡܪ ܠܗܘܢ ܓܝܪ ܂ ܕܥܝ̈ܢܐ ܗܘܝܬ ܠܥܘܝܪ̈ܐ ܂ ܘܪ̈ܓܠܐ ܠܡܚܓܪ̈ܐ ܂ ܘܐܝܠܝܢ ܕܫ̈ܠܝܚܝܢ ܡܢ ܓܙܐ̈ ܕܥܢܝ ܐܫܬܚܢܘ ܂ ܘܠܐ ܐܪܝܡܬ ܥܠ ܝܬܡܐ ܐܝܕܝ ܂ ܐܠܐ ܕܚܙܝܬܗ ܒܬܪܥܐ ܥܕܪܬܗ ܂ ܠܐܪܡܠܬܐ ܠܐ ܫܕܪܬ ܣܪܝܩܐܝܬ ܂ ܘܠܚܡܝ ܠܐ ܐܟܠܬ ܒܠܚܘܕܝ ܂ ܐܠܐ ܝܬܡܐ ܡܢܗ ܐܟܠ ܂ ܬܒܪܬ ܢܝܒܘܗ̈ܝ ܕܥܘܠܐ ܂ ܘܚܛܘܦܝܐ ܡܢ ܒܝܬ ܫܢܘܗ̈ܝ ܐܦܩܬ ܂ ܘܐܡܪܬ ܕܠܥܡܐ ܡܣܟܢܐ ܐܦܪܘܩ ܂ ܘܬܘܒ ܐܡܪ ܕܬܪܥܝ ܠܐܪܚܐ ܦܬܚܬ ܂ ܘܠܐ ܠܡ ܐܚܫܟܬ ܥܝ̈ܢܐ ܕܐܪܡܠܬܐ ܂ ܐܢ ܓܝܪ ܗܠܝܢ ܠܐ ܥܒܕܬ ܂ ܟܬܦܝ ܡܢ ܟܪܗ ܬܦܠ ܂ ܘܕܪܥܝ ܡܢ ܩܢܝܗ ܢܬܬܒܪ ܂ ܚܘܢܘܢܝ ܚܘܢܘܢܝ ܐܢܬܘܢ ܪ̈ܚܡܝ ܂ ܡܛܠ ܕܐܝܕܗ ܕܐܠܗܐ ܩܪܒܬ ܠܝ ܂ ܘܠܐ ܗܘܐ ܡܛܠ ܚܛܗ̈ܝ ܓܕܫܢܝ ܗܠܝܢ ܀ ܘܡܪܢ ܝܬܝܪܐܝܬ ܙܗܪ ܥܠ ܡܣܟܢ̈ܐ ܘܐܡܪ ܠܡܪܐ ܐܚܫܡܝܬܐ ܂ ܕܐܡܬܝ ܕܥܒܕ ܐܢܬ ܫܪܘܬܐ ܐܘ ܐܚܫܡܝܬܐ ܠܐ ܬܩܪܐ ܠܪ̈ܚܡܝܟ ܐܘ ܠܐܚ̈ܝܢܝܟ ܂ ܘܐܦ ܠܐ ܫܒܒ̈ܝܟ ܥܬܝܪ̈ܐ ܂ ܕܠܐ ܐܦ ܗܢܘܢ ܢܩܪܘܢܟ ܂ ܘܢܗܘܐ ܠܟ ܦܘܪܥܢܐ ܗܢܐ ܂ ܐܠܐ ܐܡܬܝ ܕܥܒܕ ܐܢܬ ܂ ܩܪܝ ܠܡܣܟܢ̈ܐ ܘܠܗܕܝܘ̈ܛܐ ܘܠܣܡ̈ܝܐ ܘܠܚܓܝܣ̈ܐ ܂ ܘܠܐܝܠܝܢ ܕܠܝܬ ܠܗܘܢ ܂ ܘܛܘܒܝܟ ܕܠܝܬ ܠܗܘܢ ܕܢܦܪܥܘܢܟ ܂ ܘܢܗܘܐ ܦܘܪܥܢܟ ܒܩܝܡܐ ܥܡ ܙܕܝܩ̈ܐ ܂ ܘܬܘܒ ܐܡܪ ܂ ܕܥܒܕܘ ܠܟܘܢ ܪ̈ܚܡܐ ܡܢ ܡܡܘܢܐ ܗܢܐ ܕܥܘܠܐ ܂ ܕܡܐ ܕܓܡܪ ܢܩܒܠܘܢܟܘܢ ܒܡܛܠܝܗ̈ܘܢ ܕܠܥܠܡ ܂ ܘܡܢ ܐܢܘܢ ܪ̈ܚܡܐ ܕܐܝܬ ܠܗܘܢ ܡ̈ܛܠܐ ܕܠܥܠܡ ܂ ܘܡܢ ܡܡܘܢܐ ܕܥܘܠܐ ܩܢܝܢ ܠܗܘܢ ܒܢ̈ܝܢܫܐ ܂ ܪ̈ܚܡܐ ܓܝܪ ܐܠܗܐ ܗܘ ܘܡܫܝܚܗ ܂ ܕܐܝܬ ܠܗܘܢ ܡ̈ܛܠܐ ܕܠܥܠܡ ܂ ܕܡܐ ܕܝܗܒ ܒܪܢܫܐ ܡܢ ܡܐ ܕܐܝܬ ܠܗ ܠܡܣܟ̈ܢܐ ܂ ܐܢܝܚ ܨܒܝܢܗ ܕܐܠܗܐ ܘܕܡܫܝܚܗ ܂ ܐܝܟ ܕܐܡܪ ܂ ܕܗܕܐ ܗܝ ܢܝܚܬܝ ܐܢܝܚܘ ܠܡܛܪ̈ܦܐ ܂ ܘܡܪܢ ܐܡܪ ܂ ܕܗܘ ܕܠܗܠܝܢ ܥܒܕܬܘܢ ܠܝ ܕܝܠܝ ܥܒܕܬܘܢ ܂ ܘܐܡܪ ܕܥܒܕܘ ܠܟܘܢ ܪ̈ܚܡܐ ܐܝܟ ܕܐܡܪ ܐܫܥܝܐ ܂ ܕܠܐ ܬܕܚܠ ܥܒܕܝ ܝܥܩܘܒ ܂ ܙܪܥܗ ܕܐܒܪܗܡ ܪܚܡܝ ܂ ܘܡܪܢ ܐܡܪ ܗܘܐ ܠܬܠܡܝ̈ܕܘܗܝ ܕܪ̈ܚܡܝ ܩܪܝܬܟܘܢ ܡܛܠ ܕܟܠ ܕܫܡܥܬ ܡܢ ܐܒܝ ܐܘܕܥܬܟܘܢ ܂ ܗܠܝܢ ܐܢܘܢ ܪ̈ܚܡܐ ܕܩܢܝܢ ܒ̈ܢܝ ܐܢܫܐ ܂ ܒܕܝܗܒܝܢ ܠܡܣܟ̈ܢܐ ܘܒܡܛܠܝܗ̈ܘܢ ܕܠܥܠܡ ܂ ܐܬܪ ܕܢܝܚܝܢ ܒܗ ܙܕܝܩ̈ܐ ܂ ܡܫܟܢܐ ܕܠܐ ܥܒܕ ܐܝܕ̈ܝܐ ܂ ܘܠܐ ܗܘܐ ܡܢ ܗܠܝܢ ܒܪ̈ܝܬܐ ܂ ܐܝܟ ܕܐܡܪ ܫܠܝܚܐ ܂ ܘܬܘܒ ܚܦܛ ܡܪܢ ܂ ܠܡܦܪ̈ܢܣܝ ܡܣܟܢ̈ܐ ܘܒܝ̈ܫܐ ܂ ܐܡܪ ܓܝܪ ܕܠܐ ܬܣܝܡܘܢ ܠܟܘܢ ܣܝܡ̈ܬܐ ܒܐܪܥܐ ܂ ܐܬܪ ܕܦܠܫܝܢ ܓܢܒ̈ܐ ܘܓܢܒܝܢ ܂ ܘܐܬܪ ܕܢܦܠ ܣܣܐ ܘܡܚܒܠ ܂ ܐܠܐ ܣܝܡܘ ܠܟܘܢ ܣܝܡ̈ܬܐ / ܣܝܡܬܐ / ܒܫܡܝܐ ܂ ܣܝܡܬܐ ܕܠܐ ܚܣܪܐ ܂ ܐܬܪ ܕܠܐ ܣܣܐ ܡܚܒܠ ܂ ܘܠܐ ܓܢܒ̈ܐ ܓܢܒܝܢ ܂ ܘܐܬܪ ܕܣܝܡܬܟܘܢ ܬܗܘܐ ܂ ܬܡܢ ܢܗܘܐ ܐܦ ܠܒܟܘܢ ܂ ܐܦ ܫܠܝܚܐ ܬܘܒ ܐܡܪ ܂ ܥܠ ܫܠܝܚ̈ܐ ܕܡܢ ܩܕܡܘܗܝ ܂ ܕܒܠܚܘܕ ܗܕܐ ܦܩܕܘܢ ܂ ܕܗܘܝܢ ܥܗܕܝܢ ܠܡܣ̈ܟܢܐ ܂ ܘܐܬܒܛܠ ܠܝ ܕܗܝ ܗܕܐ ܐܥܒܕܝܗ ܀ ܘܡܪܢ ܐܡܪ ܕܛܘܒܝܗܘܢ ܠܡܣܟ̈ܢܐ ܒܪܘܚܗܘܢ ܂ ܕܕܝܠܗܘܢ ܗܝ ܡܠܟܘܬܐ ܕܫܡܝܐ ܂ ܘܥܠ ܥܬܝܪ̈ܐ ܐܡܪ ܂ ܕܘܝ ܠܟܘܢ ܥܬܝܪ̈ܐ ܕܩܒܠܬܘܢ ܒܥܘܬܟܘܢ ܂ ܘܡܢ ܐܢܘܢ ܥܬܝܪ̈ܐ ܕܩܒܠܘ ܒܥܘܬܗܘܢ ܂ ܐܠܐ ܗܘ ܥܡܐ ܩܕܡܝܐ ܕܟܠ ܕܐܪܥܐ ܒܥܘ ܂ ܘܠܐ ܕܫܡܝܐ ܂ ܐܝܟ ܗܘ ܥܬܝܪܐ ܕܟܢܫ ܘܐܣܓܝ ܥܠܠܬ̈ܗ ܘܒܐܠܗܐ ܠܐ ܥܬܝܪ ܗܘܐ ܂ ܘܐܝܟ ܗܘ ܕܐܬܒܣܡ ܒܟܘܠ ܛܒ̈ܬܐ ܂ ܘܩܒܠ ܒܥܘܬܗ ܡܟܐ ܂ ܘܠܗܠ ܠܐ ܐܬܝܗܒ ܠܗ ܡܐ ܕܫܐܠ ܂ ܘܥܠ ܡܣܟܢ̈ܐ ܐܡܪ ܂ ܕܕܝܠܗܘܢ ܗܝ ܡܠܟܘܬܐ ܕܫܡܝܐ ܂ ܕܠܡܐ ܐܡܪܝܢܢ ܕܟܠ ܡܢ ܕܡܣܟܝܢ ܡܢ ܩܢܝܢܗ ܕܥܠܡܐ ܗܢܐ ܐܡܪ ܂ ܗܐ ܓܝܪ ܐܝܬ ܡܣܟ̈ܢܐ ܕܠܝܬ ܠܗܘܢ ܡܕܡ ܂ ܕܓܢܒ̈ܐ ܐܢܘܢ ܘܩܛܘ̈ܠܐ ܘܕ̈ܓܠܐ ܘܥܒ̈ܕܝ ܣܢܝܬ̈ܐ ܂ ܕܠܒܪ ܡܢ ܢܡܘܣܐ ܂ ܕܠܡܐ ܕܗܠܝܢ ܗܝ ܡܠܟܘܬܐ ܕܫܡܝܐ ܂ ܚܣ ܂ ܐܠܐ ܛܘܒܐ ܠܡܣ̈ܟܢܐ ܒܪܘܚܗܘܢ ܠܕܚܠܘܗ̈ܝ ܕܐܠܗܐ ܝܗܝܒ ܂ ܗܠܝܢ ܕܠܐ ܚܫܝܒ ܠܗܘܢ ܩܢܝܢܗܘܢ ܥܡ ܕܚܠܬܗ ܕܐܠܗܗܘܢ ܂ ܐܠܐ ܡܢ ܝܬܝܪܘ ܡܬܚܫܚܝܢ ܒܗ ܂ ܐܒܪܗܡ ܥܬܝܪܐ ܕܡܣܟܢ ܪܘܚܗ ܠܐܠܗܗ ܂ ܘܐܝܣܚܩ ܘܝܥܩܘܒ ܒ̈ܢܝ ܡܘܠܟܢܗ ܕܗܠܟܘ ܒܥܩ̈ܒܬܗ ܘܫܦܪܘ ܠܐܠܗܗܘܢ ܂ ܟܕ ܥܬܝܪ̈ܝܢ ܂ ܐܝܘܒ ܓܒܪ ܥܬܝܪ ܡܢ ܒ̈ܢܝ ܡܕܢܚܐ ܂ ܘܟܕ ܐܬܢܣܝ ܒܒܢܘܗ̈ܝ ܘܒܩܢܝܢܗ ܂ ܠܐܠܗܗ ܪܚܡ ܂ ܠܡܢ ܕܝܗܒ ܠܗ ܂ ܘܠܐ ܓܕܦ ܥܠ ܐܠܗܐ ܂ ܗܠܝܢ ܐܢܘܢ ܓܝܪ ܕܐܡܪ ܫܠܝܚܐ ܥܠܝܗܘܢ ܂ ܕܒܪܚܡܬܐ ܕܐܟܣܢ̈ܝܐ ܚܝܘ ܂ ܐܝܠܝܢ ܕܩܒܠܘ ܡܠܐܟ̈ܐ ܂ ܡܢ ܐܢܘܢ ܟܝ ܪ̈ܚܡܝ ܐܟܣ̈ܢܝܐ ܂ ܐܠܐ ܐܒܪܗܡ ܘܠܘܛ ܘܐܝܘܒ ܂ ܘܙܕܝܩ̈ܐ ܐܚܪ̈ܢܐ ܕܐܟܘܬܗܘܢ ܂ ܘܚܙܝ ܚܒܝܒܝ ܂ ܟܡܐ ܪ̈ܚܡܝܢ ܗܘܘ ܠܐܟܣ̈ܢܝܐ ܗܠܝܢ ܐܒܗ̈ܬܐ ܂ ܕܟܕ ܚܙܐ ܐܢܘܢ ܐܒܪܗܡ ܠܗܠܝܢ ܡܠܐܟ̈ܐ ܠܐܟܣ̈ܢܝܐ ܕܡܝ ܐܢܘܢ ܂ ܘܪܗܛ ܗܘܐ ܠܐܘܪܥܗܘܢ ܘܣܓܕ ܩܕܡܝܗܘܢ ܕܢܥܠܘܢ ܠܡܫܟܢܗ ܘܢܬܢܝܚܘܢ ܨܐܕܘܗܝ ܐܝܟ ܕܢܬܒܪܟ ܐܟܣܢܝܐ ܒܪܚܡܬ ܐܟܣ̈ܢܝܐ ܂ ܘܒܗܕܐ ܣܓܝ ܐܬܕܡܪ ܕܓܒܪܐ ܪܒܐ ܡܬܓܪܓܚ ܘܣܓܕ ܘܡܬܟܫܦ ܘܒܥܐ ܕܢܥܠܘܢ ܠܘܬܗ ܐܟܣ̈ܢܝܐ ܠܢܝܚܐ ܂ ܥܝܕܗ ܗܘܐ ܓܝܪ ܕܐܒܪܗܡ ܕܟܠ ܝܘܡ ܕܗܘܐ ܡܩܒܠ ܐܟܣ̈ܢܝܐ ܠܘܬܗ ܂ ܕܟܕ ܚܙܐ ܐܢܘܢ ܠܗܠܝܢ ܡܠܐ̈ܟܐ ܒܐܟܣܢ̈ܝܐ ܡܣܟ̈ܢܐ ܕܡܝ ܐܢܘܢ ܂ ܘܪܗܛ ܠܐܘܪܥܗܘܢ ܘܩܒܠ ܐܢܘܢ ܐܝܟ ܕܠܐܟܣ̈ܢܝܐ ܟܕ ܟܣܝܐ ܪܒܘܬܗܘܢ ܡܢ ܥܝܢܘܗ̈ܝ ܂ ܘܩܡ ܠܗ ܗܘ ܠܥܠ ܡܢܗܘܢ ܂ ܘܡܫܡܫ ܗܘܐ ܠܗܘܢ ܂ ܘܠܣܪܐ ܦܩܕ ܕܗܝ ܒܐܝ̈ܕܝܗ ܬܠܘܫ ܬܠܬ ܣܐܝ̈ܢ ܢܫܝܦܐ ܂ ܒܥܝܢܐ ܓܠܝܬܐ ܣܐܬܐ ܠܓܒܪܐ ܂ ܒܟܝܠܬܐ ܕܝܢ ܡܫܦܥܬܐ ܂ ܕܟܕ ܢܩܒܠ ܦܘܪ̈ܥܢܐ ܡܟܝܠܝܢ ܠܗ ܗܟܢܐ ܂ ܘܒܕܪܚܡ ܐܟܣܢ̈ܝܐ ܩܒܠ ܦܘܪܥܢܐ ܘܡܘܠܟܢܐ ܕܒܙܪܥܗ ܢܬܒܪܟܘܢ ܟܠܗܘܢ ܥܡܡ̈ܐ ܂ ܘܐܦ ܠܘܛ ܗܟܢܐ ܩܒܠ ܐܟܣ̈ܢܝܐ ܂ ܘܦܠܛܗ ܡܢ ܣܕܘܡ ܣܢܝܬ ܐܟܣ̈ܢܝܐ ܐܝܟ ܕܐܡܪ ܚܙܩܝܐܝܠ ܂ ܕܗܢܐ ܗܘܐ ܥܘܠܗ / ܥܘܠܐ / ܕܣܕܘܡ ܘܕܚܒܪ̈ܬܗ ܂ ܕܒܐܝܕܐ ܕܡܣܟܢ̈ܐ ܘܕܒ̈ܝܫܐ ܠܐ ܐܚܕ ܂ ܘܟܕ ܗܠܝܢ ܚܙܝܬ ܒܗܝܢ ܗܦܟܬ ܐܢܝܢ ܂ ܘܐܦ ܙܟܝ ܡܟܣܐ ܚܛܝܐ ܂ ܥܠ ܡܪܢ ܠܒܝܬܗ ܘܐܡܪ ܠܗ ܂ ܗܐ ܡܪܝ ܦܠܓܘܬ ܢܟܣ̈ܝ ܝܗܒܢܐ ܠܡܣ̈ܟܢܐ ܂ ܘܟܠ ܕܓܠܙܬ ܦܪܥܢܐ ܚܕ ܒܐܪܒܥܐ ܂ ܘܐܡܪ ܠܗ ܡܪܢ ܂ ܝܘܡܢܐ ܗܘܘ ܚܝ̈ܐ ܒܒܝܬܐ ܗܢܐ ܀ ܘܐܦ ܠܗܘ ܥܬܝܪܐ ܕܐܬܐ ܠܘܬܗ ܕܡܪܢ ܘܐܡܪ ܠܗ ܂ ܕܡܢܐ ܐܥܒܕ ܕܐܪܬ ܚܝ̈ܐ ܕܠܥܠܡ ܂ ܐܡܪ ܠܗ ܡܪܢ ܂ ܠܐ ܬܓܘܪ ܘܠܐ ܬܓܢܘܒ ܂ ܘܝܩܪ ܠܐܒܘܟ ܘܠܐܡܟ ܂ ܘܪܚܡ ܠܩܪܝܒܟ ܐܝܟ ܢܦܫܟ ܂ ܐܡܪ ܠܗ ܗܘ ܓܒܪܐ ܂ ܗܠܝܢ ܥܒܕܬ ܐܢܝܢ ܗܐ ܡܢ ܕܛܠܐ ܐܢܐ ܂ ܐܠܐ ܡܢܐ ܚܣܝܪ ܐܢܐ ܂ ܗܝܕܝܢ ܚܪ ܒܗ ܝܫܘܥ ܚܒܝܒܐܝܬ ܘܐܡܪ ܠܗ ܂ ܚܕܐ ܚܣܝܪܐ ܠܟ ܂ ܐܢ ܨܒܝܬ ܓܡܝܪܐ ܠܡܗܘܐ ܂ ܙܠ ܙܒܢ ܟܠ ܡܕܡ ܕܐܝܬ ܠܟ ܘܗܒ ܠܡܣ̈ܟܢܐ ܂ ܘܫܩܘܠ ܨܠܝܒܟ ܘܬܐ ܒܬܪܝ ܂ ܘܗܘ ܓܒܪܐ ܟܕ ܫܡܥ ܟܪܝܬ ܠܗ ܣܓܝ ܂ ܘܐܙܠ ܠܒܝܬܗ ܟܕ ܩܨܝܦ ܂ ܡܛܠ ܕܥܬܝܪ ܗܘܐ ܒܢܟܣ̈ܐ ܛܒ ܂ ܘܐܡܪ ܝܫܘܥ ܂ ܚܙܘ ܟܡܐ ܥܛܠܐ ܠܐܝܠܝܢ ܕܬܟܝܠܝܢ ܥܠ ܢܟܣܝ̈ܗܘܢ ܕܢܥܠܘܢ ܠܡܠܟܘܬ ܫܡܝܐ ܂ ܘܬܘܒ ܐܡܪ ܂ ܦܫܝܩ ܕܢܥܘܠ ܓܡܠܐ ܒܚܪܘܪܐ ܕܡܚܛܐ ܐܘ ܥܬܝܪܐ ܠܡܠܟܘܬܗ ܕܐܠܗܐ ܂ ܘܐܦ ܫܠܝܚܐ ܐܡܪ ܂ ܕܗܢܐ ܙܪܥܐ ܡܢ ܕܙܪܥ ܒܚܘܣܢܐ ܂ ܐܦ ܒܚܘܣܢܐ ܢܚܨܘܕ ܂ ܘܡܢ ܕܙܪܥ ܕܝܢ ܒܒܘܪܟܬܐ ܡܢ ܒܘܪܟܬܐ ܢܚܨܘܕ ܂ ܘܟܕ ܥܒܕܝܢ ܚܢܢ ܕܛܒ ܠܐ ܗܘܬ ܡܐܢܐ ܠܢ ܀ ܗܢܐ ܩܠܝܠ ܥܘܗܕܢܐ ܟܬܒܬ ܠܟ ܚܒܝܒܝ ܂ ܥܠ ܡܘܗܒܬ ܡܣܟ̈ܢܐ ܂ ܗܘܝܬ ܡܠܒܒ ܘܡܦܝܣ ܠܝܗܘܒ̈ܐ ܂ ܕܢܙܪܥܘܢ ܠܩܕܡܝܗܘܢ ܙܪܥܐ ܕܚ̈ܝܐ ܂ ܐܝܟ ܕܟܬܝܒ ܂ ܕܐܘܕܥ ܠܙܕܝܩܐ ܘܢܘܣܦ ܥܠ ܝܘܠܦܢܗ ܂ ܘܟܠ ܡܢ ܕܪܚܡ ܠܡܣ̈ܟܢܐ ܗܘܝܬ ܡܚܦܛ ܠܗ ܒܗܠܝܢ ܥܘܗ̈ܕܢܐ ܂ ܕܐܦ ܠܟ ܡܢܬܐ ܒܥܡܠܗ ܬܗܘܐ ܠܟ ܀ ܫܠܡܬ ܕܥܠ ܦܘܪܢܣܐ ܕܡܣ̈ܟܢܐ ܬܚܘܝܬܐ ܕܥܠ ܦܘܪܢܣܐ ܕܡ̈ܣܟܢܐ ܬܚܘܝܬܐ ܕܥܠ ܦܘܪܢܣܐ ܕܡ̈ܣܟܢܐ