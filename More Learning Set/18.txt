ܬܚܘܝܬܐ
                        ܕܠܘܩܒܠ ܝܗܘ̈ܕܝܐ ܘܥܠ ܒܬܘܠܘܬܐ ܘܩܕܝܫܘܬܐ 0 ܬܚܘܝܬܐ ܕܠܘܩܒܠ ܝܗܘ̈ܕܝܐ ܘܥܠ ܒܬܘܠܘܬܐ ܘܩܕܝܫܘܬܐ ܬܚܘܝܬܐ ܕܠܘܩܒܠ ܝܗܘ̈ܕܝܐ ܘܥܠ ܒܬܘܠܘܬܐ ܘܩܕܝܫܘܬܐ ܨܒܐ ܐܢܐ ܕܐܦܝܣܟ ܚܒܝܒܝ ܘܐܦ ܥܠ ܗܕܐ ܕܐܠܨܐ ܠܝ ܂ ܥܠ ܗܢܐ ܩܝܡܐ ܩܕܝܫܐ ܂ ܘܒܬܘܠܘܬܐ ܘܩܕܝܫܘܬܐ ܕܩܝܡܝܢܢ ܒܗ ܂ ܕܡܛܘܠ ܦܚܙܘܬܗܘܢ ܘܨܚܢܘܬܐ ܕܦܓܪܗܘܢ ܡܬܬܩܠܝܢ ܒܗ ܥܡܐ ܕܝܗܘܕ̈ܝܐ ܂ ܘܡܫܢܝܢ ܘܡܪܦܝܢ ܬܪ̈ܥܝܬܐ ܕܐܢܫܐ ܫܒܪ̈ܐ ܘܗܕܝ̈ܘܛܐ ܂ ܐܝܠܝܢ ܕܡܬܢܬܦܝܢ ܘܡܫܬܒܝܢ ܠܦܝܣܐ ܕܫܓܝܫܘܬܗܘܢ ܘܐܡܪܝܢ ܠܡ ܂ ܕܐܠܗܐ ܟܕ ܒܪܝܗܝ ܠܐܕܡ ܗܟܢܐ ܒܪܟܗ ܘܐܡܪ ܠܗ ܂ ܕܟܒܪܘ ܘܣܓܘ ܘܐܘܠܕܘ ܘܡܠܘ ܐܪܥܐ ܂ ܘܐܦ ܠܢܘܚ ܒܗ ܒܕܡܘܬܐ ܐܡܪ ܠܗ ܂ ܕܣܓܘ ܒܐܪܥܐ ܘܐܘܠܕܘ ܒܗ ܘܠܐܒܪܗܡ ܒܪܟܗ ܘܐܡܪ ܠܗ ܂ ܕܚܘܪ ܒܫܡܝܐ ܘܡܢܝ ܟܘܟܒ̈ܐ ܐܢ ܡܫܟܚ ܐܢܬ ܠܡܡܢܐ ܐܢܘܢ ܂ ܘܐܡܪ ܠܗ ܕܗܟܢܐ ܢܗܘܐ ܙܪܥܟ ܂ ܘܠܐܝܣܪܝܠ ܒܒܘܪܟܬܐ / ܒܒܘܪ̈ܟܬܐ / ܐܡܪ ܠܗ ܂ ܕܠܐ ܢܗܘܐ ܒܟ ܕܥܩܪ ܘܕܥܩܪܐ ܂ ܘܬܘܒ ܐܡܪ ܃ ܕܠܐ ܬܗܘܐ ܕܡܓܙܝܐ ܘܕܥܩܪܐ ܒܐܪܥܟܘܢ ܂ ܘܠܐܒܪܗܡ ܒܒܘܪܟܬܐ ܐܬܝܗܒ ܠܗ ܐܝܣܚܩ ܂ ܘܐܝܣܚܩ ܨܠܝ ܥܠ ܪܦܩܐ ܕܬܐܠܕ ܂ ܘܒܪܟ ܠܝܥܩܘܒ ܕܢܣܓܐ ܙܪܥܗ ܂ ܘܚܢܐ ܚܢܝܓܐܝܬ ܫܐܠܬ ܠܫܡܘܐܝܠ ܂ ܘܣܓܝ ܝܠܕܗ ܕܥܩܪܬܐ ܒܡܘܠܕܗ ܂ ܘܟܘܠ ܙܕܝܩ̈ܝܢ ܡܘܠܕܐ ܘܒܘܪܟܬܐ ܩܒܠܘ ܂ ܘܐܢܬܘܢ ܠܡ ܥܒܕܝܢ ܐܢܬܘܢ ܡܕܡ ܕܡܢ ܐܠܗܐ ܠܐ ܐܬܦܩܕ ܂ ܕܩܒܠܬܘܢ ܠܘܛܬܐ ܘܐܣܓܝܬܘܢ ܥܩܪܘܬܐ ܂ ܟܠܝܬܘܢ ܡܘܠܕܐ ܒܘܪ̈ܟܬܐ ܕܙܕܝ̈ܩܐ ܂ ܢܫܐ̈ ܠܐ ܢܣܒܝܢ ܐܢܬܘܢ ܂ ܘܠܓܒܪ̈ܐ ܢܫܐ̈ ܠܐ ܗܘܝܢ ܂ ܘܣܢܝܬܘܢ ܡܘܠܕܐ ܒܘܪܟܬܐ ܕܡܢ ܐܠܗܐ ܝܗܝܒܐ ܂ ܥܠ ܗܠܝܢ ܡ̈ܠܐ ܚܒܝܒܝ ܂ ܐܝܟ ܡܕܡ ܕܡܫܟܚܢܐ ܐܦܝܣܟ ܀ ܠܐܕܡ ܓܝܪ ܕܒܪܟܗ ܐܠܗܐ ܐܡܪ ܠܗ ܂ ܕܐܘܠܕܘ ܘܣܓܘ ܒܐܪܥܐ ܂ ܡܛܠ ܕܗܐ ܒܪܟ ܐܢܘܢ ܂ ܕܢܬܡܠܐ ܡܢܗܘܢ ܥܠܡܐ ܂ ܡܢ ܝܠܕܘܗ̈ܝ ܓܝܪ ܦܐܪ̈ܝܢ ܗܘܘ ܂ ܘܟܕ ܣܓܝܘ ܚܒܠܘ ܘܐܪܫܥܘ ܂ ܥܕܡܐ ܕܒܚܛܗ̈ܝܗܘܢ ܐܟܪܝܘ ܘܐܥܝܩܘ ܪܘܚܗ ܕܒܪܘܗܝܗܘܢ ܂ ܘܐܡܪ ܕܐܬܬܘܝܬ ܕܥܒܕܬ ܐܢܘܢ ܂ ܘܒܪܘܓܙܐ ܐܫܝܕܐ ܘܒܕܝܢܐ ܚܪܝܦܐ ܒܡ̈ܝܐ ܕܛܘܦܢܐ ܥܛܐ ܐܢܘܢ ܂ ܡܟܝܠ ܐܡܪ ܠܝ ܐܘܢ ܕܪܘܫܗ ܕܐܝܣܪܝܠ ܂ ܡܢܘ ܥܕܪܬ ܒܘܪܟܬܗ ܕܐܕܡ ܕܚܒܠܘ ܐܘܪܚܗܘܢ ܘܐܬܥܛܝܘ ܒܡ̈ܝܐ ܕܛܘܦܢܐ ܂ ܘܒܗ ܒܟܝܢ ܫܘܬܦܘܬܐ ܚܒܠܘ ܘܐܬܚܝܒܘ ܂ ܘܕܥܟܬ ܒܘܪܟܬܐ ܒܚܛܗܝ̈ܗܘܢ ܕܥܘ̈ܠܐ ܂ ܘܢܘܚ ܒܡܢܝܢܐ ܙܥܘܪܐ ܟܕ ܠܐ ܣܓܝ ܂ ܒܢܐ ܡܕܒܚܐ ܘܐܢܝܚ ܪ̈ܚܡܘܗܝ ܕܩܕܝܫܐ ܂ ܘܛܐܒ ܢܘܚ ܒܙܥܘܪܘܬܗ ܡܢ ܟܠܗ ܕܪܐ ܡܚܒܠܢܐ ܂ ܘܡܢܗ ܐܬܩܝܡ ܥܠܡܐ ܬܢܝܢܐ ܂ ܘܬܘܒ ܢܘܚ ܕܐܬܒܪܟ ܕܢܣܓܐ ܒܡܘܠܕܐ ܐܝܟ ܕܢܬܡܠܐ ܥܠܡܐ ܘܢܣܓܘܢ ܒ̈ܢܝ ܐܕܡ ܂ ܘܟܕ ܣܓܝܘ ܘܥܫܢܘ ܘܐܬܝܬܪܘ ܒܡܘܠܕܐ ܂ ܛܥܘ ܠܐܠܗܐ ܘܣܓܕܘ ܠܓܠܝܦ̈ܐ ܂ ܟܠ ܥܡܡ̈ܐ ܘܠܫܢ̈ܐ ܕܗܘܘ ܡܢ ܙܪܥܗ ܂ ܘܐܬܚܫܒܘ ܠܐܠܗܐ ܐܝܟ ܠܐ ܡܕܡ ܂ ܐܝܟ ܢܘܛܦܬܐ ܡܢ ܩܕܣܐ ܂ ܘܐܝܟ ܢܙܠܐ ܕܡܣܐܬܐ ܂ ܒܠܚܘܕ ܙܪܥܐ ܕܙܕܝܩ̈ܐ ܚܝܘ ܘܐܫܬܘܙܒܘ ܩܕܡ ܐܠܗܐ ܂ ܡܢܐ ܓܝܪ ܥܕܪܬ ܒܘܪܟܬܐ ܠܥܣܪܐ ܕܪ̈ܝܢ ܕܡܢ ܩܕܡ ܡܡܘܠܐ ܂ ܘܡܢܐ ܐܘܬܪܬ ܠܣܕܘܡ̈ܝܐ ܕܐܬܩܛܠܘ ܡܢ ܢܘܪܐ ܘܟܐܒܪܝܬܐ / ܘܟܒܪܝܬܐ / ܚܝܝܗ̈ܘܢ ܂ ܘܕܥܟܬ ܒܘܪܟܬܐ ܒܚܛܗܝܗ̈ܘܢ ܕܥܘ̈ܠܐ ܂ ܐܘ ܡܢܐ ܗܢܝܢܐ ܘܝܘܬܪܢܐ ܥܒܕܬ ܒܘܪܟܬܐ ܠܫܬܡܐܐ ܐ̈ܠܦܝܢ ܕܢܦܩܘ ܡܢ ܡܨܪܝܢ ܂ ܕܣܦܘ ܒܡܕܒܪܐ ܚܪܒܐ ܘܐܪܓܙܘ ܠܩܕܝܫܐ ܂ ܘܡܢܐ ܝܘܬܪܢܐ ܘܗܢܝܢܐ ܗܘܐ ܒܒܘܪܟܬܐ ܕܡܘܠܕܐ ܒܥܡܡ̈ܐ ܛܡܐ̈ܐ ܕܚܪܒ ܝܫܘܥ ܂ ܘܐܠܐ ܡܢܐ ܐܗܢܝܬܗ ܠܐܝܣܪܝܠ ܒܘܪܟܬܐ ܂ ܕܐܝܟ ܟܘܟܒ̈ܐ ܢܣܓܐ ܙܪܥܗ ܂ ܕܩܪܒܐ ܘܚܪܒܐ ܓܡܪ ܐܢܘܢ ܀ ܠܐܠܗܐ ܕܝܢ ܚܕ ܒܪܢܫܐ ܥܒܕ ܨܒܝܢܐ ܂ ܡܝܬܪ ܘܝܕܝܥ ܩܕܡ ܪܒܘܬܗ ܡܢ ܪ̈ܒܘܬܐ ܘܐ̈ܠܦܐ ܐܝܠܝܢ ܕܪ̈ܫܝܥܝܢ ܂ ܢܘܚ ܐܬܝܬܪ ܘܐܬܝܕܥ ܩܕܡ ܐܠܗܐ ܂ ܡܢ ܥܣܪܐ ܕܪ̈ܝܢ ܡܚܒ̈ܠܢܐ ܕܩܕܡܘܗܝ ܂ ܘܐܒܪܗܡ ܐܬܚܫܒ ܩܕܡ ܐܠܗܐ ܂ ܡܢ ܥܣܪܐ ܕܪ̈ܝܢ ܕܡܢܗ ܘܠܥܠ ܂ ܘܐܦ ܕܡܢ ܒܬܪܗ ܗܘ ܐܬܝܬܪ ܂ ܐܝܣܚܩ ܘܝܥܩܘܒ ܒ̈ܢܝ ܡܘܠܟܢܐ ܂ ܛܒ̈ܝܢ ܗܘܘ ܘܡܝܬܪ̈ܝܢ ܠܐܠܗܐ ܡܢ ܟܠܗܘܢ ܐܡܘܪ̈ܝܐ ܂ ܕܥܡܪܘ ܒܝܢܬܗܘܢ ܂ ܘܝܘܣܦ ܐܬܚܫܒ ܩܕܡ ܐܠܗܐ ܡܢ ܟܠܗ ܥܡܐ ܥܘܠܐ ܒܝܬ ܦܪܥܘܢ ܂ ܘܡܘܫܐ ܢܒܝܐ ܪܒܐ ܕܒܐܝܣܪܝܠ ܛܐܒ ܘܐܬܝܬܪ ܩܕܡ ܐܠܗܐ ܡܢ ܫܬܡܐܐ ܐ̈ܠܦܝܢ ܕܐܦܩ ܡܢ ܡܨܪܝܢ ܂ ܕܒܡܡܪܡܪܢܘܬܗܘܢ ܐܥܝܩܘܗܝ ܠܐܠܗܐ ܂ ܘܠܐ ܐܫܟܚܘ ܠܡܥܠ ܠܐܪܥܐ ܕܡܘܠܟܢܐ ܀ ܘܥܠ ܒܬܘܠܘܬܐ ܘܩܕܝܫܘܬܐ ܐܢܐ ܐܦܝܣܟ ܂ ܕܒܗܘ ܥܡܐ ܪܚܝܡܐܝܬ ܐܬܝܬܪܬ ܩܕܡ ܐܠܗܐ ܂ ܒܗ ܒܗܘ ܥܡܐ ܩܕܡܝܐ ܂ ܝܬܝܪ ܡܢ ܣܓܝܐܘܬ ܡܘܠܕܐ ܕܠܐ ܐܟܫܪ ܂ ܡܘܫܐ ܓܒܪܐ ܢܒܝܐ ܪܒܐ ܡܕܒܪܢܐ ܕܟܠܗ ܐܝܣܪܝܠ ܂ ܡܢ ܙܒܢܐ ܕܡܪܗ ܡܠܠ ܥܡܗ ܂ ܪܚܡ ܩܕܝܫܘܬܐ ܘܫܡܫ ܠܩܕܝܫܐ ܂ ܘܐܫܬܐܠ ܡܢ ܥܠܡܐ ܘܡܢ ܡܘܠܕܗ ܂ ܘܩܘܝ ܠܘܬ ܢܦܫܗ ܕܢܫܦܪ ܠܡܪܗ ܂ ܘܐܠܐ ܚܘܢܝ ܡܢܐ ܐܡܪ ܐܢܬ ܂ ܕܪܘܫܐ ܚܟܝܡܐ ܕܥܡܐ ܂ ܕܡܢ ܙܒܢܐ ܕܐܠܗܐ ܡܠܠ ܥܡܗ ܥܡ ܡܘܫܐ ܂ ܫܡܫ ܟܝܢܐ ܕܫܘܬܦܘܬܐ ܂ ܘܐܢ ܬܝܬܐ ܠܢ ܦܝܣܐ ܕܓܠܐ ܂ ܠܐ ܡܬܪܡܐ ܐܢܐ ܠܗ ܠܫܓܝܫܘܬܟ ܂ ܕܒܥܝܬ ܕܬܛܡܐ ܩܕܝܫܐ ܡܛܠ ܨܚܢܘܬܟ ܂ ܡܛܠ ܕܐܠܘ ܫܘܬܦܘܬܐ ܡܫܡܫ ܗܘܐ ܠܐ ܡܫܟܚ ܗܘܐ ܕܢܫܡܫ ܪܒܘܬܐ ܕܡܪܗ ܂ ܐܝܟ ܕܠܐ ܐܫܟܚ ܐܝܣܪܝܠ ܕܢܩܒܠ ܦܬܓܡܐ ܩܕܝܫܐ ܂ ܘܡ̈ܠܐ ܚܝܬܐ̈ ܂ ܕܡܠܠ ܩܕܝܫܐ ܥܡ ܡܘܫܐ ܒܛܘܪܐ ܂ ܥܕܡܐ ܕܩܕܫܗ ܠܥܡܐ ܬܠܬܐ ܝܘܡ̈ܝܢ ܂ ܘܗܝܕܝܢ ܡܠܠ ܥܡܗܘܢ ܩܕܝܫܐ ܂ ܐܡܪ ܠܗ ܓܝܪ ܠܡܘܫܐ ܂ ܕܚܘܬ ܠܘܬ ܥܡܐ ܘܩܕܫ ܐܢܘܢ ܬܠܬܐ ܝܘܡ̈ܝܢ ܂ ܘܗܟܢܐ ܐܡܪ ܠܗܘܢ ܡܘܫܐ ܦܫܝܩܐܝܬ ܂ ܕܠܐ ܬܬܩܪܒܘܢ ܠܐܢܬܬܐ ܂ ܘܟܕ ܐܬܩܕܫܘ ܗܠܝܢ ܬܠܬܐ ܝܘܡ̈ܝܢ ܂ ܗܝܕܝܢ ܒܝܘܡܐ ܬܠܝܬܝܐ ܐܬܓܠܝ ܩܕܝܫܐ ܂ ܒܙܝܘܐ ܬܩܝܦܐ ܂ ܘܒܫܘܒܚܐ ܪܒܐ ܂ ܘܒܩܠܐ ܚܣܝܢܐ ܂ ܘܒܪܥܡܐ ܪܗܝܒܐ ܂ ܘܒܫܝܦܘܪܐ ܥܙܝܙܐ ܂ ܘܒܠܡܦ̈ܕܐ ܬܟܝܒ̈ܐ ܂ ܘܒܒܪ̈ܩܐ ܢܗܝܪ̈ܐ ܂ ܘܙܥܘ ܛܘܪ̈ܐ ܘܕܠ ܪ̈ܡܬܐ ܂ ܘܫܢܝ ܫܡܫܐ ܘܣܗܪܐ ܡܢ ܡܪܕܝܬܗ ܂ ܘܣܠܩ ܡܘܫܐ ܠܛܘܪܐ ܕܣܝܢܝ ܂ ܘܥܠ ܒܥܢܢܐ ܘܩܒܠ ܦܘܩܕܢܐ ܂ ܘܚܙܐ ܡܘܫܐ ܙܝܘܐ ܫܒܝܚܐ ܂ ܘܐܬܪܗܒ ܘܙܥ ܂ ܘܪܬܝܬܐ ܐܚܕܗ ܂ ܕܚܙܐ ܫܟܝܢܬܗ ܕܪܡܐ ܂ ܕܣܡܟܬ ܥܠ ܛܘܪܐ ܂ ܚܝܠܐ ܪܒܐ ܕܟܘܪܣܝܗ ܕܐܠܗܐ ܂ ܕܡܐ ܕܡܫܡܫܝܢ ܠܗ ܪ̈ܒܘܬܐ ܘܐ̈ܠܦܐ ܂ ܡܟܣܝܢ ܐܦܝܗ̈ܘܢ ܡܢ ܙܝܘܗ ܫܒܝܚܐ ܂ ܘܪܗܛܝܢ ܘܦܪܚܝܢ ܒܓܦܝܗ̈ܘܢ ܩܠܝܠܐ̈ ܂ ܘܩܪܝܢ ܘܡܩܕܫܝܢ ܘܡܪܡܪܡܝܢ ܠܪܒܘܬܗ ܂ ܥܝܪ̈ܝܢ ܘܥܬܝܕ̈ܝܢ ܘܩ̈ܠܝܠܝܢ ܒܪ̈ܗܛܝܗܘܢ ܂ ܗܕܝܪ̈ܝܢ ܘܝܐܝܢ ܘܦܐܝܢ ܘܪ̈ܓܝܓܝܢ ܂ ܪܗܛܝܢ ܘܡܩܕܫܝܢ ܘܓܡܪܝܢ ܦܘܩܕܢܗ ܂ ܣܠܩܝܢ ܘܢܚܬܝܢ ܒܐܐܪ ܐܝܟ ܒܪ̈ܩܐ ܩ̈ܠܝܠܐ ܀ ܡܘܫܐ ܓܝܪ ܡܡܠܠ ܗܘܐ ܂ ܘܐܠܗܐ ܥܢܐ ܠܗ ܒܩܠܐ ܂ ܩܐܡ ܗܘܐ ܒܗܘ ܝܘܡܐ ܐܝܣܪܝܠ ܒܙܘܥܐ ܘܒܕܚܠܬܐ ܘܒܪܬܝܬܐ ܂ ܘܢܦܠܘ ܥܠ ܐܦܝܗ̈ܘܢ ܂ ܘܠܐ ܐܫܟܚܘ ܠܡܣܝܒܪܘ ܂ ܘܐܡܪܘ ܠܡܘܫܐ ܂ ܕܠܐ ܢܡܠܠ ܥܡܢ ܐܠܗܐ ܕܠܐ ܢܡܘܬ ܂ ܐܘܢ ܥܛܠܐ ܐܝܢܐ ܕܥܣܩ ܒܗܠܝܢ ܘܡܬܬܩܠ ܂ ܐܢ ܥܡ ܐܝܣܪܝܠ ܕܚܕܐ ܫܥܐ ܒܠܚܘܕ ܡܠܠ ܥܡܗ ܐܠܗܐ ܂ ܥܕܡܐ ܕܐܬܩܕܫ ܬܠܬܐ ܝܘܡ̈ܝܢ ܂ ܠܐ ܐܫܟܚ ܠܡܫܡܥ ܩܠܗ ܕܐܠܗܐ ܂ ܟܕ`ܠܐ ܠܛܘܪܐ ܣܠܩ ܂ ܘܐܦܠܐ ܒܥܢܢܐ ܬܩܝܦܬܐ ܥܠ ܂ ܡܘܫܐ ܓܒܪܐ ܢܒܝܐ ܂ ܥܝܢܐ ܢܗܝܪܬܐ ܕܟܠܗ ܥܡܐ ܂ ܕܩܐܡ ܗܘܐ ܒܟܠܙܒܢ ܩܕܡ ܐܠܗܐ ܂ ܘܡܢ ܦܘܡ ܠܦܘܡ ܡܡܠܠ ܗܘܐ ܥܡܗ ܂ ܐܝܟܢܐ ܡܫܟܚܐ ܗܘܬ ܨܒܘܬܐ ܕܒܫܘܬܦܘܬܐ ܢܗܘܐ ܂ ܘܐܢ ܐܝܣܪܝܠ ܕܬܠܬܐ ܝܘܡ̈ܝܢ ܒܠܚܘܕ ܐܬܩܕܫ ܡܠܠ ܥܡܗ ܐܠܗܐ ܂ ܚܕ ܟܡܐ ܝܬܝܪ̈ܝܢ ܘܪ̈ܓܝܓܝܢ ܐܝܠܝܢ ܕܟܠܗܘܢ ܝܘ̈ܡܝܗܘܢ ܡܩܕܫܝܢ ܘܥܝܪ̈ܝܢ ܂ ܘܥܬܝܕ̈ܝܢ ܘܩܝܡܝܢ ܩܕܡ ܐܠܗܐ ܂ ܠܐ ܝܬܝܪܐܝܬ ܢܪܚܡ ܐܢܘܢ ܐܠܗܐ ܂ ܘܪܘܚܗ ܬܥܡܪ ܒܗܘܢ ܂ ܐܝܟ ܕܐܡܪ ܕܐܥܡܪ ܒܗܘܢ ܂ ܘܐܗܠܟ ܒܗܘܢ ܂ ܘܐܫܥܝܐ ܐܡܪ ܂ ܕܒܡܢ ܐܚܘܪ ܘܐܥܡܪ ܐܠܐ ܒܢܝܚܐ ܘܒܡܟܝܟܐ ܂ ܕܙܐܥ ܡܢ ܡܠܬܝ ܀ ܘܐܚܘܝܟ ܕܛܒ ܡܝܬܪܐ ܒܬܘܠܬܐ ܂ ܘܪܚܝܡܐ ܩܕܡ ܐܠܗܐ ܂ ܦܩܕ ܓܝܪ ܩܕܝܫܐ ܥܠ ܟܗ̈ܢܐ ܒ̈ܢܝ ܐܗܪܘܢ ܕܡܫܡܫܝܢ ܩܕܡܘܗܝ ܂ ܕܚܕ ܡܢܗܘܢ ܐܢܬܬܐ ܐܪܡܠܬܐ ܘܫܒܝܩܬܐ ܂ ܘܐܝܕܐ ܕܡܛܢܦܐ ܒܙܢܝܘܬܐ ܠܐ ܢܣܒ ܂ ܐܠܐ ܒܬܘܠܬܐ ܡܢ ܥܡܗ ܢܣܒ ܂ ܐܝܕܐ ܕܒܓܒܪܐ ܐܚܪܢܐ ܠܐ ܐܬܛܡܐܬ ܂ ܘܚܙܝ ܕܛܡܐܐ ܗܝ ܐܪܡܠܬܐ ܡܢ ܒܬܘܠܬܐ ܂ ܐܢ ܕܝܢ ܫܘܬܦܘܬܐ ܡܝܬܪܐ ܡܢ ܒܬܘܠܘܬܐ ܘܩܕܝܫܘܬܐ ܂ ܡܢܐ ܐܠܨܐ ܗܘܬ ܕܢܙܗܪ ܠܐܝܣܪܝܠ ܂ ܘܩܕܫܗ ܗܠܝܢ ܬܠܬܐ ܝܘܡ̈ܝܢ ܂ ܘܗܝܕܝܢ ܡܠܠ ܥܡܗܘܢ ܂ ܘܡܢܐ ܡܬܒܥܝܐ ܗܘܬ ܕܟܗܢܐ ܒܬܘܠܬܐ ܢܣܒ ܂ ܘܠܐܪܡܠܬܐ ܘܠܫܒܝܩܬܐ ܠܐ ܢܬܩܪܒ ܂ ܘܡܢܐ ܡܘܫܐ ܟܠܐ ܢܦܫܗ ܂ ܘܐܪ̈ܒܥܝܢ ܫܢ̈ܝܢ ܐܬܩܕܫ ܡܢ ܐܢܬܬܗ ܂ ܕܐܟܒܪ ܕܝܢ ܐܘܠܕ ܒܢܝ̈ܐ ܐܚܪ̈ܢܐ ܂ ܣܛܪ ܡܢ ܓܪܫܘܢ ܘܐܠܝܥܙܪ ܂ ܐܢܐ ܗܟܢܐ ܡܝܬܐ ܐܢܐ ܨܒܘܬܐ ܒܪܥܝܢܝ ܂ ܕܠܘܝ ܕܝܢ ܠܐ ܐܬܝܠܕ ܙܡܪܝ ܡܛܠ ܙܢܝܘܬܗ ܂ ܕܒܚܕܐ ܫܥܐ ܢܦܠܘ ܡܢ ܐܝܣܪܝܠ ܃ ܥܣܪܝܢ ܘܐܪ̈ܒܥܐ ܐ̈ܠܦܝܢ ܂ ܘܐܦ ܠܐ ܕܝܢ ܥܟܪ ܐܬܨܝܪ ܒܟܪܣ ܐܡܗ ܂ ܕܥܒܕܗ ܠܡܫܪܝܬܐ ܕܐܝܣܪܝܠ ܚܪܡܐ ܂ ܘܐܫܬܘܦ ܕܝܢ ܩܘܝ ܥܠܝ ܒܩܕܝܫܘܬܐ ܂ ܘܠܐ ܐܬܝܠܕ ܠܗ ܚܦܢܝ ܘܦܝܢܚܣ ܂ ܕܨܥܪܘ ܟܗܢܘܬܐ ܘܐܬܕܒܪܘ ܝܥܢܐܝܬ ܂ ܘܠܡܢܐ ܐܬܒܥܝܘ ܒܢܝ̈ܐ ܠܫܡܘܐܝܠ ܕܠܐ ܢܛܪܘ ܢܡܘܣܐ ܂ ܘܠܐ ܗܠܟܘ ܒܐܘܪ̈ܚܬܗ ܂ ܘܣܓܝܐ̈ܝܢ ܕܐܝܟ ܗܠܝܢ ܂ ܕܦܩܚ ܗܘܐ ܠܗܘܢ ܂ ܐܠܘ ܠܐ ܐܘܠܕܘ ܂ ܐܦ ܠܐ ܐܬܝܠܕܘ ܀ ܡܘܫܐ ܪܚܡ ܩܕܝܫܘܬܐ ܂ ܘܐܬܪܚܡ ܡܢ ܩܕܝܫܐ ܘܚܘܝܗ ܐܝܩܪܗ ܂ ܘܝܫܘܥ ܒܪܢܘܢ ܐܚܒ ܒܬܘܠܘܬܐ ܘܥܡܪ ܒܡܫܟܢܐ ܂ ܐܬܪ ܕܩܕܝܫܐ ܡܫܬܡܫ ܗܘܐ ܂ ܘܐܠܝܐ ܐܬܝܬܪ ܒܗ ܒܒܬܘܠܘܬܐ ܂ ܘܥܡܪ ܒܚܘܪܒܐ ܘܒܛܘܪ̈ܐ ܘܒܡܥܪ̈ܐ ܂ ܘܥܠܝܗ ܩܕܝܫܐ ܠܐܬܪܐ ܕܩ̈ܕܝܫܐ ܂ ܐܬܪ ܕܠܝܬ ܫܘܠܛܢܐ ܠܪ̈ܚܡܝ ܨܚܢܘܬܐ ܂ ܘܐܠܝܫܥ ܩܘܝ ܝܚܝܕܐܝܬ ܘܐܬܢܟܦ ܂ ܘܚܝ̈ܠܐ ܬܡܝܗ̈ܐ ܣܥܪ ܒܐܝܕܗ ܐܠܗܐ ܂ ܘܐܪܡܝܐ ܬܘܒ ܐܡܪ ܂ ܕܝܘܡܗ ܕܒܪܢܫܐ ܠܐ ܪܓܬ ܂ ܘܐܦ ܡܪܗ ܬܘܒ ܦܩܕܗ ܘܐܡܪ ܠܗ ܂ ܕܠܐ ܬܣܒ ܠܟ ܐܢܬܬܐ ܂ ܘܠܐ ܢܗܘܘܢ ܠܟ ܒܢ̈ܝܐ ܘܒܢ̈ܬܐ ܂ ܥܠ ܗܕܐ ܕܝܢ ܢܦܩ ܒܪܘܚܐ ܝܗܘܕܝܐ ܂ ܕܡܛܠ ܟܢ ܠܡ ܦܩܕܗ ܠܐܪܡܝܐ ܕܠܐ ܬܣܒ ܠܟ ܐܢܬܬܐ ܂ ܘܠܐ ܢܗܘܘܢ ܠܟ ܒ̈ܢܝܐ ܘܒܢ̈ܬܐ ܒܐܬܪܐ ܗܢܐ ܡܛܠ ܕܗܟܢܐ ܐܡܪ ܡܪܝܐ ܥܠ ܒ̈ܢܝܐ ܘܥܠ ܒܢ̈ܬܐ ܕܡܬܝܠܕܝܢ ܒܐܬܪܐ ܗܢܐ ܂ ܡܘܬܐ ܕܡܛܪ̈ܦܝ ܟܦܢܐ ܢܡܘܬܘܢ ܂ ܥܠ ܗܘ ܗܘ ܠܡ ܐܡܪ ܠܗ ܂ ܕܠܐ ܬܣܒ ܠܟ ܐܢܬܬܐ ܂ ܐܘ ܚܣܝܪ̈ܝ ܪܥܝܢܐ ܂ ܐܝܢܐ ܕܩܐܡ ܒܗܢܐ ܪܥܝܢܐ ܂ ܗܘ ܡܢ ܕܝܗܒ ܒܪ̈ܚܡܐ ܠܐܪܡܝܐ ܒܥܝ̈ܢܝ ܡܠܟܐ ܕܒܒܠ ܂ ܐܦ ܒܢܝ̈ܐ ܐܠܘ ܐܘܠܕ ܗܘܐ ܂ ܡܦܨܐ ܗܘܐ ܡܢ ܚܪܒܐ ܘܟܦܢܐ ܂ ܐܦ ܚܙܩܝܐܝܠ ܥܒܕ ܒܗ ܡܪܗ ܛܝܒܘܬܐ ܂ ܘܢܣܒ ܡܢܗ ܪܓܬ ܥܝܢܘܗ̈ܝ ܒܡܚܘܬܐ ܕܡܢ ܫܠܝܐ ܂ ܘܫܩܠ ܘܫܕܐ ܡܢܗ ܢܝܪܐ ܡܣܓܦܢܐ ܂ ܘܐܠܐ ܚܘܢܝ ܐܘ ܡܠܦܢܐ ܂ ܥܠ ܝܫܘܥ ܒܪܢܘܢ ܕܢܣܒ ܐܢܬܬܐ ܂ ܘܐܘܠܕ ܒܢ̈ܝܐ ܂ ܘܐܦܝܣܝܢܝ ܘܐܦ ܥܠ ܐܠܝܐ ܂ ܘܐܠܝܫܥ ܬܠܡܝܕܗ ܂ ܐܝܢܐ ܒܝܬܐ ܩܢܘܡܗ ܗܘܐ ܠܗܘܢ ܒܗܢܐ ܥܠܡܐ ܂ ܕܗܐ ܒܚܘܪܒܐ ܘܒܛܘܪ̈ܐ ܘܒܡܥܪ̈ܐ ܥܡܪܝܢ ܗܘܘ ܂ ܒܐܘܠܨܢܐ ܘܒܪܕܝܦܘܬܐ ܂ ܘܥܡ ܚܕ ܡܢܗܘܢ ܠܐ ܗܘܬ ܐܢܬܬܐ ܂ ܘܡܢ ܬܠܡܝ̈ܕܝܗܘܢ ܡܫܬܡܫܝܢ ܗܘܘ ܂ ܘܚܙܝ ܕܟܕ ܓܚܙܝ ܬܠܡܝܕܗ ܕܐܠܝܫܥ ܂ ܐܨܛܠܝ ܪܥܝܢܗ ܥܠ ܥܠܡܐ ܗܢܐ ܂ ܘܪܓ ܩܢܝܢܐ ܘܐܢܬܬܐ ܘܒ̈ܢܝܐ ܂ ܐܡܪ ܠܗ ܐܠܝܫܥ ܂ ܗܢܘ ܙܒܢܐ ܕܬܩܢܐ ܩܢܝܢܐ ܘܟܪ̈ܡܐ ܘܙܝ̈ܬܐ ܂ ܡܟܝܠ ܕܥܒܕܬ ܗܕܐ ܂ ܓܪܒܗ ܕܢܥܡܢ ܢܠܒܫܝܘܗܝ ܓܚܙܝ ܂ ܘܟܘܠܗ ܫܪܒܬܗ ܠܥܠܡ ܐܢ ܓܝܪ ܥܠ ܚܕ ܚܕ ܡܢ ܗܠܝܢ ܂ ܡܢ ܟ̈ܬܒܐ ܬܦܝܣܢܝ ܂ ܡܩܒܠܢܐ ܡܢܟ ܂ ܘܟܠ`ܡܕܡ ܕܡܢ ܬܪܥܝܬܟ ܒܕܝܬ ܘܡܡܠܠ ܂ ܠܐ ܫܡܥ ܐܢܐ ܠܟ ܂ ܕܨܒܝܬ ܕܬܛܡܐ ܩܕܝܫܐ ܒܦܝܣܟ ܕܓܠܐ ܀ ܥܠ ܫܘܬܦܘܬܐ ܕܝܗܒ ܐܠܗܐ ܒܥܠܡܐ ܂ ܚܣ ܠܢ ܂ ܠܐ ܗܘܐ ܡܕܡ ܥܕܠܝܐ ܣܝܡܝܢܢ ܂ ܡܛܠ ܕܗܟܢܐ ܟܬܝܒ ܂ ܕܚܙܐ ܐܠܗܐ ܟܠ ܕܥܒܕ ܘܗܐ ܛܒ ܫܦܝܪ ܂ ܒܪܡ ܕܝܢ ܐܝܬ ܨܒܘ̈ܬܐ ܕܡܝܬܪ̈ܢ ܚܕܐ ܡܢ ܚܕܐ ܂ ܒܪܐ ܐܠܗܐ ܫܡܝܐ ܘܐܪܥܐ ܘܛܒ ܫܦܝܪ̈ܝܢ ܂ ܘܡܝܬܪ̈ܝܢ ܫܡܝܐ ܡܢ ܐܪܥܐ ܂ ܘܒܪܐ ܚܫܘܟܐ ܘܢܗܝܪܐ ܂ ܘܛܒ ܫܦܝܪ ܘܡܝܬܪ ܢܗܝܪܐ ܡܢ ܚܫܘܟܐ ܂ ܘܒܪܐ ܠܠܝܐ ܘܐܝܡܡܐ ܂ ܘܛܒ ܫܦܝܪ ܘܡܝܬܪ ܐܝܡܡܐ ܡܢ ܠܠܝܐ ܘܒܪܐ ܫܡܫܐ ܘܣܗܪܐ ܂ ܘܛܒ ܫܦܝܪ ܘܡܝܬܪ ܫܡܫܐ ܡܢ ܣܗܪܐ ܂ ܘܒܪܐ ܟܘ̈ܟܒܝ ܫܡܝܐ ܂ ܘܛܒ ܫܦܝܪ ܘܡܝܬܪ ܟܘܟܒܐ ܡܢ ܟܘܟܒܐ ܒܢܘܗܪܗ ܂ ܘܒܪܐ ܠܐܕܡ ܘܠܚܘܐ ܂ ܘܛܒ ܫܦܝܪ ܘܡܝܬܪ ܐܕܡ ܡܢ ܚܘܐ ܂ ܘܒܪܐ ܫܘܬܦܘܬܐ ܡܘܠܕܐ ܕܥܠܡܐ ܘܛܒ ܫܦܝܪܐ ܂ ܘܡܝܬܪܐ ܡܢܗ ܒܬܘܠܘܬܐ ܀ ܐܪܥܐ ܟܕ ܒܬܘܠܬܐ ܗܘܬ ܠܐ ܐܬܛܡܐܬ ܂ ܘܒܬܪ ܕܢܚܬ ܥܠܝܗ ܡܛܪܐ ܐܘܥܝܬ ܟܘܒ̈ܐ ܂ ܘܐܕܡ ܒܒܬܘܠܘܬܗ ܪܚܝܡ ܗܘܐ ܘܫܦܝܪ ܂ ܘܒܬܪ ܕܐܘܠܕ ܠܚܘܐ ܛܥܐ ܘܥܒܪ ܦܘܩܕܢܐ ܂ ܘܒ̈ܢܝ ܫܝܬ ܒܒܬܘܠܘܬܗܘܢ ܝܐܝܢ ܗܘܘ ܂ ܘܟܕ ܐܬܚܠܛܘ ܒܒ̈ܢܬ ܩܐܝܢ ܂ ܐܬܥܛܝܘ ܒܡ̈ܝܐ ܕܛܘܦܢܐ ܂ ܘܫܦܝܪ ܗܘܐ ܫܡܫܘܢ ܒܢܙܝܪܘܬܗ ܘܒܒܬܘܠܘܬܗ ܂ ܘܒܙܢܝܘܬܗ ܚܒܠ ܢܙܝܪܘܬܗ ܂ ܘܪܓܝܓ ܗܘܐ ܕܘܝܕ ܒܛܠܝܘܬܗ ܂ ܘܒܪܓܬ ܒܬܫܒܥ ܥܒܪ ܢܡܘܣܐ ܂ ܘܒܛܠ ܬܠܬܐ ܦܘܩ̈ܕܢܝܢ ܡܢ ܥܣܪܐ ܂ ܕܠܐ ܬܪܓ ܂ ܘܠܐ ܬܩܛܘܠ ܂ ܘܠܐ ܬܓܘܪ ܂ ܘܫܦܝܪ ܗܘܐ ܚܡܢܘܢ ܒܒܬܘܠܘܬܗ ܂ ܘܒܨܚܢܘܬ ܪܓܬ ܚܬܗ ܩܛܠܗ ܐܒܝܫܠܘܡ / ܐܒܫܠܘܡ ܂/ ܝܐܐ ܗܘܐ ܘܗܕܝܪ ܫܠܝܡܘܢ ܒܒܬܘܠܘܬܗ ܂ ܘܒܣܝܒܘܬܗ ܒܪܓܬ ܢܫ̈ܐ ܣܛܐ ܠܒܗ ܡܢ ܐܠܗܗ ܀ ܚܢܢ ܫܡܥܢ ܡܢ ܢܡܘܣܐ ܂ ܕܢܫܒܘܩ ܓܒܪܐ ܠܐܒܘܗܝ ܘܠܐܡܗ ܘܢܩܦ ܠܐܢܬܬܗ ܂ ܘܢܗܘܘܢ ܚܕ ܒܣܪ ܂ ܘܫܪܝܪܐܝܬ ܢܒܝܘܬܐ ܗܝ ܪܒܬܐ ܘܡܝܬܪܐ ܗܕܐ ܂ ܐܒܐ ܘܐܡܐ ܡܢ ܫܒܩ ܡܢ ܕܢܣܒ ܐܢܬܬܐ ܂ ܗܢܐ ܗܘ ܪܥܝܢܐ ܕܟܕ ܒܪܢܫܐ ܐܢܬܬܐ ܥܕܟܝܠ ܠܐ ܢܣܒ ܂ ܪܚܡ ܘܡܝܩܪ ܠܐܠܗܐ ܐܒܘܗܝ ܂ ܘܠܪܘܚ ܩܘܕܫܐ ܐܡܗ ܂ ܘܠܝܬ ܠܗ ܪܚܡܬܐ ܐܚܪܬܐ ܂ ܘܟܕ ܒܪܢܫܐ ܐܢܬܬܐ ܢܣܒ ܫܒܩ ܠܐܒܘܗܝ ܘܠܐܡܗ ܂ ܗܠܝܢ ܕܡܢ ܠܥܠ ܪ̈ܫܝܡܝܢ ܂ ܘܡܬܬܚܕ ܪܥܝܢܗ ܒܥܠܡܐ ܗܢܐ ܂ ܘܡܬܢܬܦ ܪܥܝܢܗ ܘܠܒܗ ܘܡܚܫܒܬܗ ܡܢ ܐܠܗܐ ܠܓܘ ܥܠܡܐ ܂ ܘܪܚܡ ܘܡܚܒ ܠܗ ܂ ܐܝܟ ܕܪܚܡ ܓܒܪܐ ܠܐܢܬܬ ܛܠܝܘܬܗ ܂ ܘܦܪܝܫܐ ܪܚܡܬܗ ܡܢ ܕܐܒܘܗܝ ܘܡܢ ܕܐܡܗ ܀ ܘܐܡܪ ܕܢܗܘܘܢ ܬܪ̈ܝܗܘܢ ܚܕ ܒܣܪ ܂ ܘܫܪܝܪܐ ܗܝ ܂ ܕܐܝܟ ܓܒܪܐ ܘܐܢܬܬܐ ܗܘܝܢ ܠܗܘܢ ܚܕ ܒܣܪ ܘܚܕ ܪܥܝܢ ܂ ܘܡܢ ܐܒܘܗܝ ܘܐܡܗ ܦܪܩܐ ܬܪܥܝܬܗ ܘܡܚܫܒܬܗ ܂ ܗܟܢܐ ܐܦ ܒܪܢܫܐ ܕܐܢܬܬܐ ܥܕܟܝܠ ܠܐ ܢܣܒ ܂ ܘܩܐܡ ܝܚܝܕܐܝܬ ܂ ܒܚܕܐ ܪܘܚ ܘܒܚܕ ܪܥܝܢ ܗܘܐ ܡܢ ܐܒܘܗܝ ܀ ܐܢܐ ܕܟܬܒܬ ܠܟ ܚܒܝܒܝ ܥܠ ܒܬܘܠܘܬܐ ܘܩܕܝܫܘܬܐ ܂ ܡܛܠ ܕܫܡܥܬ ܡܢ ܓܒܪܐ ܝܗܘܕܝܐ ܕܚܣܕ ܠܚܕ ܡܢ ܐܚ̈ܝܢ ܒ̈ܢܝ ܥܕܬܢ ܂ ܘܐܡܪ ܠܗ ܕܐܢܬܘܢ ܛܡܐܝܢ ܐܢܬܘܢ ܕܢܫ̈ܐ ܠܐ ܢܣܒܝܢ ܐܢܬܘܢ ܂ ܘܚܢܢ ܩܕܝܫ̈ܝܢ ܘܡܝܬܪܝܢ ܕܡܘܠܕܝܢ ܘܡܣܓܝܢ ܙܪܥܐ ܒܥܠܡܐ ܂ ܥܠ ܗܘ ܗܘ ܟܬܒܬ ܠܟ ܦܝܣܐ ܗܢܐ ܂ ܒܪܡ ܕܝܢ ܥܠ ܒܬܘܠܘܬܐ ܘܩܕܝܫܘܬܐ ܡܢ ܠܥܠ ܟܬܒܬ ܠܟ ܘܐܦܝܣܬܟ ܂ ܒܬܚܘܝܬܐ ܕܒ̈ܢܝ ܩܝܡܐ ܂ ܕܟܡܐ ܦܐܝܐ ܘܪܓܝܓܐ ܒܬܘܠܘܬܐ ܂ ܕܐܦܢ ܒܐܘܠܨܢܐ ܓܡܪ ܠܗ ܒܪ ܐܢܫܐ ܂ ܐܝܟ ܕܐܡܪ ܡܪܢ ܂ ܕܠܐ ܗܘܐ ܟܠ`ܢܫ ܣܦܩ ܠܗ ܂ ܐܠܐ ܡܢ ܕܝܗܝܒ ܠܗ ܂ ܘܫܠܝܚܐ ܐܡܪ ܂ ܕܡܛܘܠ ܐܢܢܩܐ ܕܒܥܠܡܐ ܂ ܦܩܚ ܠܗ ܠܐܢܫ ܕܗܟܢܐ ܢܗܘܐ ܂ ܠܗܕܐ ܡܢܬܐ ܐܝܬ ܦܘܪܥܢܐ ܣܓܝܐܐ ܂ ܡܛܠ ܕܒܚܐܪܘܬܢ ܗܘ ܓܡܪܝܢܢ ܠܗ ܂ ܘܠܐ ܡܢ ܫܘܥܒܕܐ ܘܐܘܠܨܢܐ ܕܦܘܩܕܢܐ ܂ ܘܠܐ ܚܒܝܫܝܢ ܚܢܢ ܒܗ ܬܚܝܬ ܢܡܘܣܐ ܂ ܨܘܪܬܗ ܘܕܡܘܬܗ ܐܫܟܚܢ ܒܟܬܒܐ ܂ ܘܚܙܝܢ ܕܠܘܬ ܢܨܝ̈ܚܐ ܐܫܬܟܚܬ ܕܡܘܬܐ ܗܝ ܕܥܝܪ̈ܐ ܕܒܫܡܝܐ ܂ ܘܒܐܪܥܐ ܒܡܘܗܒܬܐ ܐܬܩܢܝܬ ܂ ܗܢܘ ܩܢܝܢܐ ܕܟܕ ܢܐܒܕ ܠܐ ܢܫܬܟܚ ܂ ܘܒܕܡ̈ܝܐ ܐܢܫ ܠܡܩܢܝܗ ܠܐ ܡܫܟܚ ܂ ܠܐ ܕܐܝܬ ܠܗ ܘܡܘܒܕ ܡܫܟܚ ܠܗ ܂ ܘܠܐ ܕܠܝܬ ܠܗ ܘܪܗܛ ܡܕܪܟ ܠܗ ܂ ܪܚܡ ܚܒܝܒܝ ܗܕܐ ܡܘܗܒܬܐ ܂ ܕܠܝܬ ܐܟܘܬܗ ܒܥܠܡܐ ܟܠܗ ܂ ܒܗܢܐ ܡܕܡ ܕܟܬܒܬ ܠܟ ܦܘܩ ܒܪܘܚܐ ܠܘܩܒܠ ܝܗܘ̈ܕܝܐ ܂ ܕܒܨܚܢܘܬܗܘܢ ܠܐ ܡܕܪܟܝܢ ܚܝܠܗ ܕܒܬܘܠܘܬܐ ܘܩܕܝܫܘܬܐ ܀ ܫܠܡܬ ܕܒܬܘܠܘܬܐ ܘܩܕܝܫܘܬܐ ܬܚܘܝܬܐ ܕܠܘܩܒܠ ܝܗܘ̈ܕܝܐ ܘܥܠ ܒܬܘܠܘܬܐ ܘܩܕܝܫܘܬܐ ܬܚܘܝܬܐ ܕܠܘܩܒܠ ܝܗܘ̈ܕܝܐ ܘܥܠ ܒܬܘܠܘܬܐ ܘܩܕܝܫܘܬܐ