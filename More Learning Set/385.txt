ܡܐܡܪܐ ܕܬܪܥܣܪ ܕܥܠ ܪܓܬ
                        ܙܢܝܘܬܐ ܡܺܐܡܪܐ ܕܰܬܪ̈ܶܥܣܰܪ ܕܠܽܘܩܒܰܠ ܚܰܫܑ̈ܶܐ ܕܙܳܢܝܽܘܬܐ . ܕܡܰܘܕܰܥ ܒܶܗ ܆ ܕܠܰܘ ܒܰܠܚܽܘܕ ܣܽܘܥܪܳܢܳܗ̇ ܕܪܶܓܬܐ ܡܶܬܚܫܶܒ ܙܳܢܝܽܘܬܐ : ܡܐ ܕܰܒܦܰܓܪܐ ܡܶܬܓܰܡܪܐ ܆ ܐܶܠܐ ܐܳܦ ܡܐ ܕܰܡܟܰܬܪܐ ܒܚܽܘܫܳܒܐ ܇ ܘܥܳܒܕܐ ܠܢܰܦܫܐ ܕܬܶܙܢܶܐ ܒܦܰܪܨܽܘܦܐ ܪܰܚܺܝܩܐ ܀ ܐܳܣܰܘ̈ܳܬܐ ܚܰܟܺܝ̈ܡܶܐ ܆ ܐܰܝܠܶܝܢ ܕܒܺܝܕܰܥܬܐ ܨܳܒܶܝܢ ܠܡܶܬܩܰܪܳܒܽܘ ܠܚܽܘܠܡܳܢܐ ܕܟܺܐܒ̈ܶܐ ܕܰܒܓܽܘܫܡܐ ܕܰܒܢ̈ܰܝ ܐܢܳܫܐ ܓܳܕܫܺܝܢ ܆ ܥܶܠ̈ܠܳܬܗܽܘܢ ܕܟܺܐܒ̈ܶܐ ܡܩܰܕܡܺܝܢ ܝܳܠܦܺܝܢ ܆ ܘܰܠܗܶܝܢ ܫܳܩܠܺܝܢ ܡܶܢ ܡܨܰܥܬܐ ܆ ܘܗܳܝܕܶܝܢ ܕܠܐ ܥܰܡܠܐ ܐܳܣܝܽܘܬܐ ܠܟܽܘܖ̈ܗܳܢܶܐ ܡܩܰܪܒܺܝܢ . ܡܶܛܽܠ ܕܡܳܐ ܕܶܐܬܬܪܺܝܡܰܬ ܥܶܠܬܐ ܗܳܝ ܕܡܶܢܳܗ̇ ܝܺܥܰܘ ܟܺܐܒ̈ܶܐ ܘܟܽܘܖ̈ܗܳܢܶܐ ܆ ܥܰܡܳܗ̇ ܕܥܶܠܬܐ ܡܶܬܥܰܩܪ̈ܺܝܢ ܐܳܦ ܟܽܘܖ̈ܗܳܢܶܐ ܕܰܐܘܠܕܰܬ ܇ ܡܶܛܽܠ ܕܠܐ ܡܰܨܝܐ ܕܰܢܩܰܘܽܘܢ ܫܰܒܽܘ̈ܩܶܐ ܐܰܘ ܦܺܐܪ̈ܶܐ ܇ ܡܐ ܕܥܶܩܳܪܐ ܡܪܰܒܝܳܢܗܽܘܢ ܡܶܫܬܩܶܠ ܠܶܗ ܡܶܢ ܐܰܪܥܐ . ܘܶܐܢ ܢܶܓܕܰܫ ܘܩܰܠܺܝܠ ܙܰܒܢܐ ܆ ܢܟܰܬܪ̈ܳܢ ܢܶܨ̈ܒܳܬܐ ܡܶܛܽܠ ܪܰܛܺܝܒܽܘܬܐ ܕܰܟܝܳܢܗܶܝܢ ܆ ܐܶܠܐ ܥܬܺܝ̈ܕܳܢ ܕܢܺܐܒ̈ܫܳܢ ܇ ܟܡܐ ܕܥܶܩܳܪ̈ܗܶܝܢ ܡܶܢ ܐܰܪܥܐ ܐܶܙܕܰܥܙܰܥ ܘܶܐܬܬܪܺܝܡ . ܗܳܟܰܢܐ ܐܳܦ ܟܺܐܒ̈ܶܐ ܘܟܽܘܖ̈ܗܳܢܶܐ ܕܰܒܦܰܓܖ̈ܶܐ ܕܰܒܢ̈ܰܝ ܐܢܳܫܐ ܓܳܕܫܺܝܢ ܆ ܡܐ ܕܩܰܕܶܡܘ ܐܳܣܰܘ̈ܳܬܐ ܐܰܪܺܝܡܘ ܠܥܶܠ̈ܠܳܬܐ ܕܡܶܢܗܶܝܢ ܟܺܐܒ̈ܶܐ ܡܶܬܝܰܠܕܺܝܢ ܆ ܒܩܰܠܺܝܠ ܩܰܠܺܝܠ ܓܳܡܰܪ ܘܡܰܘܦܶܐ ܟܺܐܒܐ ܆ ܡܐ ܕܥܶܠܬܐ ܗܳܝ ܕܰܐܘܠܶܕܬܶܗ ܡܶܬܦܰܣܩܐ ܡܶܢ ܓܽܘܫܡܐ . ܒܗܳܕܶܐ ܓܶܝܪ ܕܡܽܘܬܐ ܙܳܕܶܩ ܠܰܢ ܕܢܶܥܒܶܕ ܆ ܐܳܦ ܠܘܳܬ ܚܰܫܑ̈ܶܐ ܕܰܚܛܳܗ̈ܶܐ ܇ ܕܰܐܘ ܡܶܢ ܢܰܦܫܐ ܐܰܘ ܡܶܢ ܦܰܓܪܐ ܡܶܬܝܰܠܕܺܝܢ . ܕܰܒܩܰܕܡܐ ܢܪܺܝܡ ܥܶܠ̈ܠܳܬܐ ܕܡܰܘ̈ܠܕܳܢ ܠܗܽܘܢ ܠܚܰܫ̈ܶܐ ܗܳܠܶܝܢ . ܕܡܶܢ ܗܳܪܟܐ ܚܰܝ̈ܰܝܢ ܒܚܰܣܝܽܘܬܐ ܕܡܶܢ ܒܺܝ̈ܫܳܬܐ ܢܶܬܢܰܛܪܽܘܢ ܆ ܘܰܒܚܺܐܪܽܘܬܐ ܕܡܶܢ ܥܰܘܠܐ ܢܶܗܘܶܐ ܕܽܘܒܳܪܐ ܕܰܩܢܽܘܡܰܢ . ܒܰܪ ܐܢܳܫܐ ܓܶܝܪ ܐܰܝܢܐ ܕܨܳܒܶܐ ܕܢܶܗܘܶܐ ܒܰܪ ܚܺܐܪ̈ܶܐ ܒܰܐܠܳܗܳܐ ܆ ܢܶܬܚܰܪܰܪ ܒܩܰܕܡܐ ܡܶܢ ܐܖ̈ܓܺܝܓܳܬܐ ܕܡܶܢܶܗ ܡܶܬܬܙܺܝ̈ܥܳܢ ܆ ܘܗܳܝܕܶܝܢ ܢܶܬܩܰܪܰܒ ܠܕܽܘܒܳܪܐ ܕܚܺܐܪܽܘܬܶܗ ܕܰܡܫܺܝܚܐ . ܡܶܛܽܠ ܕܳܐܦ ܠܐ ܡܩܰܒܶܠ ܠܶܗ ܗܰܘ ܐܰܬܪܐ ܕܰܒܢ̈ܰܝ ܚܺܐܪ̈ܶܐ ܕܢܶܥܽܘܠ ܠܶܗ ܇ ܟܡܐ ܕܳܐܬܳܐ ܡܫܰܟܰܪܬܐ ܕܥܰܒܕܽܘܬܐ ܡܶܬܚܰܙܝܐ ܒܰܩܢܽܘܡܶܗ . ܘܡܶܟܺܝܠ ܟܰܕ ܒܗܳܕܶܐ ܡܶܬܒܰܩܶܝܢ ܚܢܰܢ ܆ ܕܡܳܢܐ ܗܘܰܝܢ ܘܡܳܢܐ ܗܳܘܶܝܢ ܚܢܰܢ ܆ ܘܡܶܢ ܐܰܝܟܐ ܠܰܐܝܟܐ ܐܶܬܩܪܺܝܢ ܚܢܰܢ ܆ ܘܰܐܝܠܶܝܢ ܚܰܝ̈ܶܐ ܒܰܐܝܠܶܝܢ ܚܰܠܶܦܢܰܢ ܆ ܢܶܗܘܶܐ ܥܗܺܝ̈ܕܶܐ ܕܰܩܢܽܘܡܰܢ ܒܟܽܠܥܶܕܳܢ ܆ ܘܢܶܣܰܒ ܥܠܰܝܢ ܐܺܝܕܰܥܬܐ ܕܕܽܘܒܳܪܰܢ ܐܰܡܺܝܢܳܐܺܝܬ ܆ ܘܰܢܩܰܕܶܡ ܢܺܐܠܰܦ ܥܶܠ̈ܠܳܬܗܽܘܢ ܕܚܰܫܑ̈ܶܐ ܕܰܚܛܳܗ̈ܶܐ ܇ ܗܳܢܽܘܢ ܕܰܐܡܺܝܢܺܝܢ ܡܰܠܙܺܝܢ ܠܚܰܝ̈ܰܝܢ ܒܚܽܘ̈ܬܚܳܬܰܝܗܽܘܢ ܆ ܕܰܕܠܐ ܥܰܡܠܐ ܚܽܘܠܡܳܢܐ ܕܢܰܦܫܰܢ ܢܶܫܬܟܰܚ ܠܰܢ . ܟܰܕ ܗܳܘܝܐ ܠܰܢ ܬܰܚܘܺܝܬܐ ܠܳܐܣܝܽܘܬܐ ܕܢܰܦܫܰܢ ܆ ܐܳܣܝܽܘܬܐ ܗܳܕܶܐ ܕܰܟܝܳܢܐ ܇ ܕܡܰܐܣܝܐ ܦܰܓܖ̈ܶܐ ܐܢܳܫܳܝ̈ܶܐ . ܘܰܐܟܘܳܬܗܽܘܢ ܕܳܐܣܰܘ̈ܳܬܐ ܆ ܢܩܰܕܶܡ ܢܚܽܘܪ ܒܥܶܠ̈ܠܳܬܐ ܕܡܶܢܗܶܝܢ ܚܽܘ̈ܬܚܳܬܶܐ ܕܰܚܛܳܗ̈ܶܐ ܥܰܠ ܚܰܝ̈ܰܝܢ ܡܶܬܝܰܠܕܺܝܢ ܆ ܕܢܶܫܟܰܚ ܢܶܬܡܰܛܶܐ ܠܚܽܘܠܡܳܢܐ ܪܽܘܚܳܢܐ . ܡܶܛܽܠ ܕܶܝܢ ܕܰܒܫܰܪܒܐ ܕܰܩܕܳܡ ܗܳܢܐ ܆ ܪܶܓܬܐ ܕܪܶܚܡܰܬ ܟܰܪܣܐ ܐܰܟܶܣܢܰܢ ܆ ܙܳܕܶܩ ܠܳܗ̇ ܠܡܶܠܬܰܢ ܐܳܦ ܗܳܫܐ ܆ ܕܬܶܬܙܺܝܥ ܒܛܶܟܣܐ ܠܽܘܩܒܰܠ ܚܰܫܐ ܒܺܝܫܐ ܕܙܳܢܝܽܘܬܐ ܇ ܗܳܢܐ ܕܥܶܠܬܶܗ ܘܡܰܘܠܕܳܢܺܝܬܶܗ ܘܰܡܪܰܒܝܳܢܺܝܬܶܗ̇ ܆ ܐܺܝܬܶܝܗ̇ ܪܶܓܰܬ ܟܰܪܣܐ . ܘܰܦܫܺܝܩ ܗܽܘ ܕܢܶܙܕܟܶܐ ܇ ܐܶܡܰܬܝ ܕܥܶܠܬܶܗ ܩܰܕܡܳܝܬܐ ܢܶܙܟܶܐ ܒܰܪ ܐܢܳܫܐ . ܡܶܢ ܡܶܐܟܽܘܠܬܐ ܓܶܝܪ ܘܡܰܫܬܝܐ ܇ ܥܳܫܶܢ ܘܡܶܫܬܰܠܗܰܒ ܒܗܰܕ̈ܳܡܰܝܢ ܚܰܫܐ ܗܳܢܐ ܕܙܳܢܝܽܘܬܐ . ܘܥܰܡ ܗܳܕܶܐ ܐܳܦ ܡܶܢ ܥܶܢ̈ܝܳܢܶܐ ܪ̈ܦܰܝܳܐ ܘܡܶܢ ܡܰܡܠܠܐ ܐܢܳܫܳܝܐ ܆ ܘܡܶܢ ܥܽܘܗܕܳܢܐ ܕܦܰܪ̈ܨܽܘܦܶܐ ܦܰܐܝ̈ܰܝ ܚܙܳܬܐ ܕܡܶܬܬܨܺܝܪܺܝܢ ܒܓܰܘ ܢܰܦܫܰܢ . ܘܡܶܢ ܬܶܢܝܳܢܐ ܕܫܰܖ̈ܒܶܝܗ̇ ܕܪܶܓܬܐ : ܐܶܡܰܬܝ ܕܗܰܢܺܝܳܐܺܝܬ ܢܶܬܡܰܠܠܽܘܢ ܘܢܶܬܬܨܺܝܬܽܘܢ . ܘܡܶܢ ܚܙܳܬܐ ܐܰܡܺܝܢܬܐ ܕܦܰܪ̈ܨܽܘܦܶܐ ܇ ܐܰܝܠܶܝܢ ܕܰܒܚܰܫܐ ܕܰܚܙܳܬܗܽܘܢ ܇ ܡܩܰܕ̈ܡܳܢ ܡܶܬܬܰܚ̈ܕܳܢ ܢܰܦ̈ܫܳܬܐ ܕܰܪ̈ܦܰܝܳܐ . ܡܐ ܓܶܝܪ ܕܪܰܒܝܰܬ ܪܶܓܰܬ ܟܰܪܣܐ ܢܽܘܪܳܗ̇ ܕܙܳܢܝܽܘܬܐ ܒܓܰܘ ܦܰܓܪܐ ܆ ܐܳܬܶܝܢ ܥܶܢ̈ܝܳܢܶܐ ܡܣܰܪ̈ܚܶܐ ܘܰܡܥܺܝܪܺܝܢ ܠܳܗ̇ .܀܀ ܟܝܳܢܐܝܬ ܓܶܝܪ ܣܺܝܡܐ ܗܺܝ ܗܳܕܶܐ ܪܶܓܬܐ ܡܶܢ ܥܳܒܽܘܕܐ ܒܗܰܕ̈ܳܡܰܝ ܦܰܓܪܰܢ ܆ ܡܶܛܽܠ ܦܪܳܝܐ ܕܙܽܘܘܳܓܐ ܘܩܽܘܝܳܡܶܗ ܕܥܳܠܡܐ . ܐܶܠܐ ܠܘܳܬ ܬܰܠܡܺܝ̈ܕܶܐ ܆ ܠܰܘ ܠܗܳܢܐ ܚܽܘܫܳܚܐ ܢܛܺܝܪܐ . ܐܶܠܐ ܕܬܶܗܘܶܐ ܠܗܽܘܢ ܥܶܠܬܐ ܠܰܟܠܺܝ̈ܠܶܐ ܪ̈ܽܘܚܳܢܶܐ ܆ ܘܰܡܠܽܘܐܐ ܠܬܰܟܬܽܘ̈ܫܶܐ ܫܡܰܝ̈ܳܢܶܐ ܆ ܕܟܰܕ ܡܶܬܟܰܬܫܺܝܢ ܘܙܳܟܶܝܢ ܠܳܗ̇ ܆ ܢܶܬܡܢܽܘܢ ܙܰܟܳܝ̈ܶܐ . ܘܰܒܢܶܨ̈ܚܳܢܶܐ ܕܰܡܥܳܕܺܝܢ ܡܶܢ ܐܰܬܪܐ ܕܰܐܓܽܘܢܐ ܕܰܠܩܽܘܒܠܳܗ̇ ܆ ܢܰܨܺܝ̈ܚܶܐ ܒܽܐܘܪܫܠܶܡ ܕܒܰܫܡܰܝܳܐ ܢܶܬܟܰܬܒܽܘܢ . ܠܰܘ ܓܶܝܪ ܕܰܢܫܰܡܫܽܘܢ ܬܰܠܡܺܝ̈ܕܶܐ ܙܽܘܘܳܓܐ ܇ ܩܰܘܝܰܬ ܒܗܽܘܢ ܪܶܓܬܶܗ ܕܙܽܘܘܳܓܐ ܆ ܐܶܠܐ ܕܡܶܢ ܚܰܡܺܝܡܽܘܬܐ ܕܪܶܓܬܐ ܕܰܟܝܳܢܐ ܆ ܢܢܰܣܽܘܢ ܚܰܝܠܐ ܕܚܰܡܺܝܡܽܘܬܐ ܕܪܶܓܬܐ ܕܪܽܘܚܐ . ܘܟܰܕ ܡܶܫܬܰܠܗܒܐ ܒܗܰܕ̈ܳܡܰܝܗܽܘܢ ܢܽܘܪܐ ܕܰܥܒܳܪ ܢܳܡܽܘܣܐ . ܢܶܒܩܽܘܢ ܒܳܗ̇ ܢܽܘܪܶܗ ܚܰܡܺܝܡܬܐ ܕܝܶܫܽܘܥ ܕܰܡܙܺܝܓܐ ܒܢܰܦ̈ܫܳܬܗܽܘܢ . ܘܰܒܗܰܢܺܝܽܘܬܐ ܕܰܠܒܰܪ ܡܶܢ ܟܝܳܢܐ ܆ ܢܶܛܥܡܽܘܢ ܗܰܢܺܝܐܽܘܬܐ ܕܰܟܝܳܢܐ ܫܰܪܺܝܪܐ . ܘܰܒܙܰܘܥܐ ܐܰܝܢܐ ܕܥܰܡ ܫܽܘܪܳܝܶܗ ܡܶܫܬܰܠܰܡ ܆ ܢܶܣܒܽܘܢ ܛܥܳܡܬܐ ܕܗܰܢܺܝܐܽܘܬܐ ܕܙܰܘܥܐ ܚܰܝܐ ܇ ܗܰܘ ܕܟܰܕ ܡܫܰܪܶܐ ܕܢܶܪܰܓ ܠܰܚܙܳܬܐ ܦܐܺܝܬܐ ܕܫܽܘܦܪܶܗ ܕܰܡܫܺܝܚܐ ܆ ܕܠܐ ܫܽܘܠܳܡܐ ܡܟܰܬܰܪ ܒܢܰܦܫܐ ܕܰܡܫܰܪܶܐ ܒܳܗ̇ ܇ ܐܶܢ ܗܽܘ ܕܬܶܬܕܰܟܶܐ ܐܰܝܟ ܕܬܶܗܘܶܐ ܒܶܝܬ ܡܰܫܪܶܝܗ . ܚܰܡܺܝܡܐ ܓܶܝܪ ܢܽܘܪܐ ܕܪܶܓܬܐ ܗܳܕܶܐ ܕܰܟܝܳܢܐ ܆ ܝܰܬܺܝܪ ܡܶܢ ܫܰܪܟܐ ܕܰܐܖ̈ܓܺܝܓܳܬܐ ܐܚܪ̈ܳܢܝܳܬܐ . ܘܥܰܡ ܚܰܡܺܝܡܽܘܬܳܗ̇ ܡܙܺܝܓܐ ܆ ܐܳܦ ܗܰܢܺܝܐܽܘܬܐ ܆ ܡܶܬܚܰܒܠܳܢܺܝܬܐ . ܕܬܰܪ̈ܬܶܝܢ ܡܶܢ ܗܳܕܶܐ ܚܕܐ ܢܶܬܝܰܠ̈ܦܳܢ . ܒܰܣܺܝܡܽܘܬܐ ܕܚܽܘܒܶܗ ܕܰܡܫܺܝܚܐ ܆ ܘܫܽܘܠܳܡܐ ܩܰܪܺܝܒܐ ܕܪܶܓܬܐ ܕܰܚܒܳܠܐ . ܡܰܨܝܐ ܗܘܳܬ ܓܶܝܪ ܢܽܘܪܐ ܕܪܽܘܚܐ . ܗܳܝ ܕܶܐܬܡܰܙܓܰܬ ܒܰܢ ܇ ܕܰܬܣܺܝܦ ܘܰܬܛܰܠܩܺܝܗ̇ ܠܢܽܘܪܐ ܗܳܕܶܐ ܕܪܶܓܬܐ ܕܰܟܝܳܢܐ . ܐܶܠܐ ܗܳܘܶܐ ܗ̣ܘܐ ܠܶܗ ܨܶܒܝܳܢܐ ܕܠܐ ܦܺܐܪ̈ܶܐ ܆ ܘܚܺܐܪܽܘܬܐ ܕܒܰܢ ܕܠܐ ܥܰܡ̈ܠܶܐ ܕܰܚܠܺܝܨܽܘܬܐ . ܫܰܦܺܝܪ ܡܳܕܶܝܢ ܐܶܬܬܣܺܝܡ ܒܥܶܠܕܰܪܐ ܠܽܘܩܒܰܠ ܚܺܐܪܽܘܬܐ . ܕܟܰܕ ܡܶܙܕܟܶܐ ܡܶܢܳܗ̇ ܒܬܰܟܬܽܘܫܐ ܕܰܡܣܰܝܒܪܳܢܽܘܬܐ ܆ ܬܶܬܚܙܶܐ ܕܚܺܐܪܽܘܬܐ ܗܝ . ܘܢܶܬܺܝܕܰܥ ܚܰܝܠܳܗ̇ ܘܢܶܬܒܩܶܐ ܫܽܘܠܛܳܢܳܗ̇ . ܠܗܳܕܶܐ ܗܳܟܺܝܠ ܕܰܠܥܶܠܰܬ ܝܽܘܬܪ̈ܳܢܶܐ ܢܛܺܝܪܐ ܒܰܢ ܇ ܠܐ ܢܶܬܪܰܦܶܐ ܘܬܶܗܘܶܐ ܠܳܗ̇ ܠܘܳܬܰܢ ܥܶܠܬܐ ܕܚܽܘܣܪ̈ܳܢܶܐ . ܗܰܘ ܓܶܝܪ ܕܡܶܢ ܓܰܘ ܝܽܘܬܪ̈ܳܢܶܐ ܚܽܘܣܪ̈ܳܢܶܐ ܡܶܬܬܰܓܰܪ . ܣܰܟܠܐ ܐܺܝܬܰܘܗܝ ܘܰܕܠܐ ܝܺܕܰܥܬܐ ܇ ܘܗܰܘ ܡܰܢ ܕܡܶܕܶܡ ܕܺܝܗܺܝܒ ܠܰܢ ܡܠܽܘܐܐ ܠܛܳܒ̈ܳܬܐ ܆ ܗܽܘ ܢܺܝܫܐ ܠܒܺܝ̈ܫܳܬܐ ܢܳܣܶܒ ܠܶܗ ܆ ܒܺܝܫܰܐ ܗܘ ܘܕܰܠܩܽܘܒܠܐ ܕܛܳܒ̈ܳܬܐ ܀ ܢܶܗܘܶܐ ܗܳܟܺܝܠ ܚܠܺܝ̈ܨܶܐ ܒܰܩܪܳܒܐ ܕܠܽܘܩܒܰܠ ܪܶܓܬܐ ܗܳܕܶܐ ܒܺܝܫܬܐ ܇ ܗܳܝ ܕܟܰܕ ܐܺܝܬܶܝܗ̇ ܛܳܒܬܐ ܠܘܳܬ ܙܽܘܘܳܓܶܗ ܕܥܳܠܡܐ . ܡܶܬܚܰܫܒܐ ܒܺܝܫܬܐ ܐܶܢ ܡܶܢ ܬܰܠܡܺܝ̈ܕܶܐ ܬܶܣܬܥܰܪ . ܡܶܛܽܠ ܕܠܰܘ ܟܽܘܠ ܡܶܕܶܡ ܠܘܳܬ ܟܽܠ ܐܢܳܫ ܫܰܦܺܝܪ . ܐܳܦ ܟܰܕ ܛܳܒ ܫܰܦܺܝܪܐ ܘܛܳܒܐ ܢܶܗܘܶܐ ܒܰܟܝܳܢܶܗ . ܫܰܦܺܝܪ ܗܽܘ ܓܶܝܪ ܥܽܘܬܪܐ ܒܰܟܝܳܢ ܒܪܺܝܬܶܗ ܡܶܢ ܒܳܪܽܘܝܐ . ܐܶܠܐ ܐܶܢ ܢܶܩܢܽܘܢܳܝܗܝ ܐܺܝܚܺܝ̈ܕܳܝܶܐ ܆ ܗܳܢܽܘܢ ܕܰܦܩܺܝܕܺܝܢ ܕܠܐ ܢܶܗܘ̈ܝܳܢ ܠܗܽܘܢ ܬܰܪ̈ܬܶܝܢ ܟܽܘܬܺܝ̈ܢܝܳܢ ܆ ܘܠܐ ܢܺܐܨܦܽܘܢ ܕܰܡܚܳܪ ܆ ܒܺܝܫܐ ܐܺܝܬܰܘܗܝ ܩܶܢܝܳܢܶܗ ܠܘܳܬܗܽܘܢ . ܕܰܟܝܐ ܗ̣ܝ ܐܳܦ ܡܶܐܟܽܘܠܬܶܗ ܕܒܶܣܪܐ ܘܡܰܫܬܝܐ ܕܚܰܡܪܐ ܇ ܠܘܳܬ ܗܳܢܽܘܢ ܕܰܒܫܽܘܘܕܳܝܐ ܕܕܽܘܒܳܪܶܗ ܕܥܳܠܡܐ ܐܺܝܬܰܝܗܽܘܢ . ܠܰܐܝܠܶܝܢ ܕܶܝܢ ܕܰܒܨܶܒܝܳܢܗܽܘܢ ܝܰܗܒܘ ܢܰܦܫܗܽܘܢ ܠܰܩܝܳܡܐ ܕܰܓܒܺܝܬܐ ܕܬܰܠܡܺܝܕܽܘܬܶܗ ܕܰܡܫܺܝܚܐ ܆ ܠܗܳܠܶܝܢ ܕܠܐ ܥܶܠܬܐ ܕܰܐܢܰܢܩܺܐ ܆ ܠܐ ܫܰܦܺܝܪ ܠܗܽܘܢ ܕܰܒܗܶܝܢ ܢܶܬܚܰܫܚܽܘܢ . ܛܳܒ̈ܶܐ ܐܶܢܽܘܢ ܬܽܘܒ ܘܫܰܦܺܝܪ̈ܶܐ ܆ ܐܳܦ ܪ̈ܺܫܳܢܘܳܬܐ ܘܫܽܘ̈ܠܛܳܢܶܐ ܕܥܳܠܡܐ ܗܳܢܐ . ܡܶܛܽܠ ܕܰܟܬܺܝܒ ܆ ܕܠܰܝܬ ܫܽܘܠܛܳܢܐ ܕܠܐ ܗܘܳܐ ܡܶܢ ܐܰܠܳܗܳܐ ܗܘ . ܐܶܠܐ ܠܰܐܝܠܶܝܢ ܕܶܐܫܬܰܘܚܰܕܘ ܡܶܢ ܥܽܘܡܪܐ ܐܢܳܫܳܝܐ ܆ ܘܶܐܫܬܰܘܕܺܝܘ ܪ̈ܰܘܪܒܳܬܐ ܘܰܡܥܰܠ̈ܝܳܬܐ ܥܰܠ ܩܢܽܘܡܗܽܘܢ ܆ ܕܟܽܘܐܳܪܐ ܗ̣ܝ ܘܰܕܚܶܣܕܐ ܕܰܠܕܰܪ̈ܓܶܐ ܐܢܳܫܳܝ̈ܶܐ ܢܶܐܪܓܽܘܢ . ܠܐ ܕܶܝܢ ܥܕܺܝܠ ܐܳܦ ܠܐ ܥܽܘܡܪܐ ܕܒܰܡܕܺܝ̈ܢܳܬܐ ܘܰܒܩܽܘܪ̈ܝܰܣ ܆ ܘܡܰܘܬܒܐ ܕܰܒܓܰܘ ܥܳܠܡܐ ܇ ܘܕܽܘܒܳܪܐ ܕܒܶܝܬ ܒܢ̈ܰܝ ܐܢܳܫܐ . ܐܶܠܐ ܠܰܐܝܠܶܝܢ ܕܰܗܘܰܘ ܡܣܰܪ̈ܩܶܐ ܒܚܽܘܒܐ ܕܰܐܠܳܗܳܐ ܆ ܘܰܚܕܐ ܙܒܰܢ ܫܰܠܚܽܘܗܝ ܠܥܳܠܡܐ ܒܨܶܒܝܳܢܐ ܕܚܺܐܪܽܘܬܗܽܘܢ ܆ ܘܰܢܦܰܩܘ ܕܢܶܗܘܽܘܢ ܠܒܰܪ ܡܶܢܶܗ ܐܺܝܚܺܝ̈ܕܳܝܐ ܘܥܳܢ̈ܘܳܝܶܐ ܆ ܥܽܘܡܪܐ ܘܗܽܘܦܳܟܐ ܕܒܶܝܬ ܒܢ̈ܰܝ ܐܢܳܫܐ ܆ ܕܪܶܫܝܳܢܰܐ ܗ̣ܘ ܘܰܕܥܶܕܠܳܝܐ ܠܘܳܬܗܽܘܢ . ܘܣܰܓܺܝ̈ܳܐܬܐ ܕܰܐܝܟ ܗܳܠܶܝܢ ܇ ܕܟܰܕ ܠܰܝܬ ܪܶܫܝܳܢܐ ܒܰܥܒܳܕܗܶܝܢ ܆ ܠܘܳܬ ܐܰܝܠܶܝܢ ܕܠܐ ܩܰܕܶܡܘ ܐܶܬܬܚܶܕܘ ܒܰܩܝܳܡܐ ܕܠܽܘܩܒܰܠܗܶܝܢ ܇ ܠܘܳܬ ܐܰܝܠܶܝܢ ܕܶܐܫܬܰܘܕܺܝܘ ܢܙܺܝܪܽܘܬܐ ܕܡܶܢܗܶܝܢ ܇ ܕܥܶܕܠܳܝܐ ܐܶܢܶܝ̈ܢ ܐܶܢܗܽܘ ܕܢܶܣܬܰܥܪ̈ܳܢ ܀ ܒܗܳܢܐ ܗܳܟܺܝܠ ܛܶܟܣܐ ܐܺܝܬܶܝܗ̇ ܐܳܦ ܪܶܓܬܐ ܗܳܕܶܐ ܕܙܽܘܘܳܓܐ . ܘܫܰܦܺܝܪ ܣܺܝܡܐ ܒܰܟܝܳܢܐ ܡܶܢ ܒܳܪܽܘܝܐ . ܗܺܝ ܓܶܝܪ ܩܰܝܡܰܬ ܠܥܳܠܡܐ ܆ ܘܗܺܝ ܗܘܳܬ ܥܶܩܳܪܐ ܘܰܦܪܳܝܐ ܕܰܟܝܳܢܐ ܐܢܳܫܳܝܐ . ܘܗܺܝ ܡܰܦܢܝܐ ܘܝܳܗܒܐ ܠܓܶܢܣܐ ܕܰܒܢ̈ܰܝ ܐܢܳܫܐ ܇ ܗܰܘ ܡܶܕܶܡ ܕܰܡܚܰܠܶܨ ܘܢܳܣܶܒ ܡܶܢܗܽܘܢ ܡܰܘܬܐ ܕܰܓܙܳܪ ܕܺܝܢܐ ܆ ܐܶܠܐ ܐܶܬܒܰܩܳܐ ܐܳܘ ܬܰܠܡܺܝܕܐ ܆ ܕܟܰܕ ܛܳܒ ܒܰܟܝܳܢܐ ܣܺܝܡܐ ܆ ܡܶܢ ܥܒܳܪ ܦܽܘܩܕܳܢܐ ܐܶܬܬܥܺܝܪܰܬ ܆ ܘܡܶܢ ܡܶܐܟܽܘܠܬܶܗ ܕܦܺܐܪܐ ܐܶܬܚܙܺܝ ܙܰܘܥܳܗ̇ ܇ ܕܰܐܝܟ ܕܰܒܦܶܠܶܐܬܐ ܢܩܰܕܶܡ ܢܶܫܬܰܘܕܰܥ ܆ ܕܒܰܠܚܽܘܕ ܒܥܳܠܡܐ ܕܦܰܓܪ̈ܳܢܶܐ ܡܶܫܬܰܠܛܐ ܆ ܕܟܰܕ ܠܥܳܠܡܐ ܕܪ̈ܽܘܚܳܢܶܐ ܠܡܶܕܶܡ ܠܐ ܚܳܫܚܐ . ܛܽܘ̈ܦܣܶܐ ܓܶܝܪ ܕܰܬܪ̈ܰܝܗܽܘܢ ܕܽܘܒܳܪ̈ܶܐ ܆ ܒܗܽܘܢ ܒܪ̈ܺܫܰܝ ܓܶܢܣܰܢ ܐܶܬܚܙܺܝܘ . ܕܪ̈ܽܘܚܳܢܶܐ ܘܰܕܦܰܓܪ̈ܳܢܶܐ ܆ ܘܰܕܥܳܠܡܐ ܕܪܽܘܚ . ܘܰܕܥܳܠܡܐ ܕܰܦܓܰܪ . ܘܕܳܐܕܳܡ ܩܰܕܡܳܝܐ ܘܕܳܐܕܳܡ ܐܚܪܳܝܐ . ܩܕܳܡ ܓܶܝܪ ܕܢܶܐܟܠܽܘܢ ܡܶܐܟܽܘܠܬܐ ܕܰܥܒܳܪ ܦܽܘܩܕܳܢܐ ܆ ܕܡܶܢܳܗ̇ ܐܶܬܬܙܺܝܥܰܬ ܐܳܦ ܪܶܓܬܐ ܕܰܒܓܰܘ ܗܰܕ̈ܳܡܶܐ ܡܛܰܫܝܐ ܗܘܳܬ ܆ ܟܽܠܶܗ ܕܽܘܒܳܪܗܽܘܢ ܪܽܘܚܳܢܐ ܗܘܳܐ . ܘܪܽܘܚܳܢܳܐܺܝܬ ܒܟܽܘܠ ܡܶܕܶܡ ܡܶܬܬܙܺܝܥܺܝܢ ܗܘܰܘ . ܒܚܽܘ̈ܫܳܒܶܐ ܩܰܕܺܝ̈ܫܶܐ . ܒܖ̈ܶܥܝܳܢܶܐ ܕܟܰܝ̈ܳܐ . ܒܡܰܕܥܐ ܐܰܝܢܐ ܕܰܫܘܶܐ ܠܰܐܠܳܗܳܐ . ܒܗܰܘܢܐ ܕܰܕܟܶܐ ܘܰܡܨܰܠܶܠ ܡܶܢ ܙܰܘ̈ܥܶܐ ܣܢܰܝ̈ܳܐ ܕܪܶܓܬܐ . ܘܰܒܛܽܘܦܣܐ ܕܚܰܝ̈ܠܰܘܳܬܐ ܪ̈ܽܘܚܳܢܶܐ ܇ ܐܺܝܬܰܘܗܝ ܗܘܳܐ ܥܽܘܡܪܗܽܘܢ ܕܰܒܓܰܘ ܦܰܪܕܰܝܣܐ . ܟܰܕ ܒܰܠܚܽܘܕ ܒܰܚܙܳܬܐ ܕܦܰܓܪܐ ܡܶܬܚܙܶܝܢ ܗܘܰܘ ܆ ܐܶܠܐ ܟܰܣܝܳܐܺܝܬ ܒܡܰܕܥܐ ܕܪܽܘܚ . ܒܰܫܡܰܝܳܐ ܡܕܰܝܪܺܝܢ ܗܘܰܘ . ܪ̈ܽܘܚܳܢܝܳܬܐ ܓܶܝܪ ܒܩܰܕܡܐ ܐܰܛܥܡܶܗ ܒܳܪܽܘܝܐ ܠܳܐܕܳܡ ܆ ܡܶܛܽܠ ܕܝܳܪܽܘܬܐ ܕܗܳܠܶܝܢ ܨܳܒܶܐ ܗܘܳܐ ܕܢܶܗܘܶܐ ܇ ܗܳܠܶܝܢ ܓܶܝܪ ܕܥܳܠܡܐ ܟܰܕ ܛܳܒ ܡܶܢ ܡܶܠܬܶܗ ܕܥܳܒܽܘܕܐ ܟܽܠܗܶܝܢ ܗܘ̈ܰܝ ܘܶܐܬܬܰܩ̈ܰܢ ܆ ܐܶܠܐ ܚܺܐܪܽܘܬܶܗ ܕܳܐܕܳܡ ܪܶܓܰܬ ܐܶܢܶܝܢ ܆ ܘܨܶܒܝܳܢܶܗ ܨܒܳܐ ܘܰܢܦܰܩ ܒܳܬܰܪܗܶܝܢ . ܘܺܝܕܺܝܥܐ ܗܳܕܶܐ ܆ ܡܶܢ ܡܶܐܟܽܘܠܬܶܗ ܕܦܺܐܪܐ ܗܳܝ ܕܰܗܘܳܬ ܒܰܥܒܳܪ ܦܽܘܩܕܳܢܐ ܇ ܡܶܐܟܽܘܠܬܶܗ ܓܶܝܪ ܕܗܰܘ ܦܺܐܪܐ ܆ ܐܺܝܬܶܝܗ̇ ܫܽܘܪܳܝܐ ܕܟܽܠ ܪ̈ܓܺܝܓܳܢ ܇ ܐܰܝܟ ܡܶܠܬܶܗ ܕܡܰܠܦܳܢܰܢ ܫܠܺܝܚܐ ܕܶܐܡܰܪ ܆ ܕܳܐܦ ܠܐ ܪܶܓܬܐ ܝܳܕܰܥ ܗܘܺܝܬ ܆ ܐܶܠܽܘ ܠܐ ܢܳܡܽܘܣܐ ܕܶܐܡܰܪ . ܕܠܐ ܬܶܪܰܓ . ܘܰܒܗܳܢܐ ܠܰܡ ܦܽܘܩܕܳܢܐ ܐܶܫܟܚܰܬ ܠܳܗ̇ ܚܛܺܝܬܐ ܥܶܠܬܐ : ܘܓܶܡܪܰܬ ܒܺܝ ܟܽܠ ܪܶܓܐ . ܩܰܕܺܝܡܐ ܗܝ ܡܳܕܶܝܢ ܠܘܳܬܰܢ ܪܶܓܬܐ ܕܪܽܘܚܐ ܠܪܶܓܬܐ ܕܦܰܓܪܐ ܇ ܐܰܝܟ ܕܰܡܚܰܘܝܐ ܬܰܫܥܺܝܬܶܗ ܕܺܝܠܶܗ ܕܪܺܫ ܓܶܢܣܰܢ . ܐܳܦ ܡܶܢ ܠܥܶܠ ܓܶܝܪ ܠܬܰܚܬ ܢܚܶܬ ܐܳܕܳܡ . ܘܡܶܢ ܪܶܓܬܐ ܕܪܽܘܚܐ ܆ ܢܦܰܩ ܠܘܳܬ ܪܶܓܬܐ ܕܦܰܓܪܐ . ܘܡܶܢ ܕܽܘܒܳܪ̈ܶܐ ܕܰܫܡܰܝ̈ܳܢܶܐ ܆ ܐܶܬܬܰܚܬܺܝ ܠܕܽܘܒܳܪ̈ܶܐ ܕܰܐܪ̈ܥܳܢܳܝܶܐ . ܘܡܶܢ ܚܙܳܬܐ ܕܫܽܘܦܪܶܗ ܕܰܐܠܳܗܳܐ ܗܰܘ ܕܠܐ ܡܶܣܬܒܰܥ ܇ ܐܶܬܦܢܺܝ ܕܢܶܬܒܰܩܶܐ ܒܰܚܙܳܬܐ ܕܫܽܘܦܪܐ ܕܰܐܢܬܬܶܗ . ܥܕܰܡܐ ܓܶܝܪ ܕܶܐܬܦܢܺܝ ܐܳܕܳܡ ܠܒܰܪ ܆ ܠܐ ܐܶܬܚܙܺܝ ܠܶܗ ܗܳܠܶܝܢ ܕܰܠܒܰܪ ܆ ܘܰܥܕܰܡܐ ܕܰܗܦܰܟ ܢܰܦܫܶܗ ܠܘܳܬ ܥܳܠܡܐ ܆ ܠܐ ܐܶܣܬܕܰܪ ܩܕܳܡ ܚܙܳܬܶܗ ܪ̈ܓܺܝܓܳܬܶܗ ܕܥܳܠܡܐ ܇ ܗܳܠܶܝܢ ܕܰܗܘܳܬ ܥܶܠܬܐ ܘܫܽܘܪܳܝܐ ܠܟܽܘܠܗܶܝܢ ܡܶܐܟܽܘܠܬܶܗ ܕܦܺܐܪܐ . ܘܰܒܗܳܝ ܕܡܽܘܬܐ ܕܬܰܡܳܢ ܡܶܢ ܟܰܪܣܐ ܐܶܬܺܝܠܶܕ ܟܽܠ ܪ̈ܓܺܝܓܳܢ ܆ ܗܳܟܰܢܐ ܐܳܦ ܗܳܪܟܐ ܡܶܢܳܗ̇ ܡܫܰܪ̈ܝܳܢ ܟܽܘܠ ܒܺܝ̈ܫܳܢ ܀ ܟܽܘܒܐ ܕܶܝܢ ܩܰܕܡܳܝܐ ܕܝܳܥܶܐ ܡܶܢ ܚܰܩܠܐ ܕܪܶܚܡܰܬ ܟܰܪܣܐ ܆ ܙܳܢܝܽܘܬܐ ܗܝ . ܘܒܰܪܫܳܥܬܶܗ ܕܝܳܥܝܐ ܆ ܐܰܝܟ ܟܽܘܒܐ ܠܥܰܝܢܐ ܗܳܘܝܐ ܠܰܚܙܳܬܶܗ ܕܡܰܕܥܐ . ܘܡܶܢ ܚܰܘܪܐ ܕܰܠܘܳܬ ܐܰܠܳܗܳܐ ܟܳܠܝܐ ܠܶܗ . ܠܰܘ ܓܶܝܪ ܚܙܳܬܐ ܒܰܠܚܽܘܕ ܕܰܐܝܠܶܝܢ ܕܠܐ ܚܙܰܘ ܡܰܥܡܛܐ ܪܶܓܬܐ ܗܳܕܶܐ ܆ ܐܶܠܐ ܐܳܦ ܕܗܳܢܽܘܢ ܕܰܗܘܰܘ ܚܳܙ̈ܝܶܐ ܙܰܒ̈ܢܶܐ ܣܰܓܺܝ̈ܶܐܐ ܕܫܽܘܦܪ̈ܶܐ ܐܰܠܳܗܳܝ̈ܶܐ ܇ ܐܶܢ ܢܶܓܕܰܫ ܘܰܒܚܰܫܐ ܗܳܢܐ ܢܶܬܬܰܚܕܽܘܢ ܆ ܡܶܣܬܰܡܶܝܢ ܙܰܘܥܰܝ̈ܗܳܘܢ ܇ ܘܰܐܝܟ ܬܰܚܦܺܝܬܐ ܩܳܐܶܡ ܩܕܳܡܰܝܗܽܘܢ ܇ ܘܡܶܢ ܚܙܳܬܐ ܕܗܰܘ ܫܽܘܦܪܐ ܪܓܺܝܓܐ ܕܰܡܫܺܝܚܐ ܆ ܟܳܠܶܐ ܠܗܽܘܢ . ܘܡܶܬܛܰܪܦܺܝܢ ܕܢܶܫܟܚܽܘܢ ܗܰܘ ܡܶܕܶܡ ܕܰܐܘܒܶܕܘ ܆ ܘܝܰܩܺܝܪܳܐܺܝܬ ܘܰܒܥܰܡ̈ܠܶܐ ܡܶܫܟܚܺܝܢ ܠܶܗ̇ . ܐܺܝܬ ܓܶܝܪ ܕܟܽܘܠ ܟܽܘܠܶܗ ܣܰܡܝܐ ܗܘ ܆ ܐܰܝܟ ܐܰܝܠܶܝܢ ܕܡܶܬܝܰܠܕܺܝܢ ܣܡ̈ܰܝܳܐ ܡܶܢ ܟܰܪ̈ܣܳܬܐ ܕܶܐܡ̈ܗܳܬܗܽܘܢ . ܘܺܐܝܬ ܕܡܶܢ ܒܳܬܰܪ ܕܶܐܬܺܝܠܶܕܘ ܘܰܚܙܰܘ ܢܽܘܗܪܐ ܐܶܣܬܰܡܺܝܘ ܆ ܘܰܒܢܶܟܝܳܢܐ ܕܡܶܢ ܒܳܬܰܪܟܶܢ ܓܕܰܫ ܠܗܽܘܢ ܆ ܚܙܳܬܐ ܢܰܗܺܝܪܬܐ ܕܚܽܘ̈ܫܳܒܰܝܗܽܘܢ ܐܶܣܬܰܡܝܰܬ ܇ ܘܰܠܘܳܬ ܗܳܠܶܝܢ ܢܛܺܝܪ ܗܽܘ ܥܽܘܗܕܳܢܐ ܕܢܽܘܗܪܐ ܫܡܰܝܳܢܐ ܆ ܘܳܐܦ ܒܶܗ ܒܙܰܒܢܐ ܕܩܰܒܶܠܘ ܢܶܟܝܳܢܐ . ܘܰܐܝܟ ܕܥܳܗܶܕ ܗܰܘ ܕܡܶܣܬܰܡܶܐ ܢܽܘܗܪܐ ܕܰܟܝܳܢܐ ܕܚܳܙܶܐ ܗܘܳܐ ܡܶܢ ܩܕܳܡ ܣܰܡܝܽܘܬܶܗ ܆ ܗܳܟܰܢܐ ܥܳܗܶܕ ܐܳܦ ܗܳܢܐ ܕܡܶܬܥܰܘܰܪ ܒܚܰܫܑ̈ܶܐ ܇ ܠܢܽܘܗܪܐ ܪܽܘܚܳܢܐ ܕܰܩܕܳܡ ܗܳܕܶܐ ܚܳܙܶܐ ܗܘܳܐ . ܠܰܘ ܕܶܝܢ ܐܰܝܟ ܕܡܶܢ ܛܶܒܐ ܡܩܰܒܶܠ ܠܶܗ ܠܢܽܘܗܪܐ ܗܳܢܐ ܇ ܗܰܘ ܐܰܝܢܐ ܕܡܶܫܬܘܶܐ ܠܰܚܙܳܬܶܗ . ܐܶܠܐ ܐܰܝܟ ܡܰܢ ܕܥܳܗܶܕ ܢܰܗܺܝܪܽܘܬܶܗ ܩܰܕܡܳܝܬܐ . ܘܟܰܕ ܡܦܰܚܶܡ ܠܩܽܘܒܠܶܗ ܣܰܡܝܽܘܬܶܗ ܩܰܪܺܝܒܬܐ ܆ ܡܶܬܬܰܢܰܚ ܕܡܶܢ ܐܰܝܟܐ ܠܰܐܝܟܐ ܐܶܬܬܰܚܬܺܝ ܇ ܘܰܐܝܕܐ ܪܶܓܬܐ ܒܰܐܝܕܐ ܚܰܠܶܦ . ܡܳܕܶܝܢ ܝܰܬܺܝܪ ܡܶܢ ܗܳܢܽܘܢ ܕܟܽܠ ܟܽܠܶܗ ܠܐ ܚܙܰܘ ܆ ܘܠܐ ܐܰܪܓܶܫܘ ܒܢܽܘܗܪܐ ܗܳܢܐ ܪܽܘܚܳܢܐ ܆ ܠܗܳܢܽܘܢ ܐܰܝܠܶܝܢ ܕܰܚܙܰܘ ܘܰܐܪܓܶܫܘ ܡܶܬܒܰܥܝܐ ܙܗܺܝܪܽܘܬܐ . ܐܰܝܟ ܡܐ ܕܣܰܓܺܝ̈ܶܐܐ ܙܗܺܝܪܽܘܬܐ ܠܥܰܬܺܝܪܐ ܥܰܠ ܐܰܦ̈ܰܝ ܥܽܘܬܪܶܗ ܇ ܝܰܬܺܝܪ ܡܶܢ ܡܶܣܟܺܢܐ ܕܡܶܕܶܡ ܠܐ ܩܢܶܐ ܆ ܗܳܟܰܢܐ ܐܳܦ ܗܰܘ ܕܶܐܫܟܰܚ ܒܫܰܦܝܽܘܬ ܢܰܦܫܶܗ ܆ ܫܽܘܦܪܐ ܕܰܚܙܳܬܐ ܐܰܠܳܗܳܝܬܐ ܆ ܥܺܝܪܽܘܬܐ ܐܰܡܺܝܢܬܐ ܡܶܬܒܰܥܝܐ ܠܶܗ ܆ ܕܠܐ ܢܰܘܒܶܕ ܠܰܫܟܳܚܬܐ ܕܶܐܫܟܰܚ . ܐܰܝܟ ܕܢܰܦܢܶܐ ܓܶܝܪ ܒܰܪ ܐܢܳܫܐ ܥܰܝܢܶܗ ܡܶܢ ܩܕܳܡܰܘܗܝ ܘܰܢܚܽܘܪ ܠܒܶܣܬܪܶܗ : ܐܰܘ ܡܶܢ ܗܳܝ ܕܚܳܐܰܪ ܠܘܰܥܕܐ ܕܫܶܡܫܐ ܘܰܢܚܽܘܪ ܒܚܶܫܽܘܟܐ ܆ ܗܳܟܰܢܐ ܗܳܘܶܐ ܠܚܽܘܫܳܒܐ ܕܚܳܐܰܪ ܒܰܐܠܳܗܳܐ ܇ ܡܐ ܕܡܶܬܗܦܶܟ ܡܶܢ ܠܘܳܬܶܗ ܘܚܳܐܰܪ ܒܪܶܓܬܐ ܣܢܺܝܬܐ . ܥܕܰܡܐ ܓܶܝܪ ܕܡܰܘܒܕܐ ܢܰܦܫܐ ܫܽܘܦܪܳܗ̇ ܕܺܐܝܬܽܘܬܐ ܆ ܠܐ ܡܶܬܪܰܡܝܐ ܕܬܶܪܰܓ ܫܽܘܦܪܐ ܡܶܬܚܰܒܠܳܢܐ ܕܦܰܓܪܐ . ܡܶܢ ܒܠܳܝ ܫܽܘܦܪܐ ܓܶܝܪ ܪܳܓܐ ܫܽܘܦܪܐ . ܘܡܶܢ ܒܠܳܝ ܚܙܳܬܐ ܚܳܝܪܐ ܒܰܚܙܳܬܐ . ܘܡܶܛܽܠ ܕܠܐ ܪܫܺܝܡܐ ܩܕܳܡܶܝܗ̇ ܦܰܐܝܽܘܬܐ ܪܓܺܝܓܬܳܐ ܕܫܽܘܦܪܶܗ ܕܰܡܫܺܝܚܐ ܇ ܡܶܬܰܐܣܪܐ ܒܰܚܙܳܬܐ ܕܦܰܐܝܽܘܬܶܗ ܕܦܰܓܪܐ . ܘܡܶܛܽܠ ܕܠܐ ܥܺܝܪܐ ܒܳܗ̇ ܥܺܝܪܽܘܬܐ ܇ ܥܺܝܪܐ ܒܳܗ̇ ܕܰܡܟܽܘܬܐ . ܘܡܶܛܽܠ ܕܩܰܪܺܝܪܐ ܒܳܗ̇ ܢܽܘܪܐ ܕܚܽܘܒܐ ܪܽܘܚܳܢܐ ܇ ܡܶܫܬܰܠܗܒܐ ܒܳܗ̇ ܢܽܘܪܐ ܕܚܽܘܒܐ ܦܰܓܪܳܢܐ . ܥܕܰܡܐ ܓܶܝܪ ܕܡܰܪܓܶܫ ܒܰܪ ܐܢܳܫܐ ܒܫܽܘܦܪܐ ܕܢܰܦܫܶܗ ܆ ܠܐ ܡܫܰܪܶܐ ܕܢܰܪܓܶܫ ܒܫܽܘܦܪܶܗ ܠܐ ܡܶܣܬܰܒܥܳܢܐ ܕܰܡܫܺܝܚܐ ܇ ܗܰܘ ܕܗܳܢܰܘ ܟܝܳܢܶܗ ܇ ܕܟܽܠ ܢܰܦܫܐ ܐܰܝܕܐ ܕܡܰܪܓܫܐ ܒܶܗ ܘܚܳܙܝܐ ܠܶܗ ܆ ܟܝܳܢܳܐܺܝܬ ܐܳܣܰܪ ܠܳܗ̇ ܒܪܶܚܡܰܬܶܗ . ܐܰܟܙܢܐ ܓܶܝܪ ܕܰܐܝܠܶܝܢ ܕܪܳܐܓܺܝܢ ܫܽܘܦܪܐ ܕܦܰܓܪܐ ܆ ܟܝܳܢܳܐܺܝܬ ܡܶܬܬܙܺܝܥܐ ܪܶܚܡܬܶܗ ܒܗܰܕ̈ܳܡܰܝܗܽܘܢ ܆ ܗܳܟܰܢܐ ܐܳܦ ܐܰܝܢܐ ܕܡܶܬܡܰܛܶܐ ܠܫܽܘܦܪܐ ܕܪܶܓܬܶܗ ܕܰܡܫܺܝܚܐ ܆ ܐܰܝܟ ܕܡܶܢ ܩܛܺܝܪܐ ܕܰܟܝܳܢܐ ܡܶܬܬܙܺܝܥ ܒܪܶܚܡܬܶܗ ܇ ܘܠܐ ܡܶܫܟܰܚ ܡܶܕܶܡ ܦܳܣܶܩ ܠܶܗ ܡܶܢ ܗܰܘ ܐܶܣܳܪܐ ܕܪܶܚܡܬܐ . ܐܶܢ ܓܶܝܪ ܗܰܘ ܐܰܝܢܐ ܕܡܶܬܶܐܣܰܪ ܒܪܶܓܰܬ ܦܰܓܪܐ ܆ ܘܒܰܚܙܳܬܐ ܦܐܺܝܬܐ ܕܓܽܘܫܡܐ ܡܶܬܚܰܒܠܳܢܐ ܆ ܗܰܘ ܕܡܶܢ ܟܽܠ ܓܰܒܺܝ̈ܢ ܟܪ̈ܺܝܟܳܢ ܠܶܗ ܥܶܠ̈ܠܳܬܐ ܕܰܫܪܳܝܶܗ ܆ ܘܰܢܕܺܝܕܽܘܬܶܗ ܘܡܶܬܚܰܒܠܳܢܽܘܬܶܗ ܆ ܥܰܠ ܟܽܠ ܡܶܕܶܡ ܡܒܰܣܰܪ ܆ ܘܰܠܟܽܘܘܳܢܐ ܘܡܰܟܣܳܢܽܘܬܐ ܕܟܽܘܠ ܫܳܐܶܛ ܆ ܘܙܳܟܶܐ ܚܽܘܒܐ ܦܰܓܪܳܢܐ ܕܒܶܗ ܆ ܠܰܩܛܺܝܪܐ ܕܟܽܠܗ̇ ܕܶܚܠܬܐ ܕܥܰܡܶܗ ܡܶܬܟܰܬܫܐ ܡܶܢ ܟܽܠ ܓܰܒܺܝ̈ܢ ܆ ܟܡܐ ܝܰܬܺܝܪܳܐܺܝܬ ܢܰܦܫܐ ܕܪܶܚܡܰܬ ܠܰܡܫܺܝܚܐ ܇ ܘܶܐܬܠܰܗܩܰܬ ܒܰܚܙܳܬܐ ܕܫܽܘܦܪܶܗ ܦܰܐܝܐ ܇ ܡܶܢ ܟܽܠ ܢܺܝܪ̈ܺܝܢ ܕܕܶܚܠܬܐ ܬܶܫܬܪܶܐ ܇ ܘܰܩܛܺܝܪܐ ܕܢܳܡܽܘ̈ܣܶܐ ܟܽܠܗܽܘܢ ܬܶܦܣܽܘܩ ܘܬܶܥܒܰܪ ܇ ܘܢܶܣܬܢܽܘܢ ܒܥܰܝ̈ܢܶܝܗ̇ ܟܽܠ ܫܽܘܦܪ̈ܺܝܢ ܇ ܟܰܕ ܡܦܰܚܡܐ ܠܗܽܘܢ ܒܰܚܙܳܬܐ ܕܫܽܘܦܪܶܗ ܕܗܰܘ ܕܪܳܚܡܐ ܀ ܐܰܟܙܢܐ ܓܶܝܪ ܕܶܐܢ ܐܢܳܫ ܢܶܬܬܚܶܕ ܒܪܶܓܬܐ ܕܰܟܝܳܢܐ ܇ ܘܡܶܢ ܒܠܳܝ ܩܰܪܺܝܒܽܘܬܐ ܕܦܰܪܨܽܘܦܐ ܦܰܐܝܐ ܆ ܢܶܪܚܰܡ ܐܰܢܬܬܐ ܣܡܺܝܬܐ ܆ ܘܣܳܢܝܰܬ ܨܽܘܪ̈ܳܬܐ ܘܰܡܟܰܐܪܰܬ ܦܰܪܨܽܘܦܐ ܆ ܐܶܢ ܕܶܝܢ ܢܶܓܕܰܫ ܘܰܒܦܰܪܨܽܘܦܐ ܦܰܐܝܐ ܢܶܬܒܰܩܶܐ ܆ ܘܰܒܫܽܘܦܪܐ ܪܓܺܝܓܐ ܐܚܪܺܢܐ ܕܦܰܓܪܐ ܢܚܽܘܪ ܆ ܟܰܕ ܡܦܰܚܶܡ ܫܽܘܦܪܐ ܕܶܐܫܟܰܚ ܆ ܥܰܡ ܗܳܝ ܣܰܢܝܽܘܬܐ ܩܰܕܡܳܝܬܐ ܕܰܒܚܽܘܒܳܗ ܐܰܣܺܝܪ ܗܘܳܐ ܆ ܫܳܐܶܛ ܘܡܰܣܠܶܐ ܠܗܳܝ ܪܶܓܬܐ ܩܰܕܡܳܝܬܐ ܆ ܘܥܳܕܶܠ ܗܽܘ ܠܶܗ ܕܰܒܡܳܢܐ ܐܶܣܰܪ ܪܶܚܡܬܶܗ ܆ ܘܡܶܢ ܗܳܪܟܐ ܥܰܠ ܟܽܠܗܽܘܢ ܙܰܘ̈ܥܰܘܗܝ ܡܶܫܬܰܠܰܛ ܚܰܫܐ ܕܫܽܘܦܪܐ ܬܪܰܝܳܢܐ : ܘܡܶܫܬܒܶܐ ܠܶܗ ܟܽܠܶܗ ܘܡܶܬܒܠܰܥ ܒܗܳܝ ܪܶܓܬܐ ܆ ܝܰܬܺܝܪܳܐܺܝܬ ܕܶܝܢ ܟܰܕ ܡܦܰܚܶܡ ܠܳܗ̇ ܥܰܡ ܗܳܝ ܣܰܢܝܽܘܬܐ ܩܰܕܡܳܝܬܐ ܕܪܳܚܶܡ ܗܘܳܐ ܆ ܗܳܟܰܢܐ ܐܳܦ ܠܪܶܥܝܳܢܐ ܓܳܕܶܫ ܇ ܐܶܡܰܬܝ ܕܡܶܢ ܒܠܳܝ ܫܽܘܦܪܐ ܇ ܒܫܽܘܦܪܐ ܦܰܓܪܳܢܐ ܢܶܬܬܚܶܕ . ܗܳܢܰܘ ܕܶܝܢ ܆ ܡܶܢ ܒܠܳܝ ܚܙܳܬܐ ܕܫܽܘܦܪܶܗ ܕܰܡܫܺܝܚܐ ܇ ܢܶܬܬܨܺܝܕ ܒܰܚܙܳܬܐ ܕܫܽܘܦܪܶܗ ܕܦܰܓܪܐ ܇ ܘܢܶܪܰܓ ܠܡܶܕܶܡ ܕܠܐ ܫܘܶܐ ܠܪܶܓܬܐ ܇ ܘܢܶܫܬܰܠܗܰܒ ܒܢܽܘܪ ܚܽܘܒܐ ܕܰܟܝܳܢܐ ܡܶܬܚܰܒܠܳܢܐ ܇ ܗܰܘ ܕܳܐܦ ܠܐ ܚܽܘܒܐ ܘܳܠܶܐ ܕܢܶܬܩܪܶܐ ܆ ܐܶܠܐ ܚܰܫܐ ܡܟܰܐܪܐ ܘܰܢܕܺܝܕܐ . ܐܶܢ ܕܶܝܢ ܢܶܓܕܰܫ ܘܗܽܘ ܗܳܢܐ ܒܰܪܢܳܫܐ : ܐܰܘ ܡܶܢ ܪܶܚܡܰܬ ܨܶܒܝܳܢܶܗ : ܐܰܘ ܡܶܢ ܡܚܰܘܝܳܢܽܘܬܐ ܕܰܐܚܪ̈ܳܢܶܐ : ܐܰܘ ܡܶܢ ܣܽܘܥܪܳܢܐ ܕܛܰܝܒܽܘܬܐ ܆ ܫܽܘܦܪܳܗ̇ ܪܓܺܝܓܐ ܕܗܳܝ ܐܺܝܬܽܘܬܐ ܠܐ ܥܒܺܝܕܬܐ ܢܶܬܚܰܘܶܐ ܠܶܗ ܆ ܘܰܒܫܽܘܦܪܐ ܗܳܢܐ ܠܐ ܡܶܬܚܰܒܠܳܢܐ ܢܰܪܓܶܫ ܆ ܒܰܪ ܫܳܥܬܶܗ ܛܳܥܶܐ ܠܶܗ ܠܫܽܘܦܪܐ ܕܰܟܝܳܢܐ ܆ ܘܡܶܬܗܰܦܟܐ ܠܳܗ̇ ܩܕܳܡ ܚܙܳܬܶܗ ܇ ܗܳܝ ܦܰܐܝܽܘܬܐ ܆ ܠܟܽܘܠܳܗ̇ ܢܙܺܝܪܽܘܬܐ . ܘܟܳܐܶܐ ܗܽܘ ܒܢܰܦܫܶܗ ܆ ܕܰܒܪܶܚܡܬܐ ܕܡܳܢܳܐ ܐܰܣܺܝܪ ܗܘܳܐ ܇ ܘܡܶܢ ܐܰܝܢܐ ܩܛܺܝܪܐ ܡܶܫܬܰܥܒܰܕ ܗܘܳܐ ܇ ܘܰܐܝܕܐ ܡܚܺܝܠܽܘܬܐ ܚܳܣܢܐ ܗܘܳܬ ܠܚܰܝܠܶܗ . ܘܥܳܕܶܠ ܚܰܝ̈ܰܘܗܝ . ܕܰܒܪܰܦܝܽܘܬܐ ܕܶܐܫܬܰܥܒܰܕ ܠܪܶܚܡܬܐ ܕܦܰܓܪܐ ܡܶܬܚܰܒܠܳܢܐ . ܟܽܠ ܡܶܕܶܡ ܓܶܝܪ ܒܕܰܠܩܽܘܒܠܶܗ ܡܶܬܚܰܠܰܦ . ܢܝܳܚܐ ܒܰܢܝܳܚܐ . ܐܺܝܩܳܪܐ ܒܺܐܝܩܳܪܐ . ܥܽܘܬܪܐ ܒܥܽܘܬܪܐ . ܫܽܘܒܚܐ ܒܫܽܘܒܚܐ . ܒܽܘܣܳܡܐ ܒܒܽܘܣܳܡܐ . ܪܶܓܬܐ ܒܪܶܓܬܐ ܆ ܫܽܘܦܪܐ ܒܫܽܘܦܪܐ . ܘܗܳܠܶܝܢ ܟܽܠܗܶܝܢ ܟܰܕ ܡܶܬܦܰܚ̈ܡܳܢ ܥܰܡ ܚܕ̈ܳܕܶܐ ܇ ܗܳܠܶܝܢ ܕܰܠܥܶܠ ܥܰܡ ܗܳܠܶܝܢ ܕܰܠܬܰܚܬ ܆ ܡܰܣܠܶܝܢ ܐܰܝܠܶܝܢ ܕܡܰܪܓܫܺܝܢ ܒܥܶܠܳܝ̈ܳܬܐ ܇ ܓܒܺܝܬܐ ܕܟܽܠܗܶܝܢ ܐܰܝܠܶܝܢ ܕܡܶܢܗܶܝܢ ܡܬܰܚ̈ܬܝܳܢ . ܘܡܶܬܝ̈ܰܐܒܺܝܢ ܠܗܳܠܶܝܢ ܕܪ̈ܳܡܳܢ . ܠܗܳܠܶܝܢ ܕܰܫܒܺܝ̈ܚܳܢ . ܠܗܳܠܶܝܢ ܕܦܰܐܝ̈ܳܢ . ܠܗܳܠܶܝܢ ܕܰܡܥܰܠ̈ܝܳܢ . ܠܗܳܠܶܝܢ ܕܫܰܦܺܝܪ̈ܳܢ . ܡܶܛܽܠ ܕܗܳܢܰܘ ܟܝܳܢܳܗ̇ ܕܪܶܓܬܐ ܕܢܰܦܫܐ ܆ ܕܰܐܝܠܶܝܢ ܕܪ̈ܳܡܳܢ ܡܶܢܳܗ̇ ܬܶܪܰܓ . ܘܶܐܡܰܬܝ ܕܗܳܟܰܢܐ ܪܳܓܐ ܇ ܟܝܳܢܳܐܺܝܬ ܪܳܓܐ . ܐܶܡܰܬܝ ܕܶܝܢ ܕܰܐܝܠܶܝܢ ܕܰܒܨܺܝܪ̈ܳܢ ܡܶܢܳܗ̇ ܬܶܐܪܰܓ ܆ ܠܒܰܪ ܡܶܢ ܟܝܳܢܳܗ̇ ܐܺܝܬܶܝܗ̇ ܪܶܓܬܳܗ̇ . ܗܳܢܰܘ ܕܶܝܢ . ܕܶܐܬܟܰܣܺܝ ܦܽܘܪܫܳܢܳܗ̇ ܒܫܰܘܬܳܦܽܘܬܐ ܕܡܶܕܶܡ ܕܰܠܩܽܘܒܠܳܗ̇ ܆ ܘܟܶܢ ܪܶܓܰܬ ܗܰܘ ܡܶܕܶܡ ܕܺܐܝܬܰܘܗܝ ܣܰܩܽܘܒܠܳܗ . ܐܰܘ ܐܶܢ ܪܳܓܳܐ ܠܶܗ . ܡܶܢ ܒܠܳܝ ܪܶܓܬܐ . ܠܰܝܬ ܓܶܝܪ ܐܢܳܫ ܡܶܢ ܐܰܝܠܶܝܢ ܕܰܚܙܰܘ ܫܶܡܫܐ ܆ ܕܡܰܪܦܶܐ ܠܶܗ ܘܰܚܠܳܦܰܘܗܝ ܠܚܶܫܽܘܟܐ ܡܶܬܪܰܓܪܰܓ ܇ ܐܶܠܐ ܐܶܢ ܐܶܬܬܙܺܝܥܘ ܒܶܗ ܥܒ̈ܳܕܶܐ ܐܰܝܠܶܝܢ ܕܰܫܘܶܝܢ ܠܚܶܫܽܘܟܐ ܇ ܘܟܰܕ ܡܫܰܘܬܶܦ ܥܰܡܛܳܢܳܗ̇ ܕܰܚܛܺܝܬܐ ܠܚܶܫܽܘܟܐ ܕܰܟܝܳܢܐ ܆ ܪܳܐܶܓ ܒܚܶܫܽܘܟܐ ܠܚܶܫܽܘܟܐ . ܟܰܕ ܐܺܝܕܺܝܥܐ ܗܝ . ܕܗܺܝ ܪܶܓܬܶܗ . ܣܡܺܝܬܐ ܗܳܝ ܕܠܐ ܚܙܳܬܐ ܇ ܕܡܳܢܐ ܚܠܳܦ ܡܳܢܐ ܪܳܐܶܓ ܇ ܘܠܐ ܦܳܪܶܫ ܀ ܫܰܦܠܽܘܬܐ ܗܝ ܓܶܝܪ ܗܳܕܶܐ ܇ ܕܐܢܳܫ ܡܶܢ ܚܙܳܬܐ ܕܪܶܓܰܬ ܦܰܓܪܐ ܢܶܬܬܚܶܕ . ܝܰܬܺܝܪܐܝܬ ܐܶܢ ܗܽܘ ܕܰܐܝܠܶܝܢ ܕܶܐܫܬܪܺܝܘ ܡܶܢܗܽܘܢ ܚܰܫܑ̈ܶܐ ܇ ܦܳܢܶܝܢ ܘܰܠܗܽܘܢ ܡܶܫܬܰܥܒܕܺܝܢ ܆ ܘܡܶܢ ܒܳܬܰܪ ܕܶܐܫܬܘܺܝܘ ܠܰܚܙܳܬܐ ܕܫܽܘܦܪܐ ܪܽܘܚܳܢܐ ܇ ܒܪܶܚܡܬܐ ܕܫܽܘܦܪܐ ܦܰܓܪܳܢܐ ܡܶܬܬܰܚܕܺܝܢ ܆ ܗܳܠܶܝܢ ܕܳܐܦ ܫܳܘܶܝܢ ܕܢܶܣܬܢܽܘܢ ܟܺܐܢܳܐܺܝܬ ܇ ܕܡܳܢ ܒܡܳܢ ܚܰܠܶܦܘ . ܘܰܚܠܳܦ ܫܽܘܦܪܐ ܕܒܰܪܬ ܡܰܠܟܐ ܦܰܐܝܰܬ ܡܶܢ ܟܽܘܠ ܆ ܪܰܓܘ ܠܡܶܣܟܺܢܬܐ ܣܡܺܝܬܐ ܘܰܡܟܰܐܪܰܬ ܡܶܢ ܟܽܘܠ . ܐܰܪܰܐ ܆ ܘܶܐܢ ܫܽܘܦܪܳܗ̇ ܕܢܰܦܫܐ ܆ ܐܰܝܢܐ ܕܫܳܘܶܐ ܕܢܰܪܓܶܫ ܒܶܗ ܆ ܠܶܗ ܠܐ ܡܶܣܬܒܰܥ ܆ ܟܡܐ ܝܰܬܺܝܪܳܐܺܝܬ ܢܟܰܬܰܪ ܕܠܐ ܣܰܒܥܽܘܬܐ ܇ ܠܘܳܬ ܢܰܦܫܐ ܫܽܘܦܪܶܗ ܕܰܡܫܺܝܚܐ ܇ ܗܰܘ ܕܺܐܝܬܰܘܗܝ ܟܝܳܢܳܐܺܝܬ ܫܽܘܦܪܐ ܐܪܓܺܝܓܐ ܘܰܪܚܺܝܡܐ ܇ ܘܠܰܝܬ ܫܽܘܦܪܐ ܕܡܶܬܦܰܚܰܡ ܥܰܡ ܫܽܘܦܪܶܗ ܇ ܘܠܐ ܚܙܳܬܐ ܕܕܳܡܝܐ ܠܰܚܙܳܬܶܗ ܇ ܘܠܐ ܦܰܐܝܽܘܬܐ ܕܰܪܚܺܝܡܐ ܐܰܟܘܳܬܶܗ ܇ ܘܠܐ ܝܽܘܩܢܐ ܕܚܰܒܺܝܒ ܐܰܝܟ ܨܰܠܡܶܗ ܇ ܘܠܐ ܨܽܘܪ̈ܳܬܐ ܕܰܪ̈ܓܺܝܓܳܢ ܐܰܝܟ ܕܺܝܠܶܗ . ܡܶܛܽܠ ܕܟܽܘܠܶܗ ܥܰܡ ܟܽܠܶܗ ܕܪܶܓܬܐ ܗܘ . ܠܰܝܬ ܒܶܗ ܓܶܝܪ ܡܢܳܬܐ ܕܫܰܦܺܝܪܐ ܇ ܘܰܐܚܪܺܬܐ ܕܰܠܩܽܘܒܠܳܗ̇ ܕܣܰܢܝܐ ܘܰܡܟܰܐܪܐ ܇ ܐܰܝܟ ܡܐ ܕܗܳܘܝܐ ܕܰܐܝܟ ܗܳܕܶܐ ܒܓܽܘܫܡܐ ܡܶܬܚܰܒܠܳܢܐ ܇ ܕܟܰܕ ܚܰܕ ܗܰܕܳܡܐ ܕܒܶܗ ܫܰܦܺܝܪ ܇ ܐܚܪܺܢܐ ܒܝܰܕ ܣܰܢܝܽܘܬܶܗ ܡܒܰܨܰܪ ܠܶܗ ܠܫܽܘܦܪܶܗ . ܐܺܝܬ ܓܶܝܪ ܐܶܡܰܬܝ ܕܰܦܐܶܐ ܦܰܪܨܽܘܦܐ ܘܰܡܫܰܟܪ̈ܳܢ ܪ̈ܶܓܠܶܐ . ܘܓܳܕܫܐ ܕܫܰܦܺܝܪ̈ܳܢ ܥܰܝ̈ܢܶܐ ܆ ܘܫܰܪܟܐ ܕܪ̈ܶܓܫܶܐ ܐܚܪ̈ܳܢܶܐ . ܡܬܰܚܬܶܝܢ ܆ ܘܒܳܨܪܺܝܢ . ܐܰܘ ܡܰܐܟܶܝܢ . ܘܡܰܬܩܰܢ ܫܰܦܺܝܪ ܬܽܘܩܳܢܐ ܕܗܰܕ̈ܳܡܶܐ ܆ ܘܰܒܡܶܕܶܡ ܐܚܪܺܝܢ ܒܩܰܘܡܬܐ ܡܶܫܬܟܰܚ ܥܶܕܠܳܝܐ . ܘܣܳܟܐ ܕܫܽܘܦܪܐ ܦܰܓܪܳܢܐ ܆ ܠܐ ܡܶܫܟܚܐ ܕܢܶܗܘܶܐ ܡܫܰܡܠܰܝ ܟܽܠܶܗ ܇ ܟܰܕ ܪܰܚܺܝܩ ܘܰܕܟܶܐ ܡܶܢ ܡܽܘ̈ܡܶܐ . ܟܰܕ ܐܳܦ ܗܺܝ ܗܳܕܶܐ ܡܶܢܶܗ ܕܥܳܒܽܘܕܐ ܒܚܶܟܡܬܐ ܐܶܬܬܣܺܝܡܰܬ ܇ ܕܠܐ ܢܶܗܘܶܐ ܓܡܺܝܪ ܒܫܽܘܦܪܶܗ ܫܽܘܦܪܐ ܦܰܓܪܳܢܐ . ܕܰܐܝܢܐ ܕܡܶܬܬܚܶܕ ܒܪܶܓܬܶܗ ܆ ܡܶܢ ܩܽܘܪܒܐ ܢܶܫܬܪܶܐ ܡܶܢܶܗ . ܡܐ ܓܶܝܪ ܕܣܺܝܡ ܗܰܕܳܡܐ ܣܰܢܝܐ ܥܰܡ ܫܰܦܺܝܪܐ ܆ ܘܰܡܟܰܐܪܐ ܥܰܡ ܦܰܐܝܐ ܆ ܗܰܘ ܐܰܝܢܐ ܕܡܶܬܬܚܶܕ ܒܪܶܓܬܶܗ ܕܫܰܦܺܝܪܐ ܆ ܢܶܬܬܰܟܰܣ ܡܶܢ ܚܙܳܬܶܗ ܣܢܺܝܬܐ ܕܗܰܘ ܕܰܡܙܰܘܰܓ ܠܶܗ ܇ ܘܡܶܢܶܗ ܘܒܶܗ ܬܶܫܬܪܶܐ ܪܶܓܬܶܗ ܕܗܳܢܐ ܫܽܘܦܪܐ . ܘܬܶܗܘܶܐ ܠܶܗ ܡܰܟܣܳܢܽܘܬܐ ܥܰܠ ܓܰܒܶܗ ܇ ܠܰܐܝܢܐ ܕܡܶܬܬܚܶܕ ܒܚܰܫܶܗ . ܘܢܶܗܘܶܐ ܡܙܺܝܓ ܥܰܡܶܗ ܕܟܺܐܒܐ ܐܳܦ ܣܰܡܶܗ . ܘܥܰܠ ܓܶܢܒ ܟܽܘܪܗܳܢܐ ܢܶܫܬܟܰܚ ܚܽܘܠܡܳܢܐ . ܘܡܶܢ ܓܰܘ ܫܽܘܦܪܐ ܬܕܺܝܩ ܣܰܢܝܽܘܬܐ . ܘܗܳܠܶܝܢ ܗܳܟܰܢܐ ܐܶܬܪܰܟܰܒ ܡܶܢ ܚܶܟܡܬܐ ܐܰܠܳܗܳܝܬܐ ܆ ܡܶܛܽܠ ܕܠܰܝܬ ܠܶܗ ܨܶܒܝܳܢܐ . ܠܗܰܘ ܥܶܠܬܐ ܕܟܽܠ ܇ ܫܽܘܦܪܐ ܕܫܽܘܦܪ̈ܶܐ ܟܽܘܠܗܽܘܢ ܇ ܕܢܶܐܪܰܓ ܫܽܘܦܪܳܗ ܕܢܰܦܫܰܢ ܇ ܠܫܽܘܦܪܐ ܢܽܘܟܪܳܝܐ ܕܰܠܒܰܪ ܡܶܢܶܗ ܇ ܘܶܐܢ ܢܶܓܕܰܫ ܘܡܶܢ ܢܰܘܡܬܐ ܕܪܶܥܝܳܢܐ ܆ ܣܰܢܝܽܘܬܐ ܒܕܽܘܟܰܬ ܫܽܘܦܪܳܐ ܬܶܬܚܙܶܐ ܠܰܢ ܆ ܘܡܶܢ ܚܙܳܬܐ ܕܗܰܕ̈ܳܡܶܐ ܦܰܐܝ̈ܳܐ ܆ ܢܶܬܬܨܺܝܕ ܒܪܶܓܬܐ ܡܶܬܚܰܒܠܳܢܺܝܬܐ : ܡܶܢ ܬܰܪ̈ܬܶܝܢ ܥܶܠ̈ܠܳܢ ܫܪܳܝܐ ܕܪܶܓܬܐ ܗܳܕܶܐ ܢܶܗܘܶܐ . ܡܶܢ ܣܰܢܝܽܘܬܐ ܕܗܰܕ̈ܳܡܶܐ ܡܟܰܐܪ̈ܶܐ ܆ ܘܡܶܢ ܫܽܘܦܪܐ ܦܰܐܝܐ ܕܰܚܙܳܬܐ ܥܶܠܳܝܬܐ . ܕܟܰܕ ܡܶܢ ܠܬܰܚܬ ܕܳܚܩܐ ܠܰܢ ܣܰܢܝܽܘܬܐ ܆ ܘܡܶܢ ܠܥܶܠ ܡܩܰܒܠܐ ܠܰܢ ܬܶܐܘܳܪܺܝܰܐ ܕܰܚܙܳܬܐ ܪܓܺܝܓܬܐ ܆ ܢܶܬܡܰܙܰܓ ܘܢܶܬܒܠܰܥ ܒܫܽܘܦܪܐ ܗܳܢܐ ܠܐ ܡܶܣܬܰܒܥܳܢܐ ܆ ܘܢܶܬܶܐܫܶܕ ܟܽܠܶܗ ܥܰܡ ܟܽܠܰܢ ܆ ܘܢܶܬܚܰܠܰܛ ܒܰܢ ܆ ܘܬܶܬܓܰܫܰܡ ܒܢܰܦܫܰܢ ܨܽܘܪܬܐ ܕܪܽܘܚܳܢܽܘܬܶܗ ܀ ܠܐ ܗܳܟܺܝܠ ܢܶܛܥܶܐ ܘܢܶܪܰܓ ܠܰܐܝܠܶܝܢ ܕܰܠܪܶܓܬܐ ܠܐ ܫܳܘ̈ܝܳܢ ܇ ܘܢܰܘܒܶܕ ܪܶܓܬܐ ܪܽܘܚܳܢܳܝܬܐ ܕܰܡܙܺܝܓܐ ܒܓܰܘ ܢܰܦܫܰܢ . ܪܰܓ ܓܶܝܪ ܐܳܕܳܡ ܫܽܘܦܪܶܗ ܕܦܺܐܪܐ ܆ ܘܡܶܢܶܗ ܐܶܬܕܒܰܪ ܠܰܚܙܳܬܐ ܕܫܽܘܦܪܳܗ̇ ܕܚܰܘܐ . ܥܶܠܰܬ ܪܶܓܰܬ ܟܰܪܣܐ ܆ ܘܰܐܥܺܝܪܰܬ ܪܶܓܰܬ ܦܰܓܪܐ . ܘܥܰܡ ܪܶܓܬܶܗ ܕܙܽܘܘܳܓܐ ܆ ܫܘܰܚ ܒܰܢ ܐܳܦ ܖ̈ܓܺܝܓܳܬܐ ܐܚܪ̈ܳܢܝܳܬܐ . ܪܶܓܬܐ ܓܶܝܪ ܗܳܕܶܐ ܆ ܠܩܽܘܝܳܡܶܗ ܕܓܶܢܣܐ ܐܢܳܫܳܝܐ ܐܶܬܢܰܨܒܰܬ ܒܰܢ . ܘܰܐܝܠܶܝܢ ܕܠܐ ܣܺܝܡܺܝܢ ܠܗܳܕܶܐ ܕܰܢܩܰܝܡܽܘܢ ܠܥܳܠܡܐ ܆ ܙܳܕܶܩ ܠܗܽܘܢ . ܕܢܶܙܟܽܘܢܳܝܗܝ ܠܙܰܘܥܳܗ̇ ܕܪܶܓܬܐ ܗܳܕܶܐ . ܫܽܘܘܕܳܝܗܽܘܢ ܓܶܝܪ ܕܬܰܠܡܺܝ̈ܕܶܐ ܆ ܠܒܰܪ ܡܶܢ ܥܳܠܡܐ ܥܒܰܕ ܐܶܢܽܘܢ . ܘܝܰܬܺܝܖ̈ܶܐ ܘܢܽܘܟܪ̈ܳܝܶܐ ܗܘܰܘ ܠܶܗ ܆ ܒܟܽܘܠܡܶܕܶܡ ܒܰܩܝܳܡܗܽܘܢ . ܗܳܢܰܘ ܕܶܝܢ ܗܘܰܘ ܠܗܽܘܢ ܠܥܶܠ ܡܶܢ ܥܳܠܡܐ ܆ ܘܰܐܝܟ ܕܰܒܪܰܘܡܐ ܕܙܰܕܺܝܩܽܘܬܐ ܩܳܝܡܺܝܢ ܇ ܐܰܝܟ ܫܽܘܘܕܳܝܶܗ ܕܦܳܪܽܘܩܰܢ ܕܰܠܘܳܬܗܽܘܢ . ܘܗܳܠܶܝܢ ܕܰܚܕܐ ܙܒܰܢ ܡܶܢ ܥܳܠܡܐ ܢܦܰܩܘ ܠܗܽܘܢ ܆ ܙܳܕܶܩ ܠܗܽܘܢ . ܕܢܶܗܘܽܘܢ ܐܳܦ ܠܒܰܪ ܡܶܢ ܪܶܓܬܐ ܇ ܗܳܝ ܕܺܐܝܬܶܝܗ̇ ܡܩܰܝܡܳܢܺܝܬܶܗ ܕܥܳܠܡܐ . ܗܳܠܶܝܢ ܓܶܝܪ ܬܰܪ̈ܬܶܝܢ ܪ̈ܓܺܝܓܳܢ ܕܢܰܩܺܝ̈ܦܳܢ ܠܰܚܕ̈ܳܕܶܐ : ܐܳܡܰܪ ܐܢܐ ܕܶܝܢ ܪܶܓܰܬ ܟܰܪܣܐ ܘܪܶܓܬܐ ܕܙܽܘܘܳܓܐ ܆ ܡܫܰܚܠܦܳܐܺܝܬ ܡܶܬܚܙܶܝܢ ܣܽܘܥܪ̈ܳܢܰܝܗܶܝܢ ܠܘܳܬܰܢ . ܚܕܐ ܓܶܝܪ ܡܩܰܝܡܐ ܚܰܝ̈ܶܐ ܕܰܩܢܽܘܡܰܢ ܆ ܘܰܐܚܪܺܬܐ ܢܳܛܪܐ ܚܰܝ̈ܰܘܗܝ ܕܰܟܝܳܢܐ . ܪܶܓܰܬ ܟܰܪܣܐ ܓܶܝܪ ܆ ܚܰܝ̈ܶܐ ܕܰܩܢܽܘܡܰܢ ܡܩܰܝܡܐ . ܪܶܓܬܐ ܕܶܝܢ ܕܙܽܘܘܳܓܐ ܆ ܠܰܟܝܳܢܐ ܢܳܛܪܐ ܒܝܽܘܒܳܠܐ ܕܬܰܘ̈ܠܕܳܬܐ . ܘܶܐܠܽܘ ܡܰܨܝܐ ܗܘܳܬ ܕܒܶܠܥܳܕ ܣܽܘܢ̈ܩܳܢܶܐ ܦܰܓܪ̈ܳܢܶܐ ܆ ܢܶܬܩܰܝܡܽܘܢ ܚܰܝ̈ܰܝܢ ܒܓܰܘ ܥܳܠܡܐ ܆ ܐܳܦ ܡܶܢ ܡܶܐܟܽܘܠܬܐ ܘܡܰܫܬܝܐ ܟܳܠܶܐ ܗܘܳܐ ܠܰܢ ܦܽܘܩܕܳܢܶܗ ܕܡܰܚܝܳܢܰܢ . ܐܶܠܐ ܡܶܛܽܠ ܕܗܳܕܶܐ ܠܐ ܡܶܫܟܚܐ ܆ ܕܗܳܟܰܢܐ ܐܶܬܬܣܺܝܡ ܡܶܢ ܦܽܘܩܕܳܢ ܥܳܒܽܘܕܐ ܬܚܽܘܡܐ ܠܩܽܘܝܳܡܐ ܕܚܰܝ̈ܰܝܢ ܆ ܘܡܶܢ ܗܳܝ ܕܙܽܘܘܳܓܐ ܟܳܠܶܐ ܠܰܢ . ܡܶܛܽܠ ܕܠܐ ܣܳܡܰܢ ܒܓܰܘ ܥܳܠܡܐ ܡܩܰܝ̈ܡܳܢܶܐ ܕܥܳܠܡܐ . ܐܶܠܐ ܕܢܶܗܘܶܐ ܠܰܢ ܒܶܝܬ ܐܰܓܽܘܢܐ ܒܰܠܚܽܘܕ ܆ ܕܰܒܬܰܟܬܽܘܫܐ ܪܽܘܚܳܢܐ ܢܰܥܕܶܐ ܡܶܢܶܗ ܟܠܺܝܠܐ ܕܢܶܨ̈ܚܳܢܶܐ . ܘܡܶܛܽܠ ܕܰܠܗܰܘ ܕܡܶܬܟܰܬܰܫ ܒܥܶܠܕܰܪܐ ܡܶܬܒܥܶܐ ܠܶܗ ܆ ܡܶܛܽܠ ܕܰܕܠܐ ܗܳܟܰܢ ܬܰܟܬܽܘܫܐ ܠܐ ܗܳܘܶܐ . ܫܰܒܩܳܗ̇ ܠܪܶܓܬܐ ܒܗܰܕ̈ܳܡܰܝܢ ܇ ܕܬܶܗܘܶܐ ܠܰܢ ܒܥܶܠܕܰܪܐ . ܕܟܰܕ ܡܶܬܟܰܬܫܐ ܘܡܶܙܕܰܟܝܐ ܆ ܬܶܬܚܙܶܐ ܙܳܟܽܘܬܶܗ ܕܰܐܬܠܺܝܛܐ . ܐܶܢ ܕܶܝܢ ܢܶܓܕܰܫ ܘܰܢܚܽܘܒ ܆ ܬܶܬܩܰܛܪܰܓ ܫܰܦܠܽܘܬܶܗ ܇ ܕܡܶܢ ܡܚܺܝܠܽܘܬܶܗ ܐܶܙܕܟܺܝ ܆ ܘܠܰܘ ܡܶܢ ܚܰܝܠܬܳܢܽܘܬܶܗ ܕܰܒܥܶܠܕܰܪܐ . ܠܰܘ ܓܶܝܪ ܡܶܛܽܘܠ ܕܚܰܝܠܬܳܢܝܐ ܡܶܢܰܢ ܪܶܓܬܐ ܙܳܟܝܐ ܠܰܢ ܆ ܐܶܠܐ ܡܶܛܽܠ ܡܚܺܝܠܽܘܬܐ ܘܫܰܦܠܽܘܬܐ ܕܺܝܠܰܢ . ܐܶܠܽܘ ܓܶܝܪ ܒܰܟܝܳܢܳܗ̇ ܐܺܝܬ ܗܘܳܐ ܠܳܗ̇ ܠܪܶܓܬܐ ܕܬܶܙܟܶܐ ܆ ܠܟܽܠܢܳܫ ܙܳܟܝܐ ܗܘܳܬ . ܘܰܒܟܽܠܥܶܕܳܢ ܙܳܟܝܐ ܗܘܳܬ . ܗܳܫܐ ܕܶܝܢ ܠܐ ܗܘܳܐ ܗܳܟܰܢܐ . ܐܶܠܐ ܒܰܙܒܰܢ ܙܳܟܝܐ ܘܒܰܙܒܰܢ ܡܶܙܕܰܟܝܐ . ܘܒܰܙܒܰܢ ܚܳܝܒܐ ܆ ܘܰܒܥܶܕܳܢܐ ܐܚܪܺܢܐ ܡܚܰܝܒܐ . ܕܰܒܗܳܝ ܕܡܶܙܕܰܟܝܐ ܬܶܬܚܙܶܐ ܚܰܝܠܬܳܢܽܘܬܶܗ ܕܨܶܒܝܳܢܰܢ . ܒܗܳܝ ܕܶܝܢ ܕܗܺܝ ܙܳܟܝܐ ܘܰܡܚܰܝܒܐ ܠܰܢ ܆ ܬܶܬܚܙܶܐ ܫܰܦܠܽܘܬܳܗ̇ ܕܚܺܐܪܽܘܬܰܢ ܇ ܘܒܶܣܝܳܢܐ ܘܡܰܗܡܝܳܢܽܘܬܐ ܕܺܐܝܬ ܒܰܢ ܥܰܠ ܩܢܽܘܡܰܢ . ܥܕܰܡܐ ܓܶܝܪ ܕܫܳܩܠܐ ܡܶܢܳܟ ܪܶܓܬܐ ܚܰܝܠܐ ܆ ܠܐ ܡܶܫܟܚܐ ܕܬܶܙܟܶܝܟ . ܗܳܢܰܘ ܕܶܝܢ ܆ ܐܳܦ ܠܐ ܕܰܬܩܽܘܡ ܥܰܡܳܟ ܒܰܩܪܳܒܐ ܡܰܡܪܚܐ ܇ ܥܕܰܡܐ ܕܨܶܒܝܳܢܳܟ ܡܰܦܶܣ ܠܳܗ̇ . ܘܣܰܒ ܢܶܣܝܳܢܐ ܕܗܳܕܶܐ ܆ ܒܰܩܢܽܘܡܳܟ . ܕܰܟܡܐ ܕܨܳܒܶܐ ܐܰܢܬ ܕܰܡܺܝܟܐ ܗܝ . ܘܡܐ ܕܒܳܥܶܐ ܐܰܢܬ ܡܥܺܝܪ ܐܰܢܬ ܠܳܗ ܇ ܐܶܢ ܕܶܝܢ ܢܶܓܕܰܫ ܘܰܠܒܰܪ ܡܶܢ ܨܶܒܝܳܢܳܟ ܙܰܘܥܐ ܕܰܟܝܳܢܐ ܢܥܺܝܪܺܝܗ̇ . ܦܫܺܝܩ ܗܽܘ ܠܳܟ ܕܰܒܡܰܦܽܘܚܺܝܬܐ ܙܥܽܘܪܬܐ ܬܰܕܥܶܟ ܢܽܘܪܳܗ̇ ܇ ܐܶܢܗܽܘ ܕܺܐܝܬ ܚܰܝܠܐ ܒܢܰܦܫܳܟ ܇ ܕܕܰܐܝܟ ܗܳܕܶܐ ܡܰܦܽܘܚܺܝܬܐ ܬܫܰܕܰܪ ܠܩܽܘܒܠܳܗ̇ ܆ ܠܰܘ ܕܶܝܢ ܡܶܢ ܡܰܦܽܘܚܺܝܬܐ ܕܚܰܝܠܐ ܕܦܰܓܪܐ ܕܳܥܟܐ ܇ ܗܰܘ ܕܡܐ ܕܶܐܬܬܙܺܝܥܰܬ ܒܶܗ ܡܫܰܥܒܕܐ ܬܚܶܝܬ ܨܶܒܝܳܢܳܗ̇ ܠܟܽܘܠܗܽܘܢ ܪ̈ܶܓܫܰܘܗܝ . ܦܰܓܪܐ ܓܶܝܪ ܗܰܘ ܕܡܶܢܳܗ̇ ܡܶܙܕܟܶܐ ܆ ܠܐ ܡܶܫܟܰܚ ܢܳܦܰܚ ܒܳܗ̇ . ܘܶܐܢ ܢܳܦܰܚ ܠܐ ܡܰܕܥܶܟ . ܐܶܠܐ ܡܐ ܕܩܳܡܰܬ ܢܰܦܫܐ ܒܚܰܝܠܐ ܕܰܟܝܳܢܳܗ̇ ܇ ܘܶܐܫܬܰܠܛܰܬ ܥܰܠ ܦܳܪܽܘܫܽܘܬܐ ܕܚܽܘ̈ܫܳܒܶܝܗ̇ ܆ ܘܟܶܢܫܰܬ ܠܘܳܬ ܩܢܽܘܡܳܗ̇ ܟܽܠܗܽܘܢ ܙܰܘ̈ܥܶܝܗ̇ ܆ ܕܠܳܗ̇ ܢܶܬܬܙܺܝܥܽܘܢ ܘܠܰܘ ܠܦܰܓܪܐ ܆ ܗܳܝܕܶܝܢ ܒܚܰܝܠܐ ܣܰܓܺܝܐܐ ܟܽܠ ܐܶܡܰܬܝ ܕܨܳܒܝܐ ܇ ܡܫܰܕܪܐ ܡܰܦܽܘܚܺܝܬܐ ܕܰܟܐܳܬܐ ܠܽܘܩܒܰܠ ܪܶܓܬܐ ܆ ܘܩܰܠܺܝܠܐܝܬ ܐܰܝܟ ܪܦܳܦ ܥܰܝܢܐ ܆ ܠܢܽܘܪܐ ܕܰܟܝܳܢܐ ܗܳܝ ܕܪܶܚܫܰܬ ܒܗܰܕ̈ܳܡܶܐ ܡܰܕܥܟܐ ܆ ܐܶܡܰܬܝ ܓܶܝܪ ܕܡܶܢ ܢܰܦܫܐ ܡܶܬܕܰܒܰܪ ܦܰܓܪܐ ܆ ܬܰܩܢܰܐ ܗ̣ܘ ܘܰܚܠܺܝܡܐ ܟܽܘܠܶܗ ܕܽܘܒܳܪܗܽܘܢ . ܘܰܐܝܟ ܕܰܦܐܶܐ ܠܒܰܪ ܐܢܳܫܐ ܡܶܬܕܰܒܰܪ ܒܬܰܩܢܽܘܬܐ ܐܰܝܕܐ ܕܠܳܚܡܐ ܠܰܡܠܺܝ̈ܠܶܐ . ܐܶܡܰܬܝ ܕܶܝܢ ܕܨܶܒ̈ܝܳܢܰܝ ܦܰܓܪܐ ܡܕܰܒܪܺܝܢ ܠܳܗ̇ ܠܢܰܦܫܐ ܆ ܕܽܘܒܳܪܐ ܕܚܰܝ̈ܘܳܬܐ ܡܶܬܕܰܒܰܪ ܒܰܪ ܐܢܳܫܐ . ܘܟܰܕ ܐܳܦ ܗܶܢܽܘܢ ܙܰܘ̈ܥܶܐ ܕܰܪ̈ܓܺܝܓܳܬܶܗ ܆ ܕܠܐ ܡܰܪܓܫܳܢܽܘܬܐ ܡܶܫܬܰܡܫܺܝܢ ܡܶܢܶܗ . ܘܥܰܠ ܗܳܕܶܐ ܡܶܬܓܠܶܙ ܠܶܗ ܆ ܐܳܦ ܡܶܢ ܡܶܬܬܰܘܝܳܢܽܘܬܐ ܗܳܝ ܕܢܰܩܺܝܦܐ ܠܦܳܪܽܘܫܽܘܬܐ . ܟܡܐ ܓܶܝܪ ܕܰܚܠܺܝܛܐ ܢܰܦܫܐ ܥܰܡ ܦܰܓܪܐ ܒܚܽܘ̈ܫܳܒܶܝܗ̇ ܆ ܠܐ ܡܶܫܟܚܐ ܡܕܰܒܪܐ ܠܶܗ ܆ ܐܳܦܠܐ ܚܳܙܺܝܬܐ ܕܰܩܢܽܘܡܳܗ̇ ܗܳܘܝܐ . ܘܠܐ ܐܖ̈ܓܺܝܓܳܬܐ ܕܦܰܓܪܐ ܕܳܝ̈ܩܳܢ ܠܳܗ̇ . ܘܠܐ ܚܰܫܶܝ̈ܗ̇ ܕܺܝܠܳܗ̇ ܩܒܺܝܠܺܝܢ ܠܳܗ̇ ܆ ܐܶܠܐ ܐܰܝܟ ܣܰܡܝܐ ܕܰܓܠܺܝܙ ܡܶܢ ܚܙܳܬܐ ܕܰܩܢܽܘܡܶܗ ܆ ܘܡܶܢ ܚܙܳܬܐ ܕܟܽܘܠ ܡܶܕܶܡ ܆ ܗܳܟܰܢܐ ܐܳܦ ܢܰܦܫܐ ܡܳܐ ܕܶܐܣܬܰܡܝܰܬ ܒܚܰܫ̈ܶܐ ܕܰܚܛܺܝܬܐ ܆ ܠܐ ܠܝܳܬܳܗ̇ ܚܳܙܝܐ ܆ ܘܠܐ ܠܡܶܕܶܡ ܕܰܠܒܰܪ ܡܶܢܳܗ̇ ܀ ܡܶܬܒܥܶܐ ܠܰܢ ܡܳܕܶܝܢ ܕܢܶܦܪܽܘܫ ܢܰܦܫܐ ܡܶܢ ܦܰܓܪܐ ܆ ܡܶܢ ܩܕܳܡ ܦܽܘܪܫܳܢܐ ܕܗܳܘܶܐ ܠܦܰܓܪܐ ܡܶܢ ܢܰܦܫܐ . ܡܶܛܽܠ ܕܗܽܘ ܚܽܘܠܛܳܢܐ ܕܰܟܝܳܢܐ . ܡܶܢ ܥܳܒܽܘܕܐ ܣܺܝܡ ܒܰܢ . ܘܠܰܘ ܕܺܝܠܰܢ ܗܺܝ ܕܢܶܦܪܫܳܗ̇ ܇ ܐܶܠܐ ܐܶܢ ܐܢܳܫ ܨܳܒܶܐ ܕܢܺܐܒܰܕ ܡܶܢ ܚܰܝ̈ܶܐ ܐܰܠܳܗܳܝ̈ܶܐ . ܗܳܢܐ ܕܶܝܢ ܦܽܘܪܫܳܢܐ ܕܚܽܘ̈ܫܳܒܰܝ ܢܰܦܫܐ ܡܶܢ ܦܰܓܪܐ ܆ ܒܺܐܝܕܐ ܕܚܺܐܪܽܘܬܰܢ ܣܺܝܡ . ܘܟܽܠ ܐܶܡܰܬܝ ܕܢܶܨܒܶܐ ܆ ܦܫܺܝܩ ܠܰܢ ܕܢܶܦܪܽܘܫ ܚܽܘ̈ܫܳܒܶܐ ܕܢܰܦܫܰܢ ܡܶܢ ܦܰܓܪܰܢ . ܟܰܕ ܠܶܗ ܠܗܳܢܐ ܦܽܘܪܫܳܢܐ . ܡܶܢ ܟܬܳܒ̈ܶܐ ܩܰܕܺܝ̈ܫܶܐ ܝܺܠܶܦܢܳܝܗܝ ܆ ܘܡܶܢܗܽܘܢ ܩܰܒܶܠܢܰܢ ܚܰܝܠܐ ܇ ܕܢܰܥܡܰܪ ܠܢܰܦܫܐ ܐܺܝܚܺܝܕܳܐܺܝܬ ܒܓܰܘ ܒܰܝܬܶܗ ܕܦܰܓܪܐ . ܘܛܳܟ ܐܰܝܟ ܕܰܒܦܶܠܶܐܬܐ ܆ ܠܳܗ̇ ܠܗܳܕܶܐ ܡܰܘܕܰܥ ܗܘܳܐ ܪܽܘܚܐ ܕܰܐܠܳܗܳܐ ܟܰܕ ܐܳܡܰܪ ܇ ܕܡܰܘܬܶܒ ܠܺܝܚܺܝܕܳܝܐ ܒܒܰܝܬܐ . ܝܺܚܺܝܕܳܝܐ ܓܶܝܪ ܬܢܳܢ . ܐܰܝܟ ܕܰܒܘܳܠܺܝܬܐ ܩܳܪܶܐ ܠܚܽܘܫܳܒܐ ܛܳܒܐ . ܕܟܰܕ ܫܪܶܐ ܒܦܰܓܪܐ ܆ ܠܐ ܡܫܰܘܬܰܦ ܠܚܰܫ̈ܰܘܗܝ . ܘܠܐ ܩܳܛܰܪ ܪܳܐܙܐ ܕܚܽܘܒܐ ܇ ܥܰܡ ܗܳܢܽܘܢ ܕܠܐ ܫܳܘܶܝܢ ܠܪܳܚܡܽܘܬܶܗ . ܐܶܠܐ ܟܰܕ ܡܶܬܬܙܺܝܥ ܗܽܘ ܡܶܢܶܗ ܘܒܶܗ ܐܺܝܚܺܝܕܳܐܺܝܬ : ܒܬܶܗܪܐ ܕܪܰܒܽܘܬ ܬܶܫܒܽܘܚܬܶܗ ܕܰܐܠܳܗܐ ܆ ܥܳܡܰܪ ܒܓܰܘ ܒܰܝܬܐ ܕܫܶܬܩܐ ܆ ܘܢܳܩܶܦ ܠܶܗ ܫܡܐ ܕܺܝܚܺܝܕܳܝܐ ܇ ܠܚܽܘܫܳܒܐ ܩܰܕܺܝܫܐ ܕܰܐܝܟ ܗܳܢܐ . ܡܶܛܽܘܠ ܕܰܐܝܟܰܢܐ ܕܡܶܬܩܪܶܐ ܝܺܚܺܝܕܳܝܐ ܆ ܒܰܪ ܐܢܳܫܐ ܐܰܝܢܐ ܕܡܶܬܢܰܟܪܶܐ ܠܥܳܠܡܐ ܟܽܠܶܗ : ܘܗܳܘܶܐ ܝܰܬܺܝܪܐ ܠܡܰܣܒܶܗ ܘܰܠܡܰܬܠܶܗ ܆ ܘܰܠܥܽܘܬܪܶܗ ܘܠܰܢܝܳܚ̈ܰܘܗܝ ܆ ܘܰܠܟܽܠܡܶܕܶܡ ܕܺܐܝܬ ܒܶܗ ܆ ܗܳܟܰܢܐ ܡܶܬܩܪܶܐ ܝܺܚܺܝܕܳܝܐ ܇ ܐܳܦ ܚܽܘܫܳܒܐ ܗܰܘ ܕܟܰܕ ܥܳܡܰܪ ܒܓܰܘ ܦܰܓܪܐ ܇ ܡܢܰܟܪܰܝ ܘܪܰܚܺܝܩ ܡܶܢ ܟܽܠܗܶܝܢ ܐܖ̈ܓܺܝܓܳܬܶܗ ܘܬܶܫܡ̈ܫܳܬܐ ܕܰܢܝ̈ܳܚܰܘܗܝ ܇ ܘܺܐܝܬܰܘܗܝ ܒܰܠܚܽܘܕ ܠܘܳܬ ܢܰܦܫܶܗ ܇ ܟܰܕ ܪܳܢܶܐ ܗܽܘ ܒܶܗ ܆ ܘܡܶܬܓܠܶܐ ܠܶܗ ܡܶܢ ܐܰܡܺܝܢܽܘܬܶܗ ܕܗܶܪܓܐ ܗܳܢܐ ܇ ܫܽܘܦܪܐ ܕܢܰܦܫܶܗ ܆ ܘܦܰܐܝܽܘܬܐ ܘܙܰܗܝܽܘܬܐ ܕܝܳܬܶܗ . ܫܰܦܺܝܪ ܓܶܝܪ ܐܰܝܬܺܝ ܢܒܺܝܐ ܬܰܚܘܺܝܬܐ ܠܺܝܚܺܝܕܳܝܽܘܬܶܗ ܕܚܽܘܫܳܒܐ ܗܳܢܐ ܇ ܠܗܳܝ ܝܺܚܺܝܕܳܝܽܘܬܐ ܕܺܐܝܬ ܠܰܐܠܳܗܳܐ ܠܘܳܬ ܟܽܠ ܡܶܕܶܡ . ܕܰܐܟܙܢܐ ܕܰܐܠܳܗܳܐ ܕܟܰܕ ܚܠܺܝܛ ܒܟܽܠ ܇ ܪܰܚܺܝܩ ܘܡܰܒܥܰܕ ܡܶܢ ܟܽܠ ܒܺܝܚܺܝܕܳܝܽܘܬܐ ܕܰܟܝܳܢܶܗ ܆ ܗܳܟܰܢܐ ܐܳܦ ܚܽܘܫܳܒܐ ܗܳܢܐ ܝܺܚܺܝܕܳܝܐ ܇ ܟܰܕ ܚܠܺܝܛ ܒܦܰܓܪܐ ܡܰܒܥܰܕ ܡܶܢ ܦܰܓܪܐ . ܐܰܠܳܗܳܐ ܠܰܡ ܒܡܰܥܡܪܶܗ ܩܰܕܺܝܫܐ ܆ ܘܟܶܢ ܐܰܝܬܺܝ ܒܳܬܪܳܗ ܆ ܐܰܠܳܗܳܐ ܡܰܘܬܶܒ ܠܺܐܝܚܺܝܕܳܝܐ ܒܒܰܝܬܐ . ܘܡܳܢܐ ܐܳܠܨܐ ܗܘܳܬ ܕܰܢܣܺܝܡ ܗܳܕܶܐ ܥܰܠ ܓܶܢܒ ܗܳܝ ܇ ܐܶܠܐ ܕܡܶܢ ܗܳܝ ܕܰܐܠܳܗܳܐ ܇ ܢܶܬܶܠ ܣܳܗܕܽܘܬܐ ܥܰܠ ܝܺܚܺܝܕܳܝܽܘܬܶܗ ܕܚܽܘܫܳܒܐ . ܕܰܐܝܟ ܕܺܐܝܬܰܘܗܝ ܐܰܠܳܗܳܐ ܒܡܰܥܡܪܶܗ ܩܰܕܺܝܫܐ ܇ ܗܳܢܰܘ ܕܶܝܢ ܗܽܘ ܒܶܗ ܆ ܟܰܕ ܦܪܺܝܫ ܘܪܰܚܺܝܩ ܡܶܢܶܗ ܟܽܠ ܆ ܐܳܦܶܢ ܗܽܘ ܠܟܽܠ ܡܶܕܶܡ ܩܰܪܺܝܒ ܆ ܗܳܟܰܢܐ ܐܳܦ ܪܶܥܝܳܢܐ ܐܺܝܚܺܝܕܳܝܐ ܇ ܟܰܕ ܗܽܘ ܩܰܪܺܝܒ ܠܟܽܠ ܇ ܟܽܠ ܪܰܚܺܝܩ ܡܶܢܶܗ ܆ ܐܳܦ ܗܳܟܰܢܐ ܓܶܝܪ ܦܰܐܝܐ . ܕܗܽܘ ܚܽܘܫܳܒܐ ܒܰܡܫܰܠܛܽܘܬܐ ܕܰܟܝܳܢܶܗ ܢܶܬܩܰܪܰܒ ܠܟܽܠ ܡܶܕܶܡ ܆ ܕܢܶܗܘܶܐ ܚܰܙܳܝܐ ܘܡܶܫܟܚܳܢܐ ܕܺܝܕܰܥܬܐ ܇ ܕܰܒܟܽܠ ܡܶܕܶܡ ܙܪܺܝܥܐ . ܘܠܐ ܢܶܬܶܠ ܠܡܶܕܶܡ ܕܢܶܬܩܰܪܰܒ ܠܘܳܬܶܗ . ܡܶܛܽܠ ܕܳܐܦ ܐܰܠܳܗܳܐ ܒܠܐ ܡܣܰܝܟܽܘܬܐ ܕܰܟܝܳܢܶܗ ܩܰܪܺܝܒ ܠܟܽܠܡܶܕܶܡ . ܟܰܕ ܟܽܠܡܶܕܶܡ ܪܰܚܺܝܩ ܡܶܢܶܗ . ܡܶܛܽܠ ܕܰܡܣܰܝܟܐ ܗܘ ܆ ܗܳܟܰܢܐ ܐܳܦ ܠܪܶܥܝܳܢܐ ܡܫܰܠܛܐ ܙܳܕܶܩ ܠܶܗ ܕܢܶܥܒܶܕ ܆ ܕܟܰܕ ܗ̣ܘ ܠܟܽܠ ܩܰܪܺܝܒ ܡܶܛܽܠ ܚܺܐܪܽܘܬܶܗ ܆ ܟܽܠ ܡܶܢܶܗ ܢܶܬܪܚܶܩ ܇ ܡܶܛܽܠ ܕܠܐ ܠܳܚܶܡ ܠܶܗ . ܗܳܢܰܘ ܕܶܝܢ ܗܳܠܶܝܢ ܕܺܐܝܬܰܝܗܶܝܢ ܦܰܓܪ̈ܳܢܝܳܬܐ . ܡܶܛܽܠ ܕܶܐܠܐ ܐܶܢ ܩܳܐܶܡ ܚܽܘܫܳܒܐ ܒܺܝܚܺܝܕܳܝܽܘܬܶܗ ܆ ܐܳܦ ܠܐ ܕܰܢܟܰܢܶܫ ܠܘܳܬܶܗ ܚܰܝܠܐ ܕܰܟܝܳܢܶܗ ܡܶܫܟܰܚ . ܒܗܳܝ ܕܰܟܡܐ ܕܰܚܠܺܝܛ ܥܰܡ ܦܰܓܪܐ ܆ ܡܶܬܓܢܶܒ ܘܡܶܬܒܰܕܰܪ ܚܰܝܠܶܗ ܥܰܠ ܗܰܕ̈ܳܡܰܝ ܦܰܓܪܐ . ܘܡܶܬܡܰܣܟܰܢ ܘܡܶܫܬܰܘܚܰܕ ܡܶܢ ܚܰܝܠܬܳܢܽܘܬܐ ܕܢܰܦܫܶܗ . ܘܗܳܘܶܐ ܡܫܰܥܒܕܐ ܠܰܖ̈ܓܺܝܓܳܬܐ ܆ ܘܡܶܬܦܰܩܕܳܢܐ ܆ ܘܠܰܘ ܦܳܩܽܘܕܐ . ܐܶܡܰܬܝ ܓܶܝܪ ܕܢܰܦܫܐ ܥܰܡ ܦܰܓܪܐ ܬܶܫܬܰܘܬܰܦ ܆ ܘܰܠܚܽܘ̈ܬܚܳܬܶܐ ܕܨܶܒ̈ܝܳܢܰܘܗܝ ܬܶܬܪܡܶܐ ܆ ܠܪܶܓܬܶܗ ܡܶܫܬܰܥܒܕܐ ܘܠܰܘ ܠܕܺܝܠܳܗ ܇ ܗܳܢܰܘ ܕܶܝܢ ܥܰܡܶܗ ܪܳܓܐ ܗܳܠܶܝܢ ܡܶܬܚܰܒ̈ܠܳܢܝܳܬܐ ܕܗܽܘ ܪܳܐܶܓ . ܘܡܶܢ ܪܶܓܬܐ ܚܠܺܝܡܬܐ ܕܰܟܝܳܢܳܗ̇ ܡܶܬܢܰܟܪܝܐ . ܪܶܓܬܐ ܕܶܝܢ ܚܠܺܝܡܬܐ ܕܢܰܦܫܐ ܗܳܕܶܐ ܐܺܝܬܶܝܗ̇ ܆ ܘܗܺܝ ܗܳܘܝܐ ܠܰܢ ܢܶܣܝܳܢܐ ܇ ܐܶܡܰܬܝ ܕܰܒܪܶܓܬܐ ܕܰܟܝܳܢܳܗ̇ ܢܰܦܫܐ ܡܶܬܬܙܺܝܥܐ . ܟܽܘܠ ܐܶܡܰܬܝ ܓܶܝܪ ܕܛܳܒ̈ܳܬܐ ܪ̈ܳܓܺܝܢܰܢ : ܘܙܰܘ̈ܥܶܐ ܫܰܦܺܝܪ̈ܶܐ ܕܳܝܠܺܝܢ ܒܓܰܘ ܢܰܦܫܰܢ ܆ ܒܪܶܓܬܐ ܕܰܟܝܳܢܳܗ̇ ܡܶܬܬܙܺܝܥܐ ܢܰܦܫܐ . ܘܒܰܕܓܽܘܢ ܡܝܰܬܪ̈ܳܬܐ ܘܪ̈ܽܘܚܳܢܝܳܬܐ ܪܳܐܓܐ ܆ ܒܦܽܘܠܚܳܢܐ ܕܰܥܒ̈ܳܕܐ ܫܰܦܺܝܪ̈ܶܐ . ܠܰܘ ܓܶܝܪ ܪܶܓܬܐ ܕܦܰܓܪܐ ܚܰܝܠܬܳܢܝܐ ܇ ܕܬܶܟܒܽܘܫ ܠܪܶܓܬܐ ܕܪܽܘܚܐ . ܐܶܠܐ ܡܶܢܳܗ̇ ܡܶܢ ܢܰܦܫܐ ܫܳܩܠܐ ܚܰܝܠܐ ܪܶܓܬܐ ܗܳܕܶܐ ܕܬܶܬܟܰܬܰܫ ܥܰܡܳܗ̇ . ܗܺܝ ܓܶܝܪ ܪܶܓܬܐ ܒܰܠܚܽܘܕܶܝܗ̇ ܡܚܺܝܠܬܐ ܗ̣ܝ . ܘܥܰܠ ܗܳܕܶܐ ܫܳܩܠܐ ܠܥܽܘܕܪܳܢܳܗ̇ ܨܶܒ̈ܘܳܬܐ ܐܚܪ̈ܳܢܝܳܬܐ . ܕܗܰܘ ܡܶܕܶܡ ܕܠܰܝܬ ܠܳܗ̇ ܕܬܶܥܒܶܕ ܡܶܢ ܚܰܝܠܐ ܕܢܰܦܫܳܗ̇ ܆ ܡܶܢ ܥܽܘܕܪܳܢܐ ܕܰܐܚܪ̈ܳܢܝܳܬܐ ܬܶܫܟܚܺܝܘܗܝ . ܐܰܝܠܶܝܢ ܕܶܝܢ ܕܰܠܪܶܓܬܐ ܗܳܕܶܐ ܡܣܰܝ̈ܥܳܢ ܆ ܗܳܠܶܝܢ ܐܶܢܶܝ̈ܢ . ܪܶܓܰܬ ܟܰܪܣܐ . ܦܽܘܪ̈ܓܳܝܶܐ . ܫܥܳܬܐ . ܨܶܒܬܐ ܕܰܠܒܽܘ̈ܫܶܐ . ܥܶܢ̈ܝܳܢܶܐ ܐܢܳܫ̈ܳܝܶܐ . ܡܰܡܠܠܐ ܕܰܢܣܺܝܒ ܡܶܢ ܐܖ̈ܓܺܝܓܳܬܐ . ܬܶܢܝܐ ܕܶܐܣ̈ܟܺܡܶܝܗ̇ ܕܙܳܢܝܽܘܬܐ . ܫܽܘܦܪܳܐ ܕܰܐܦ̈ܶܐ . ܚܙܳܬܐ ܕܦܰܐܝܽܘܬܶܗ ܕܦܰܓܪܐ . ܦܶܗܝܐ ܕܪܶܥܝܳܢܐ . ܥܽܘܗܕܳܢܐ ܕܨܶܒ̈ܘܳܬܐ . ܗܳܠܶܝܢ ܘܕܰܐܝܟ ܗܳܠܶܝܢ ܩܳܪܝܐ ܪܶܓܬܐ ܠܥܽܘܕܪܳܢܳܗ̇ ܆ ܘܟܶܢ ܡܫܰܪܝܐ ܕܬܶܬܟܰܬܰܫ ܥܰܡ ܢܰܦܫܐ ܇ ܘܬܶܣܕܽܘܪ ܠܩܽܘܒܠܳܗ̇ ܩܪܳܒܐ ܕܚܽܘ̈ܬܚܳܬܶܐ . ܘܗܳܠܶܝܢ ܥܰܠ ܡܚܺܝܠܽܘܬܳܗ̇ ܕܪܶܓܬܐ ܡܰܘܕ̈ܥܳܢ . ܕܶܐܠܽܘ ܡܶܫܟܚܐ ܗܘܳܬ ܕܬܶܙܟܶܐ ܒܰܠܚܽܘܕܶܝܗ̇ ܆ ܥܰܠ ܗܳܠܶܝܢ ܠܐ ܡܶܣܬܰܢܩܐ ܗܘܳܬ ܀ ܠܳܟ ܕܶܝܢ ܡܳܢܐ ܡܶܬܒܥܶܐ ܠܳܟ ܐܳܘ ܬܰܠܡܺܝܕܐ ܇ ܐܶܢ ܗܽܘ ܕܨܳܒܶܐ ܐܰܢܬ ܕܬܶܙܟܶܐ ܠܪܶܓܬܐ ܕܡܶܬܟܰܬܫܐ ܥܰܡܳܟ . ܕܰܬܡܰܪܶܛ ܒܩܰܕܡܐ ܓܶܦܶܝ̈ܗ̇ ܆ ܘܬܶܚܪܽܘܒ ܚܰܝ̈ܠܰܘܳܬܐ ܕܰܩܪܳܬ ܠܥܽܘܕܪܳܢܳܗ̇ ܆ ܘܰܬܦܰܣܶܩ ܗܰܕ̈ܳܡܶܝܗ̇ . ܘܬܰܓܠܶܐ ܘܬܰܣܶܩ ܫܶܪ̈ܫܶܝܗ̇ ܆ ܘܰܬܪܺܝܡ ܥܶܩܳܪ̈ܶܝܗ̇ . ܘܡܐ ܕܦܳܫܰܬ ܠܳܗ̇ ܒܰܠܚܽܘܕܶܝܗ̇ ܆ ܕܠܐ ܥܰܡܠܐ ܙܳܟܶܐ ܐܰܢܬ ܠܳܗ̇ . ܡܐ ܓܶܝܪ ܕܰܡܫܰܪܝܐ ܪܶܓܬܐ ܕܬܶܬܟܰܬܰܫ ܥܰܡܳܟ ܆ ܠܐ ܬܩܰܪܶܒ ܠܳܗ̇ ܬܽܘܚܳܕܐ ܇ ܗܰܘ ܕܒܶܗ ܡܶܬܓܰܘܙܠܐ . ܐܶܠܐ ܟܢܽܘܫ ܠܪܽܘܚܩܐ ܡܶܢܳܗ̇ ܆ ܟܽܘܠ ܡܶܕܶܡ ܕܺܐܝܬܰܘܗܝ ܐܽܘܟܠܳܗ̇ . ܘܡܐ ܕܶܐܬܓܰܘܙܠܰܬ ܗܺܝ ܒܳܗ̇ ܡܠܶܐ ܥܶܕܳܢܐ ܆ ܪܳܒܚܐ ܘܡܶܫܬܰܗܝܐ ܥܰܠ ܕܽܘܟܬܳܗ̇ ܀ ܣܰܒ ܗܳܟܺܝܠ ܡܶܢܳܗ̇ ܒܩܰܕܡܐ ܆ ܡܶܐܟܽܘܠܬܐ ܘܫܶܩܝܐ . ܐܰܟܽܘܠ ܠܰܚܡܐ ܒܡܰܬܩܳܠܐ . ܐܶܫܬܰܝ ܡܰܝ̈ܳܐ ܒܟܰܝܠܐ . ܛܪܺܝ ܡܶܢܳܟ ܢܝ̈ܳܚܶܐ ܦܰܓܪ̈ܳܢܶܐ . ܛܥܰܢ ܥܠܰܝܟ ܐܽܘ̈ܠܨܳܢܶܐ ܕܦܽܘܪܫܳܢܐ . ܟܕܽܘܢܳܝܗܝ ܠܦܰܓܪܳܟ ܬܚܶܝܬ ܝܽܘܩܪܐ ܕܥܰܡ̈ܠܶܐ . ܢܶܫܬܰܢܰܩ ܒܟܰܦܢܐ ܢܶܬܶܐܠܶܨ ܒܨܶܗܝܐ . ܢܶܬܛܰܪܰܦ ܒܫܰܗܪܐ . ܢܶܒܥܶܐ ܕܢܶܕܡܰܟ . ܘܠܐ ܬܶܬܶܠ ܠܶܗ . ܐܶܢ ܨܳܒܶܐ ܕܢܶܚܛܽܘܦ ܢܰܘܡܬܐ ܆ ܛܪܽܘܕܶܝܗ̇ ܡܶܢ ܠܘܳܬܶܗ . ܥܳܨܶܐ ܠܶܗ ܣܽܘܢܩܳܢܶܗ ܕܢܶܣܬܰܝܒܰܪ ܆ ܚܰܫܶܒ ܥܰܡܶܗ ܘܟܶܢ ܝܳܗܶܒ ܐܰܢܬ ܠܶܗ . ܘܰܐܝܟ ܕܒܰܦܣܺܝ̈ܩܳܬܐ ܆ ܒܡܶܕܶܡ ܠܰܓܡܳܪ ܠܐ ܬܶܬܶܠ ܠܶܗ ܢܝܳܚܐ . ܡܶܛܽܠ ܕܰܢܝ̈ܳܚܶܐ ܕܠܐ ܦܽܘܠܳܓܐ ܆ ܡܰܘ̈ܠܕܳܢܶܐ ܐܶܢܽܘܢ ܕܪܶܓܬܐ . ܘܬܽܘܒ ܥܰܡ ܗܳܠܶܝܢ ܆ ܬܶܦܣܽܘܩ ܐܳܦ ܗܳܠܶܝܢ ܥܶܠ̈ܠܳܬܐ ܩܰܕ̈ܡܳܝܳܬܐ ܕܶܐܡܪܶܬ ܠܳܟ . ܠܐ ܬܶܬܶܠ ܠܶܗ ܐܶܕܢܳܟ ܠܡܰܡܠܠܐ ܕܥܶܢܝܳܢܐ ܕܪܶܓܬܐ . ܠܐ ܢܶܒܣܡܽܘܢ ܠܳܟ ܫܰܪ̈ܒܶܐ ܕܶܐܣ̈ܟܺܡܶܝܗ̇ ܟܰܕ ܡܶܬܬܰܢܶܝܢ ܩܕܳܡܰܝܟ . ܠܐ ܬܶܬܶܐܡܰܢ ܠܘܳܬܳܟ ܚܙܳܬܐ ܕܦܰܪܨܽܘܦܐ ܕܰܐܚܺܝܕ ܐܰܢܬ ܒܚܰܫܶܗ ܇ ܣܰܒ ܨܽܘܪܬܐ ܡܚܰܬܚܬܳܢܺܝܬܐ ܕܦܰܐܝܽܘܬܶܗ ܡܶܢ ܓܰܘ ܪܶܥܝܳܢܳܟ . ܥܩܽܘܪ ܡܶܢ ܢܰܦܫܳܟ ܡܰܠܝܳܐܺܝܬ ܆ ܥܽܘܗܕܳܢܶܗ ܕܫܽܘܦܪܐ ܕܰܫܒܳܟ . ܡܶܛܽܠ ܕܰܟܡܐ ܕܩܰܝܳܡ ܒܳܟ ܥܽܘܗܕܳܢܶܗ . ܡܰܘܩܶܕ ܠܳܟ ܆ ܐܰܝܟ ܕܳܐܚܕܐ ܓܶܝܪ ܢܽܘܪܐ ܒܬܽܘܚܳܕܐ ܡܐ ܕܩܰܪܺܝܒ ܠܳܗ̇ ܆ ܗܳܟܰܢܐ ܐܳܦ ܪܶܓܬܐ ܐܳܚܕܐ ܘܡܶܬܓܰܘܙܠܐ ܒܗܰܕ̈ܳܡܶܐ ܇ ܡܶܢ ܚܙܳܬܐ ܘܥܶܢܝܳܢܐ ܕܗܳܠܶܝܢ ܫܰܪ̈ܒܶܐ . ܘܡܐ ܕܶܐܚܕܰܬ ܠܳܗ̇ ܆ ܠܰܘ ܕܟܽܠ ܐܢܳܫ ܗܺܝ ܕܰܢܕܰܥܟܺܝܗ̇ . ܐܶܬܟܰܬܫ ܓܶܝܪ ܘܰܙܟܺܝ ܠܰܙܥܽܘܪ̈ܝܳܬܐ ܆ ܕܠܐ ܢܶܙܟ̈ܝܳܢܳܟ ܪ̈ܰܘܪܒܳܬܐ . ܐܶܢ ܗܽܘ ܗܳܟܺܝܠ ܕܡܶܢ ܥܶܢܝܳܢܐ ܕܗܳܠܶܝܢ ܕܶܐܡܪܶܬ ܠܳܟ ܬܶܬܢܰܟܪܶܐ ܆ ܘܰܠܨܶܒ̈ܘܳܬܐ ܕܺܐܝܬܰܝܗܶܝܢ ܐܰܠܺܝ̈ܠܶܝܗ̇ ܕܪܶܓܬܐ ܬܶܛܪܶܐ ܡܶܢ ܠܘܳܬܳܟ ܆ ܐܳܚܶܕ ܐܰܢܬ ܠܶܗ ܠܬܰܪܥܐ ܒܰܐܦ̈ܰܝ ܪܶܓܬܐ ܆ ܘܠܐ ܥܳܐܠܐ ܫܳܠܛܐ ܒܳܟ . ܐܶܢ ܕܶܝܢ ܩܕܳܡ ܗܳܠܶܝܢ ܕܰܡܚܺܝ̈ܠܳܢ ܬܶܬܪܰܦܶܐ ܘܬܶܙܕܟܶܐ ܡܶܢܗܶܝܢ ܆ ܟܡܐ ܝܰܬܺܝܪܳܐܺܝܬ ܡܶܢܳܗ̇ ܕܪܶܓܬܐ ܬܚܽܘܒ ܘܬܶܫܬܰܦܰܠ . ܐܶܠܐ ܡܶܛܽܠ ܕܠܐ ܢܶܣܓܶܐ ܠܳܟ ܥܰܡܠܐ ܆ ܘܬܶܦܶܠ ܒܰܩܪܳܒܐ ܆ ܕܰܐܘ ܢܳܦܩܰܬ ܡܶܢܶܗ ܐܰܘ ܠܐ ܆ ܐܰܪܚܶܩ ܡܶܢܳܟ ܨܶܒ̈ܘܳܬܐ ܗܳܠܶܝܢ ܕܰܡܣܰܚ̈ܦܳܢ ܘܡܰܥ̈ܠܳܢ ܠܳܟ ܠܓܰܘܶܗ ܕܰܩܪܳܒܐ ܆ ܘܰܗܘܺܝ ܠܗܶܝܢ ܢܽܘܟܪܳܝܐ ܆ ܕܬܶܗܘܶܐ ܢܽܘܟܪܳܝܐ ܠܪܶܓܬܐ . ܕܽܘܫ ܠܰܒܢ̈ܳܬܐ ܆ ܕܰܬܕܽܘܫ ܐܳܦ ܠܶܐܡܐ . ܩܛܽܘܥ ܗܰܕ̈ܳܡܶܐ ܆ ܕܬܶܦܣܽܘܩ ܐܳܦ ܪܺܫܐ . ܡܪܽܘܛ ܓܶܦ̈ܶܐ ܆ ܕܰܢܦܽܘܫ ܓܽܘܫܡܐ ܒܥܽܘܡܩܐ ܕܚܰܝܳܒܽܘܬܐ . ܠܐ ܬܡܰܠܶܠ ܡܰܡܠܠܐ ܕܙܳܢܝܽܘܬܐ ܆ ܕܠܐ ܬܺܐܬܶܐ ܠܰܥܒܳܕܐ ܕܙܳܢܝܽܘܬܐ . ܠܐ ܬܶܣܰܒ ܥܽܘܗܕܳܢܐ ܕܪܶܓܬܐ ܒܓܰܘ ܢܰܦܫܳܟ ܆ ܕܠܐ ܬܶܫܬܰܡܠܶܐ ܒܳܗ̇ ܒܪܶܓܬܐ ܒܣܽܘܥܪܳܢܐ . ܠܐ ܬܰܘܩܰܪ ܐܶܣܛܽܘܡܟܳܟ ܒܣܰܓܺܝܐܽܘܬ ܡܶܐܟܽܘܠܬܐ ܆ ܕܠܐ ܬܺܐܩܰܕ ܢܽܘܪܐ ܕܪܶܓܬܐ ܒܗܰܕ̈ܳܡܰܝܟ . ܠܐ ܬܶܫܬܰܦܰܥ ܒܗܰܕ̈ܳܡܰܝܟ ܣܰܓܺܝܐܽܘܬܶܗ ܕܚܰܡܪܐ ܆ ܕܠܐ ܬܶܬܶܐܫܶܕ ܒܟܽܠܳܟ ܣܰܓܺܝܐܽܘܬܶܗ ܕܚܽܘܬܚܳܬܐ . ܠܐ ܢܶܒܣ̈ܡܳܢ ܠܳܟ ܡܶܐܟ̈ܠܳܬܐ ܕܰܛܥܽܘ̈ܡܶܐ ܆ ܕܠܐ ܬܶܗܢܶܐ ܠܳܟ ܚܰܠܝܽܘܬܳܗ̇ ܕܪܶܓܬܐ . ܐܰܥܒܰܪ ܥܰܝܢܳܟ ܡܶܢ ܚܙܳܬܐ ܦܐܺܝܬܐ ܆ ܕܬܶܣܬܰܪܰܩ ܢܰܦܫܳܟ ܡܶܢ ܙܰܘ̈ܥܶܐ . ܛܦܺܝ ܬܰܪܥܳܗ̇ ܕܡܰܫܡܰܥܬܳܟ ܩܕܳܡ ܡܰܡܠܠܳܗ̇ ܕܪܶܓܬܐ ܆ ܕܠܐ ܢܶܗܘܶܐ ܠܳܗ̇ ܒܰܝܬܐ ܕܢܰܦܫܳܟ ܥܽܘܡܪܐ ܐܰܡܺܝܢܐ . ܠܐ ܬܶܫܦܰܪ ܩܕܳܡܰܝܟ ܚܙܳܬܶܗ ܦܐܺܝܬܐ ܕܦܰܓܪܳܟ ܆ ܘܠܐ ܬܶܬܒܰܩܶܐ ܒܦܰܐܝܽܘܬܐ ܕܰܚܙܳܬܐ ܕܰܐܚܪ̈ܳܢܶܐ ܆ ܠܐ ܬܰܬܩܶܠ ܘܠܐ ܬܶܬܩܰܠ . ܠܐ ܬܰܟܫܶܠ ܘܠܐ ܬܶܬܟܫܶܠ . ܠܐ ܬܛܰܡܰܐ ܘܠܐ ܬܶܬܛܰܡܰܐܐ . ܠܐ ܬܰܩܶܦ ܘܠܐ ܬܶܬܢܩܶܦ . ܥܪܽܘܩ ܕܢܶܥܪܩܽܘܢ ܡܶܢܳܟ . ܠܒܰܫ ܚܶܡܬܐ ܠܽܘܩܒܰܠ ܪܶܓܬܐ ܆ ܘܰܐܝܟ ܕܠܰܒܥܶܠܕܒܳܒܐ : ܛܪܽܘܕܶܝܗ̇ ܡܶܢ ܒܰܝܬܐ ܕܢܰܦܫܳܟ . ܒܥܶܕܳܢܐ ܕܪܶܓܬܐ ܆ ܚܠܳܦ ܚܽܘܒܐ ܒܚܶܡܬܐ ܐܶܬܚܰܫܚ . ܡܶܛܽܠ ܕܳܐܦ ܗܽܘ ܚܽܘܒܐ ܆ ܡܥܳܕ ܗܽܘ ܗܳܘܶܐ ܫܒܺܝܠܐ ܠܪܶܓܬܐ . ܣܰܓܺܝ̈ܶܐܐ ܓܶܝܪ ܕܡܶܢ ܚܽܘܒܐ ܪܽܘܚܳܢܐ ܆ ܐܶܬܬܨܺܝܕܘ ܆ ܕܢܶܫܬܰܚܠܦܽܘܢ ܠܚܽܘܒܐ ܦܰܓܪܳܢܐ . ܘܟܰܕ ܫܽܘܪܳܝ ܚܽܘܒܗܽܘܢ ܫܰܦܺܝܪܐ ܗܘܳܐ ܆ ܗܘܳܐ ܠܶܗ ܫܽܘܠܳܡܶܗ ܡܟܰܐܪܐ ܘܰܢܕܺܝܕܐ . ܢܶܬܟܰܬܫܽܘܢ ܚܰܫܰܝ̈ܟ ܥܰܡ ܚܰܫܰܝ̈ܟ ܇ ܗܳܢܽܘܢ ܕܡܰܪܓܶܫ ܐܰܢܬ ܕܺܐܝܬܰܝܗܽܘܢ ܣܰܩܽܘ̈ܒܠܶܐ ܠܰܚܕ̈ܳܕܶܐ . ܐܶܡܰܬܝ ܕܶܝܢ ܕܡܰܪܓܶܫ ܐܰܢܬ ܕܚܰܕ ܡܶܢ ܚܰܫܑ̈ܶܐ ܒܺܝ̈ܫܶܐ ܫܳܚܶܩ ܠܳܟ ܆ ܚܰܫܐ ܗܰܘ ܕܺܐܝܬܰܘܗܝ ܒܥܶܠܕܒܳܒܶܗ ܐܰܩܺܝܡ ܠܩܽܘܒܠܶܗ . ܝܰܬܺܝܪܳܐܺܝܬ ܕܶܝܢ ܆ ܠܽܘܩܒܰܠ ܗܳܢܐ ܚܰܫܐ ܢܕܺܝܕܐ ܕܪܶܓܬܐ ܇ ܚܰܝܳܒ ܐܰܢܬ ܕܬܶܬܟܰܬܰܫ ܒܚܰܫ̈ܶܐ ܣܰܩܽܘ̈ܒܠܰܘܗܝ . ܒܺܝܫ ܗܘ ܓܶܝܪ ܚܰܫܳܗ̇ ܕܚܶܡܬܐ . ܐܶܠܐ ܒܥܶܕܳܢܐ ܕܪܶܓܬܐ ܣܰܓܺܝ ܡܶܬܒܥܶܐ . ܩܫܶܐ ܐܳܦ ܚܛܽܘܦܝܶܗ ܕܪܽܘܓܙܐ . ܐܶܠܐ ܒܗܳܝ ܫܳܥܬܐ ܕܰܩܪܳܒܐ ܣܰܓܺܝ ܚܳܫܰܚ ܠܟ . ܘܬܽܘܒ ܥܰܡ ܗܳܠܶܝܢ ܆ ܐܳܦ ܠܐ ܡܶܢ ܗܳܝ ܕܰܬܙܺܝܥ ܒܳܟ ܣܶܢܶܐܬܐ ܬܶܫܬܐܶܠ . ܡܶܛܽܠ ܕܳܐܦ ܗܺܝ ܒܥܶܕܳܢܐ ܗܰܘ ܕܰܡܚܰܬܚܶܬ ܚܽܘܒܐ ܦܰܓܪܳܢܐ ܆ ܪܰܘܪܒܳܐܺܝܬ ܡܥܰܕܪܐ . ܒܟܽܠ ܦܽܘܪ̈ܣܺܝܢ ܓܶܝܪ ܆ ܗܳܢܐ ܚܰܫܐ ܣܺܝܡ ܩܕܳܡ ܐܰܦܰܝ̈ܟ ܇ ܒܥܶܕܳܢܐ ܗܰܘ ܕܡܶܬܬܙܺܝܥܐ ܪܶܓܬܐ ܆ ܕܰܬܦܰܨܶܐ ܚܰܝ̈ܰܝܟ ܡܶܢ ܡܰܘܬܐ . ܘܢܰܦܫܳܟ ܡܶܢ ܐܰܒܕܳܢܐ ܓܡܺܝܪܐ . ܟܰܕ ܫܳܩܶܠ ܐܰܢܬ ܠܬܰܚܘܺܝܬܐ ܕܰܩܪܳܒܳܟ ܒܗܰܘ ܥܶܕܳܢ ܆ ܠܰܒܢܰܝ̈ܢܳܫܳܐ ܐܰܝܠܶܝܢ ܕܡܶܬܟܰܬܫܺܝܢ ܥܕܰܡܐ ܠܡܰܘܬܐ ܇ ܥܰܠ ܐܰܦ̈ܰܝ ܚܰܝ̈ܰܝܗܽܘܢ ܦܰܓܪ̈ܳܢܶܐ . ܐܺܝܬ ܓܶܝܪ ܣܰܓܺܝ̈ܶܐܐ ܕܡܶܢ ܕܶܚܠܬܶܗ ܕܡܰܘܬܐ ܆ ܥܕܰܡܐ ܠܡܰܘܬܐ ܡܶܬܟܰܬܫܺܝܢ . ܐܰܘ ܥܰܡ ܚܰܝܽܘܬܐ . ܐܰܘ ܥܰܡ ܓܰܝ̈ܳܣܶܐ . ܐܰܘ ܥܰܡ ܒܥܶܠܕ̈ܒܳܒܶܐ . ܐܰܘ ܥܰܡ ܪܰܚܫܳܐ ܡܰܟܝܳܢܐ . ܟܰܕ ܠܰܘ ܫܚܺܝܡܳܐܺܝܬ ܩܳܝܡܺܝܢ ܒܶܗ ܒܰܩܪܳܒܐ ܗܳܢܐ ܆ ܐܶܠܐ ܟܽܠܶܗ ܚܰܝܠܗܽܘܢ ܠܘܳܬ ܗܳܕܶܐ ܡܰܦܢܶܝܢ ܠܶܗ ܆ ܕܚܰܝ̈ܰܝܗܽܘܢ ܢܫܰܘܙܒܽܘܢ . ܘܟܽܠ ܡܢܳܬܐ ܕܰܡܙܺܝܥܐ ܚܰܝܠܬܳܢܽܘܬܐ ܒܢܰܦܫܐ ܘܰܒܦܰܓܪܐ ܆ ܒܗܰܘ ܥܶܕܳܢ ܡܕܰܝܠܺܝܢ ܒܗܽܘܢ . ܘܠܳܒܫܺܝܢ ܠܽܘܚܳܡܐ ܘܪܽܘܓܙܐ ܘܚܶܡܬܐ ܆ ܘܰܩܥܳܬܐ ܘܬܰܟܬܽܘܫܐ . ܘܝܳܗܒܺܝܢ ܐܳܦ ܩܳܠܐ ܕܰܡܠܶܐ ܕܶܚܠܬܐ . ܘܡܶܙܕܰܥܦܺܝܢ . ܘܰܡܗܰܦܟܺܝܢ ܡܫܰܝܢܽܘܬܐ ܕܰܐܦܰܝ̈ܗܽܘܢ ܇ ܠܰܠܚܺܝܡܽܘܬܐ ܕܪܽܘܓܙܐ . ܘܒܺܐܝ̈ܕܶܐ ܘܰܒܪ̈ܶܓܠܶܐ ܘܰܒܚܽܘܫܳܒܐ ܘܰܒܗܰܕ̈ܳܡܶܐ . ܗܳܢܰܘ ܕܶܝܢ ܡܰܠܝܳܐܺܝܬ ܆ ܒܢܰܦܫܐ ܘܰܒܦܰܓܪܐ ܗܳܘܶܐ ܬܰܟܬܽܘܫܗܽܘܢ . ܘܡܶܛܽܠ ܕܕܰܚܺܝܠܺܝܢ ܕܠܐ ܢܡܽܘܬܽܘܢ ܆ ܥܕܰܡܐ ܠܰܬܚܽܘܡܶܗ ܕܡܰܘܬܐ . ܡܶܛܽܠ ܕܶܚܠܬܐ ܕܡܶܢܶܗ ܡܶܬܩܰܪܒܺܝܢ . ܘܗܳܠܶܝܢ ܟܽܠܗܶܝܢ ܗܳܘ̈ܝܳܢ ܆ ܡܶܛܽܠ ܕܢܶܬܦܰܨܽܘܢ ܡܶܢ ܡܰܘܬܐ ܚܰܝ̈ܶܐ ܡܳܝܽܘ̈ܬܶܐ . ܡܶܢ ܕܡܽܘܬܐ ܗܳܟܺܝܠ ܕܗܳܠܶܝܢ ܆ ܐܳܦ ܐܰܢܬ ܐܶܬܚܰܦܛ ܥܰܠ ܐܰܦ̈ܰܝ ܚܰܝ̈ܶܝܗ̇ ܕܢܰܦܫܳܟ . ܘܰܗܘܺܝ ܠܚܺܝܡܐ ܘܰܡܠܶܐ ܪܽܘܓܙܐ ܆ ܘܩܰܫܝܐ ܘܚܶܡܬܳܢܐ ܒܥܶܕܳܢܳܗ̇ ܕܪܶܓܬܐ . ܘܠܐ ܬܺܐܡܰܪ ܕܠܐ ܦܰܐܝ̈ܳܢ ܠܺܝ ܗܳܠܶܝܢ . ܒܗܰܘ ܥܶܕܳܢ ܓܶܝܪ ܣܰܓܺܝ ܠܳܚ̈ܡܳܢ ܠܳܟ . ܡܶܛܽܠ ܕܰܩܪܳܒܐ ܕܠܐ ܚܶܡܬܐ ܠܐ ܗܳܘܶܐ ܇ ܘܰܐܓܽܘܢܐ ܕܠܐ ܙܥܺܝܦܽܘܬܐ ܠܐ ܡܶܬܓܡܰܪ . ܐܶܢ ܒܰܩܪܳܒܐ ܩܳܐܶܡ ܐܰܢܬ . ܚܶܡܬܐ ܙܳܕܶܩ ܠܳܟ ܕܬܶܠܒܰܫ . ܕܡܶܢܳܗ̇ ܕܰܚܙܳܬܳܟ ܢܶܬܬܙܺܝܥ . ܘܢܶܥܪܽܘܩ ܒܥܶܠܕܒܳܒܐ ܕܡܶܬܟܰܬܰܫ ܥܰܡܳܟ . ܗܰܘ ܓܶܝܪ ܕܡܰܦܨܰܚ ܐܰܦܰܘ̈ܗܝ ܠܰܒܥܶܠܕܒܳܒܶܗ ܆ ܣܳܢܐܐ ܗܘ ܕܢܰܦܫܶܗ ܀ ܠܐ ܗܳܟܺܝܠ ܬܰܦܨܰܚ ܐܰܦܰܝ̈ܟ ܠܪܶܓܬܐ ܆ ܕܠܐ ܬܶܕܡܰܟ ܠܳܗ̇ ܠܘܳܬܳܟ . ܚܽܘܪ ܒܳܗ̇ ܒܥܰܝܢܐ ܣܩܺܝܪܬܐ ܆ ܘܒܰܪ ܫܳܥܬܶܗ ܥܳܪܩܐ ܡܶܢܳܟ ܆ ܐܰܝܟ ܙܳܢܺܝܬܐ ܒܓܰܘ ܫܽܘܩܐ . ܒܛܽܘܦܣܐ ܓܶܝܪ ܕܙܳܢܺܝܬܐ ܐܺܝܬܶܝܗ̇ ܐܳܦ ܪܶܓܬܐ . ܕܡܐ ܕܶܐܬܬܙܺܝܥܰܬ ܒܗܰܕ̈ܳܡܶܐ ܆ ܐܶܢ ܢܰܦܨܰܚ ܠܳܗ̇ ܐܰܦ̈ܰܘܗܝ ܚܽܘܫܳܒܐ ܆ ܒܰܪ ܫܳܥܬܶܗ ܐܳܚܕܐ ܘܟܳܒܫܐ ܠܶܗ ܠܫܰܘܬܳܦܽܘܬܐ ܕܥܰܡܳܗ ܇ ܘܫܳܩܠܐ ܘܣܳܝܡܐ ܥܠܰܘܗܝ ܢܺܝܪܳܗ̇ ܡܛܰܘܫܐ ܇ ܕܢܶܗܘܶܐ ܠܳܗ̇ ܥܰܒܕܐ ܘܰܡܫܰܥܒܕܐ ܘܠܰܘ ܦܳܩܽܘܕܐ . ܐܶܢ ܕܶܝܢ ܢܶܬܥܰܗܰܕ ܚܽܘܫܳܒܐ ܢܰܦܫܶܗ ܆ ܘܢܶܬܥܰܛܰܦ ܐܶܣܟܺܡܐ ܕܝܰܩܺܝܪܽܘܬܐ ܆ ܘܠܽܘܩܒܰܠ ܙܰܠܺܝܠܽܘܬܐ ܕܪܶܓܬܐ : ܢܶܠܒܰܫ ܗܽܘ ܠܒܽܘܫܐ ܕܢܰܟܦܽܘܬܐ ܆ ܘܢܶܬܚܙܶܐ ܠܳܗ̇ ܒܦܰܪܨܽܘܦܐ ܝܰܩܺܝܪܐ ܘܰܕܚܺܝܠܐ ܆ ܒܰܪ ܫܳܥܬܶܗ ܫܳܒܩܐ ܪܶܓܬܐ ܘܰܡܫܰܢܝܐ . ܠܰܘ ܒܰܠܚܽܘܕ ܡܶܢ ܠܘܳܬܶܗ ܆ ܐܶܠܐ ܘܳܐܦ ܡܶܢ ܐܰܬܪܐ ܕܒܶܗ ܐܶܬܬܙܺܝܥܰܬ ܇ ܗܳܢܰܘ ܕܶܝܢ ܡܶܢ ܟܽܠܗܽܘܢ ܗܰܕ̈ܳܡܰܝ ܦܰܓܪܐ . ܘܰܐܝܟ ܕܡܶܢ ܒܰܝܬܐ ܕܠܐ ܕܺܝܠܳܗ̇ ܆ ܟܰܕ ܒܰܗܺܝܬܐ ܥܳܪܩܐ ܘܢܳܦܩܐ . ܐܶܠܐ ܡܶܛܽܠ ܕܠܰܘ ܠܟܽܘܠ ܐܢܳܫ ܡܶܬܚܰܙܝܐ ܡܫܰܟܪܽܘܬܶܗ ܕܣܽܘܥܪܳܢܐ ܗܳܢܐ ܆ ܐܶܡܰܬܝ ܕܚܽܘܫܳܒܐ ܢܰܟܦܐ ܠܪܶܓܬܐ ܛܰܡܐܬܐ ܢܶܫܬܰܥܒܰܕ ܆ ܘܢܶܗܘܶܐ ܕܰܘܫܐ ܬܚܶܝܬ ܪ̈ܶܓܠܶܝܗ̇ ܆ ܒܬܰܚܘܺܝܬܐ ܙܥܽܘܪܬܐ ܕܝܳܗܶܒ ܐܢܐ ܆ ܢܚܽܘܪ ܘܢܶܣܬܰܟܰܠ ܬܰܠܡܺܝܕܐ . ܐܰܟܙܢܐ ܓܶܝܪ ܕܶܐܢ ܢܶܓܕܰܫ ܆ ܘܐܢܳܫ ܡܶܢ ܐܰܝܠܶܝܢ ܕܡܶܫܬܰܡܗܺܝܢ ܒܢܰܟܦܽܘܬܐ ܆ ܐܰܘ ܒܕܽܘܒܳܪ̈ܶܐ ܘܰܒܥܰܡ̈ܠܶܐ ܝܰܩܺܝܖ̈ܶܐ ܆ ܒܓܰܘ ܫܽܘ̈ܩܶܐ ܕܰܡܕܺܝܢܬܐ ܆ ܚܕܐ ܡܶܢ ܢܶܫ̈ܶܐ ܙܳܢ̈ܝܳܬܐ ܢܶܛܥܰܢ ܥܰܠ ܟܰܬܦܶܗ : ܘܒܳܐܬܐ ܕܙܰܠܺܝܠܽܘܬܐ ܢܶܬܕܪܶܟ ܒܫܽܘ̈ܩܶܐ ܘܒܶܐܣ̈ܛܘܶܐ ܕܰܡܕܺܝܢܬܐ ܆ ܙܰܘܥܬܐ ܗܳܘܝܐ ܡܶܢ ܗܳܕܶܐ ܠܟܽܠܗܽܘܢ ܚܳܙ̈ܝܶܐ : ܘܰܓܢܳܚ ܠܶܒܐ ܐܳܚܶܕ ܠܟܽܠ ܐܢܳܫ ܥܰܠ ܐܰܝܕܐ ܕܡܶܣܬܰܥܪܐ ܆ ܘܰܠܡܰܡܠܠܐ ܘܰܠܬܽܘܢܳܝܐ ܗܳܘܝܐ ܬܰܫܥܺܝܬܐ ܟܽܠ ܐܰܝܟܐ ܕܡܶܫܬܰܡܥܐ ܆ ܒܗܳܕܶܐ ܕܡܽܘܬܐ ܓܠܺܝܬܐ ܢܶܬܒܰܩܶܐ ܐܳܦ ܒܚܽܘܫܳܒܐ ܟܰܣܝܐ ܇ ܐܶܡܰܬܝ ܕܢܰܟܦܽܘܬܶܗ ܠܪܶܓܬܐ ܙܰܠܺܝܠܬܐ ܡܫܰܥܒܶܕ ܇ ܘܝܳܗܶܒ ܢܰܦܫܶܗ ܕܢܶܗܘܶܐ ܠܳܗ̇ ܡܰܘܬܒܐ ܘܥܽܘܡܪܐ ܕܬܶܫܪܶܐ ܒܶܗ . ܡܫܰܟܪܐ ܗܳܟܺܝܠ ܘܰܢܕܺܝܕܐ ܚܙܳܬܐ ܗܳܕܶܐ ܆ ܐܳܦ ܛܳܒ ܡܶܢ ܗܳܝ ܕܰܒܫܽܘ̈ܩܶܐ ܕܰܡܕܺܝܢܬܐ ܡܶܣܬܰܥܪܐ . ܬܰܡܳܢ ܓܶܝܪ ܓܽܘܫܡܐ ܠܓܽܘܫܡܐ ܛܳܥܶܢ ܆ ܘܦܰܓܪܐ ܢܳܩܶܦ ܠܦܰܓܪܐ ܒܰܪ ܙܰܘܓܶܗ . ܗܳܪܟܐ ܕܶܝܢ ܠܐ ܗܳܟܰܢܐ . ܐܶܠܐ ܚܽܘܫܳܒܐ ܪܽܘܚܳܢܐ ܡܶܬܛܰܘܰܫ ܒܢܶܩܦܐ ܕܪܶܓܰܬ ܒܶܣܪܐ . ܘܗܳܘܝܐ ܫܰܘܬܳܦܽܘܬܐ ܕܰܠܒܰܪ ܡܶܢ ܢܳܡܽܘܣܐ ܆ ܘܢܰܩܺܝܦܽܘܬܐ ܐܰܝܕܐ ܕܠܰܘ ܟܝܳܢܳܐܺܝܬ ܡܶܣܬܰܥܪܐ ܀ ܐܶܡܰܬܝ ܓܶܝܪ ܕܚܽܘܫܳܒܐ ܥܰܡ ܪܶܓܬܐ ܢܙܰܢܶܐ ܆ ܙܳܢܝܽܘܬܐ ܗܝ ܗܳܕܶܐ ܕܰܠܒܰܪ ܡܶܢ ܢܳܡܽܘܣܐ . ܦܽܘܪܫܳܢܐ ܕܶܝܢ ܐܺܝܬ ܆ ܐܳܦ ܒܳܗ̇ ܒܙܳܢܝܽܘܬܐ . ܐܺܝܬ ܙܳܢܝܽܘܬܐ ܕܦܰܓܪܐ ܆ ܘܺܐܝܬ ܙܳܢܝܽܘܬܐ ܕܢܰܦܫܐ . ܘܺܐܝܬ ܙܳܢܝܽܘܬܐ ܕܪܽܘܚܐ . ܘܺܐܝܬ ܫܰܘܬܳܦܽܘܬܐ ܕܦܰܓܪܐ ܆ ܘܺܐܝܬ ܫܰܘܬܳܦܽܘܬܐ ܕܢܰܦܫܐ ܆ ܘܺܐܝܬ ܫܰܘܬܳܦܽܘܬܐ ܕܪܽܘܚܐ . ܙܳܢܝܽܘܬܐ ܓܶܝܪ ܕܦܰܓܪܐ ܆ ܣܽܘܥܪܳܢܐ ܕܓܰܘܪܐ ܕܗܳܘܶܐ ܠܒܰܪ ܡܶܢ ܢܳܡܽܘܣܐ ܥܰܡ ܢܽܘܟܪܳܝܬܐ . ܘܙܳܢܝܽܘܬܐ ܕܢܰܦܫܐ ܆ ܐܶܡܰܬܝ ܕܰܡܫܰܘܬܦܐ ܚܽܘ̈ܫܳܒܶܝܗ̇ ܟܰܣܝܳܐܺܝܬ ܒܪܶܓܬܐ ܕܺܝܠܳܗ̇ ܕܙܳܢܝܽܘܬܐ ܇ ܐܳܦ ܟܰܕ ܠܐ ܢܶܫܬܰܡܰܫ ܣܽܘܥܪܳܢܐ ܒܓܶܠܝܐ . ܙܳܢܝܽܘܬܐ ܕܶܝܢ ܕܪܽܘܚܐ ܆ ܐܶܡܰܬܝ ܕܰܡܫܰܘܬܦܐ ܢܰܦܫܐ ܥܰܡ ܫܺܐܕ̈ܶܐ ܇ ܐܰܘ ܡܩܰܒܠܐ ܫܰܠܡܽܘܬܐ ܕܥܰܡ ܝܽܘ̈ܠܦܳܢܶܐ ܢܽܘܟܪ̈ܳܝܶܐ ܘܬܽܘܒ ܫܰܘܬܳܦܽܘܬܐ ܕܦܰܓܪܐ ܐܺܝܬܶܝܗ̇ ܆ ܗܳܝ ܕܥܰܡ ܐܰܢܬܬܐ ܢܳܡܽܘܣܳܝܬܐ . ܫܰܘܬܳܦܽܘܬܐ ܕܶܝܢ ܕܢܰܦܫܐ ܆ ܡܐ ܕܰܡܩܰܒܠܐ ܘܰܡܚܰܠܛܐ ܒܗܰܘ ܝܺܕܰܥܬܐ ܕܰܟܝ̈ܳܢܶܐ ܕܨܶܒ̈ܘܳܬܐ ܇ ܘܣܽܘ̈ܟܳܠܶܐ ܕܰܡܕܰܒܪܳܢܽܘܬܐ ܕܟܽܘܠ ܡܶܕܶܡ ܇ ܕܰܬܚܶܝܬ ܚܰܝ̈ܶܐ ܗܳܠܶܝܢ ܡܶܬܬܙܺܝܥ . ܫܰܘܬܳܦܽܘܬܐ ܕܶܝܢ ܕܪܽܘܚܐ ܆ ܡܐ ܕܡܶܬܡܰܙܰܓ ܒܳܗ̇ ܝܽܘܠܦܳܢܐ ܐܰܠܳܗܳܝܐ ܘܟܽܠܗܶܝܢ ܪ̈ܽܘܚܳܢܝܳܬܐ . ܢܶܬܒܛܶܠ ܠܰܢ ܡܳܕܶܝܢ ܆ ܕܢܶܬܚܰܪܰܪ ܒܩܰܕܡܐ ܡܶܢ ܙܳܢܝܽܘܬܐ ܕܚܽܘ̈ܫܳܒܶܐ ܆ ܗܳܝ ܕܗܺܝ ܐܺܝܬܶܝܗ̇ ܙܳܢܝܽܘܬܐ ܕܢܰܦܫܐ ܆ ܘܡܶܬܚܰܪܪܺܝܢ ܚܢܰܢ ܐܳܦ ܡܶܢ ܙܳܢܝܽܘܬܐ ܕܦܰܓܪܐ . ܠܐ ܓܶܝܪ ܫܰܦܺܝܪ ܕܚܽܘܫܳܒܐ ܥܰܡ ܦܰܓܪܐ ܢܶܫܬܰܘܬܰܦ . ܐܶܠܐ ܕܦܰܓܪܐ ܢܶܗܘܶܐ ܫܰܘܬܳܦܐ ܠܢܰܦܫܐ ܒܰܚܠܺܝܨܽܘܬܐ . ܬܠܺܝܗ̇ ܠܢܰܦܫܳܟ ܠܪܰܘܡܐ ܕܰܟܝܳܢܳܗ̇ ܡܶܢ ܢܶܩܦܐ ܕܰܠܘܳܬ ܦܰܓܪܐ . ܕܟܰܕ ܡܶܬܥܰܠܝܐ ܠܪܰܘܡܐ ܕܫܰܦܝܽܘܬ ܕܽܘܒܳܪ̈ܶܐ ܆ ܬܰܣܩܶܗ ܥܰܡܳܗ̇ ܐܳܦ ܠܦܰܓܪܐ ܡܶܢ ܥܽܘܡܩܐ ܕܰܖ̈ܓܺܝܓܳܬܐ . ܡܰܠܟܬܐ ܣܺܝܡܐ ܢܰܦܫܐ ܕܬܶܗܘܶܐ ܥܰܠ ܦܰܓܪܐ . ܘܰܐܝܟ ܡܕܰܒܪܳܢܐ ܘܗܶܢܝܽܘܟܐ ܚܰܟܺܝܡܐ ܆ ܬܶܐܚܽܘܕ ܦܓܽܘ̈ܕܶܐ ܕܟܽܠܗܽܘܢ ܪ̈ܶܓܫܰܘܗܝ . ܠܐ ܦܰܐܝܐ ܕܢܰܦܫܳܟ ܬܶܣܥܽܘܪ ܡܶܕܶܡ ܕܪܳܚܶܡ ܦܰܓܪܳܟ . ܐܶܠܐ ܕܦܰܓܪܳܟ ܢܶܫܬܰܥܒܰܕ ܠܰܥܒ̈ܳܕܶܐ ܐܰܝܠܶܝܢ ܕܪܳܚܡܐ ܢܰܦܫܐ ܇ ܗܳܠܶܝܢ ܕܺܐܝܬܰܝܗܽܘܢ ܨܶܒܝܳܢܐ ܡܩܰܒܠܐ ܕܰܐܠܳܗܳܐ . ܟܰܕ ܡܰܗܦܟܐ ܠܶܗ ܡܶܢ ܟܽܠܳܗ̇ ܝܰܩܺܝܪܽܘܬܶܗ ܇ ܠܩܰܠܺܝܠܘܬܐ ܕܕܽܘܒܳܪ̈ܶܝܗ̇ ܢܰܟ̈ܦܶܐ ܇ ܘܰܡܓܰܐܝܐ ܠܶܗ ܒܳܐܐܰܪ ܫܰܦܝܐ ܕܩܰܕܺܝܫܽܘܬܳܗ̇ ܆ ܘܰܡܚܰܠܦܐ ܪܰܦܝܽܘܬܶܗ ܒܰܚܠܺܝܨܽܘܬܳܗ̇ . ܘܝܰܩܺܝܪܘܬܶܗ ܒܩܰܠܺܝܠܽܘܬܳܗ̇ ܆ ܘܪܶܚܡܬܶܗ ܒܪܶܚܡܬܳܗ̇ . ܘܪܶܓܬܶܗ ܒܪܶܓܬܳܗ̇ . ܘܣܽܘܢ̈ܩܳܢܰܘܗܝ ܒܣܽܘ̈ܢܩܳܢܶܝܗ̇ . ܘܥܰܒܝܽܘܬܶܗ ܒܩܰܛܺܝܢܽܘܬܳܗ̇ . ܘܦܰܓܪܳܢܽܘܬܶܗ ܒܪܽܘܚܳܢܽܘܬܳܗ̇ . ܘܟܰܦܢܶܗ ܒܣܰܒܥܽܘܬܳܗ̇ . ܘܣܳܟܐ ܟܽܠܗܶܝܢ ܕܺܝܠܶܗ ܡܫܰܚܠܦܐ ܠܗܶܝܢ ܒܺܝܕܰܥܬܐ ܆ ܒܟܽܘܠܗܶܝܢ ܕܪܽܘܚ ܕܒܳܗ̇ ܡܶܬܬܙܺܝ̈ܥܳܢ . ܐܶܡܰܬܝ ܓܶܝܪ ܕܗܺܝ ܢܰܦܫܐ ܥܰܡ ܦܰܓܪܐ ܬܶܫܬܰܘܬܰܦ ܆ ܫܰܘܬܳܦܽܘܬܐ ܗܳܕܶܐ ܆ ܓܰܘܪܐ ܗܝ ܘܙܳܢܝܽܘܬܐ . ܐܶܢ ܕܶܝܢ ܦܰܓܪܐ ܠܢܰܦܫܐ ܢܶܬܢܰܩܰܦ ܒܰܚܕܐ ܫܰܠܡܽܘܬܐ ܆ ܘܡܶܢ ܠܬܰܚܬ ܠܥܶܠ ܢܶܬܥܰܠܶܐ ܒܙܽܘܘܳܓܐ ܬܰܩܢܐ ܆ ܫܰܘܬܳܦܽܘܬܐ ܗܝ ܗܳܕܶܐ ܢܳܡܽܘܣܳܝܬܐ ܇ ܗܳܝ ܕܡܶܢ ܥܳܒܽܘܕܐ ܟܝܳܢܳܐܺܝܬ ܒܰܩܢܽܘܡܐ ܕܟܽܠ ܚܰܕ ܚܰܕ ܡܶܢܰܢ ܣܺܝܡܐ ܆ ܗܐ ܓܶܝܪ ܐܳܦ ܫܰܘܬܳܦܽܘܬܐ ܗܳܕܶܐ ܕܰܟܝܳܢܐ ܕܓܰܒܪ̈ܶܐ ܠܘܳܬ ܢܶܫ̈ܶܐ ܆ ܡܶܢ ܦܽܘܩܕܳܢܐ ܕܥܳܒܽܘܕܐ ܒܪܺܫܺܝܬ ܐܶܬܬܣܺܝܡܰܬ . ܘܐܶܡܰܬܝ ܕܗܳܘܝܐ ܐܰܝܟ ܨܶܒܝܳܢܶܗ ܕܥܳܒܽܘܕܐ ܆ ܡܶܬܩܰܪܝܐ ܫܰܘܬܳܦܽܘܬܐ ܢܳܡܽܘܣܳܝܬܐ . ܐܶܢ ܕܶܝܢ ܒܛܽܘܦܣܐ ܐܚܪܺܢܐ ܬܶܫܬܰܡܰܫ . ܡܶܬܩܰܪܝܐ ܓܰܘܪܐ ܘܙܳܢܝܽܘܬܐ . ܘܰܐܝܟ ܕܰܒܪܳܐܙܐ ܦܶܠܶܐܬܐ ܗܳܕܶܐ ܨܺܝܪܐ . ܒܢܰܦܫܐ ܘܦܰܓܪܐ . ܕܶܐܢ ܬܶܫܬܰܘܬܰܦ ܢܰܦܫܐ ܠܦܰܓܪܐ ܙܳܢܝܽܘܬܐ ܗܝ . ܐܶܢ ܕܶܝܢ ܦܰܓܪܐ ܥܰܡ ܢܰܦܫܐ ܢܶܫܬܰܘܬܰܦ ܆ ܙܽܘܘܳܓܐ ܗܘ ܢܳܡܽܘܣܳܝܐ . ܘܠܶܗ ܠܗܳܢܐ ܣܽܘܟܳܠܐ ܚܳܢܝܐ ܆ ܐܳܦ ܡܶܠܬܐ ܕܰܟܬܳܒܐ ܗܳܝ ܕܳܐܡܪܐ ܇ ܕܢܶܫܒܽܘܩ ܓܰܒܪܐ ܠܰܐܒܽܘܗܝ ܘܠܶܐܡܶܗ ܘܢܶܩܰܦ ܠܰܐܢܬܬܶܗ . ܠܐ ܓܶܝܪ ܐܳܡܰܪ ܥܰܠ ܐܰܢܬܬܐ ܇ ܕܬܶܫܒܽܘܩ ܐܰܒ̈ܳܗܶܝܗ̇ ܘܬܶܩܰܦ ܠܓܰܒܪܐ . ܟܰܕ ܛܳܒ ܒܰܥܝܳܕܐ ܕܥܳܠܡܐ ܆ ܗܺܝ ܗܳܕܶܐ ܡܶܫܬܰܡܫܐ . ܕܢܶܫ̈ܶܐ ܡܰܪ̈ܦܝܳܢ ܠܰܐܒ̈ܳܗܶܐ ܕܰܟܝܳܢܐ ܘܢܳܩ̈ܦܳܢ ܠܒܰܥ̈ܠܰܝܗܶܝܢ . ܘܰܐܝܟ ܕܡܶܢ ܥܝܳܕܐ ܡܶܬܚܰܙܝܐ ܆ ܕܕܰܠܩܽܘܒܠܐ ܕܡܶܠܰܬ ܟܬܳܒܐ ܡܶܣܬܰܥܪܐ ܒܰܟܝܳܢܐ . ܡܳܕܶܝܢ ܗܳܝ ܕܥܰܠ ܦܰܪܨܽܘܦ ܓܰܒܪܐ ܐܰܡܺܝܪܐ ܡܶܠܬܐ ܆ ܦܶܠܶܐܬܐ ܗܝ ܕܣܺܝܡܐ ܥܰܠ ܦܰܓܪܐ . ܕܢܶܫܒܽܘܩ ܟܽܠ ܡܶܕܶܡ ܕܒܶܗ ܡܶܬܬܢܺܝܚ ܇ ܘܢܶܬܢܰܩܰܦ ܠܢܰܦܫܐ . ܐܶܠܽܘ ܓܶܝܪ ܐܶܡܰܪ ܟܬܳܒܐ ܆ ܕܰܐܢܬܬܐ ܬܶܫܒܽܘܩ ܐܰܒ̈ܳܗܶܝܗ̇ ܘܬܶܩܰܦ ܠܓܰܒܪܐ ܆ ܠܢܰܦܫܐ ܡܰܠܶܦ ܗܘܳܐ ܕܬܶܗܘܶܐ ܠܳܗ̇ ܫܰܘܬܳܦܽܘܬܐ ܥܰܡ ܦܰܓܪܐ . ܗܳܫܐ ܕܶܝܢ ܕܥܰܠ ܓܰܒܪܐ ܐܶܡܰܪ ܆ ܕܢܶܫܒܽܘܩ ܐܰܒ̈ܳܗܰܘܗܝ ܘܢܶܬܢܰܩܰܦ ܠܰܐܢܬܬܶܗ ܆ ܪܳܐܙܐ ܕܝܽܘܠܦܳܢܐ ܨܳܝܪܐ ܠܰܢ ܡܶܠܬܐ . ܘܰܠܦܰܓܪܐ ܡܚܰܦܛܐ ܕܢܶܟܦܽܘܪ ܒܰܢܝ̈ܳܚܰܘܗܝ ܘܢܶܣܢܶܐ ܪ̈ܓܺܝܓܳܬܶܗ ܆ ܘܬܶܗܘܶܐ ܠܶܗ ܫܰܘܬܳܦܽܘܬܐ ܥܰܡ ܢܰܦܫܐ ܒܟܽܠܗܶܝܢ ܛܳܒ̈ܳܬܐ ܀ ܡܐ ܓܶܝܪ ܕܶܐܫܬܰܘܬܰܦ ܦܰܓܪܐ ܠܢܰܦܫܐ ܆ ܘܢܰܦܫܐ ܠܪܽܘܚܐ ܆ ܘܰܒܝܰܕ ܪܽܘܚܐ ܒܰܬܠܺܝܬܳܝܽܘܬܐ ܆ ܡܶܬܓܰܡܪܐ ܠܳܗ̇ ܒܰܥܒܳܕܐ ܇ ܗܳܝ ܕܥܰܠ ܟܽܘܠ ܘܰܒܟܽܠܰܢ ܐܺܝܬܰܘܗܝ ܡܳܪܝܐ ܇ ܘܗܳܝ ܕܗܰܝܟܠܶܗ ܐܰܢܬܽܘܢ ܕܡܳܪܝܐ ܇ ܘܪܽܘܚܶܗ ܕܰܐܠܳܗܳܐ ܥܳܡܪܐ ܒܟܽܘܢ . ܡܰܕܚܶܠ ܕܶܝܢ ܬܽܘܒ ܦܰܘܠܳܘܣ ܇ ܠܢܰܦܫܐ ܐܰܝܕܐ ܕܡܰܪܦܝܐ ܠܦܰܓܪܐ ܇ ܕܢܶܗܘܶܐ ܡܫܰܡܫܳܢܐ ܠܙܳܢܝܽܘܬܐ ܘܳܐܡܰܪ . ܕܡܰܢ ܕܰܡܚܰܒܶܠ ܗܰܝܟܠܶܗ ܕܰܐܠܳܗܳܐ ܡܚܰܒܶܠ ܠܶܗ ܐܰܠܳܗܳܐ . ܠܢܰܦܫܐ ܗܳܟܺܝܠ ܡܰܠܶܦ ܗܳܪܟܐ ܇ ܕܠܐ ܬܶܫܒܽܘܩ ܠܦܰܓܪܐ ܡܶܬܚܰܒܰܠ ܒܢܶܩܦܐ ܕܙܳܢܝܽܘܬܐ . ܡܶܛܽܠ ܕܚܽܘܣܪܳܢܐ ܕܡܶܢ ܗܳܕܶܐ ܠܘܳܬܳܗ̇ ܫܳܪܶܟ . ܕܟܰܕ ܡܶܬܚܰܒܰܠ ܗܽܘ ܒܰܖ̈ܓܺܝܓܳܬܐ ܕܰܟܝܳܢܶܗ ܆ ܥܰܡܶܗ ܐܳܦ ܗܺܝ ܡܶܬܚܰܝܒܐ ܒܕܺܝܢܐ ܕܰܠܥܳܠܰܡ . ܘܫܰܦܺܝܪ ܥܠܶܝܗ̇ ܕܢܰܦܫܐ ܣܳܡܶܗ ܠܗܳܢܐ ܚܽܘܒܳܠܐ . ܟܰܕ ܛܳܒ ܥܰܠ ܬܪ̈ܰܝܗܽܘܢ ܆ ܥܰܠ ܢܰܦܫܐ ܘܥܰܠ ܦܰܓܪܐ ܓܙܺܝܪ ܡܶܢ ܐܰܠܳܗܳܐ ܇ ܡܶܛܽܠ ܕܳܐܦ ܢܰܦܫܐ ܚܰܒܶܠܬܶܗ ܒܗܳܝ ܕܰܫܒܰܩܬܶܗ ܕܢܶܬܬܰܚܬܶܐ ܨܶܝܕ ܐܖ̈ܓܺܝܓܳܬܐ ܕܰܟܝܳܢܶܗ . ܘܟܰܕ ܡܰܨܝܐ ܗܘܳܬ ܕܬܶܟܠܶܝܘܗܝ ܠܐ ܟܠܳܬܶܗ . ܘܟܰܕ ܐܺܝܬ ܗܘܳܐ ܠܳܗ̇ ܕܰܬܛܰܥܡܺܝܘܗܝ ܗܰܢܺܝܐܽܘܬܐ ܕܪܶܓܬܳܗ̇ ܕܺܝܠܳܗ̇ ܇ ܒܶܣܡܰܬ ܠܳܗ̇ ܗܰܢܺܝܐܽܘܬܐ ܕܪܶܓܬܶܗ ܕܺܝܠܶܗ ܡܶܬܚܰܒܠܳܢܺܝܬܐ ܇ ܗܳܝ ܕܳܐܦ ܗܶܢܽܘܢ ܙܰܘ̈ܥܶܝܗ̇ ܘܚܰܫܶܝ̈ܗ̇ ܘܶܐܣ̈ܟܺܡܶܝܗ̇ ܕܒܶܗܬܬܐ ܐܶܢܽܘܢ . ܫܳܓܫܐ ܓܶܝܪ ܪܶܓܬܐ ܇ ܐܶܡܰܬܝ ܕܡܶܬܬܙܺܝܥܐ ܠܟܽܠܶܗ ܐܳܪܓܰܢܳܘܢ ܕܦܰܓܪܐ ܆ ܘܡܰܪܟܢܐ ܘܰܡܫܰܦܠܐ ܠܰܚܠܺܝܨܽܘܬܶܗ ܕܒܰܪܢܳܫܐ ܇ ܬܚܶܝܬ ܥܒܳܕܐ ܕܰܚܛܺܝܬܐ . ܘܡܰܘܒܶܕ ܐܺܝܕܰܥܬܶܗ ܘܥܳܡܶܛ ܦܽܘܪܫܳܢܶܗ ܘܚܳܫܶܟ ܒܽܘܝܳܢܶܗ . ܥܕܰܡܐ ܓܶܝܪ ܕܰܡܫܰܠܡܐ ܢܰܦܫܐ ܨܶܒܝܳܢܳܗ̇ ܆ ܕܬܶܫܬܰܥܒܰܕ ܠܰܢܝܳܚܳܗ̇ ܕܪܶܓܬܐ ܆ ܠܐ ܡܰܨܝܐ ܪܶܓܬܐ ܚܳܣܢܐ ܠܳܗ̇ ܇ ܘܰܡܥܰܡܛܐ ܡܶܢܳܗ̇ ܢܽܘܗܪܐ ܕܒܽܘܝܳܢܳܗ̇ . ܫܩܳܠ ܛܰܥܢܐ ܓܶܝܪ ܗܳܢܐ ܐܺܝܬ ܠܳܗ̇ ܐܳܦ ܠܪܶܓܬܐ ܇ ܘܠܰܒܥܶܠܕܒܳܒܐ ܬܽܘܒ ܗܰܘ ܕܺܐܝܬܰܘܗܝ ܡܥܰܕܪܳܢܳܗ̇ ܇ ܕܰܢܕܰܥܟܽܘܢ ܢܽܘܗܪܐ ܕܺܝܕܰܥܬܐ ܡܶܢ ܒܰܝܬܳܗ̇ ܕܢܰܦܫܐ ܆ ܕܰܦܫܺܝܩܳܐܺܝܬ ܐܰܝܟ ܕܰܒܚܶܫܽܘܟܐ ܇ ܬܫܰܡܶܫ ܪܶܓܬܐ ܥܒܳܕ̈ܶܝܗ̇ ܕܒܶܗܬܬܐ . ܡܶܛܽܘܠ ܕܰܐܝܟܰܢܐ ܕܣܳܘܚܐ ܛܳܒܬܐ ܠܽܘܩܒܰܠ ܢܽܘܗܪܐ ܆ ܗܳܟܰܢܐ ܚܳܕܝܐ ܪܶܓܬܐ ܒܡܶܐܬܺܝܬܶܗ ܕܚܶܫܽܘܟܐ . ܘܥܰܠ ܗܳܕܶܐ ܡܫܰܕܪܐ ܥܶܛܪܳܗ̇ ܘܢܳܦܚܐ ܒܢܽܘܗܪܳܗ̇ ܕܢܰܦܫܐ ܆ ܘܰܡܕܰܥܟܐ ܠܶܗ . ܘܡܐ ܕܦܳܫ ܠܶܗ ܩܢܽܘܡܐ ܟܽܠܶܗ ܒܥܰܡܛܳܢܐ ܆ ܐܰܝܟ ܕܰܒܚܶܫܽܘܟܐ ܟܽܠܡܶܕܶܡ ܣܳܥܰܪ ܒܓܰܠ̈ܝܳܬܐ ܘܰܒܟܰܣ̈ܝܳܬܐ ܀ ܒܗܳܝ ܓܶܝܪ ܕܡܽܘܬܐ ܕܒܳܗܬܐ ܥܰܝܢܐ ܕܦܰܓܪܐ ܡܶܢ ܢܽܘܗܪܐ : ܘܰܡܕܰܥܟܐ ܠܶܗ : ܘܟܶܢ ܩܳܪܒܐ ܨܶܝܕ ܥܒ̈ܳܕܶܐ ܕܰܚܛܺܝܬܐ ܆ ܗܳܟܰܢܐ ܡܶܬܢܰܟܦܐ ܐܳܦ ܚܙܳܬܐ ܕܢܰܦܫܐ ܇ ܡܶܢ ܚܰܘܪܐ ܟܰܣܝܐ ܕܒܰܐܠܳܗܳܐ ܕܒܳܗ̇ ܇ ܘܥܰܠ ܗܳܕܶܐ ܠܶܗ ܠܢܽܘܗܪܐ ܗܳܢܐ ܕܰܡܥܳܕܐ ܢܰܦܫܐ ܚܳܙܝܐ ܒܶܗ ܠܰܐܠܳܗܳܐ ܡܕܰܥܟܐ ܪܶܓܬܐ ܆ ܘܟܶܢ ܕܳܒܪܐ ܠܢܰܦܫܐ ܠܫܰܘܬܳܦܽܘܬܐ ܕܰܥܒܳܕܳܗ̇ . ܡܶܬܢܰܟܦܐ ܓܶܝܪ ܢܰܦܫܐ ܕܬܶܬܩܰܪܰܒ ܠܰܥܒ̈ܳܕܶܐ ܕܰܚܛܺܝܬܐ ܇ ܟܡܐ ܕܢܽܘܗܪܐ ܕܰܚܙܳܬܐ ܕܰܐܠܳܗܳܐ ܕܰܢܺܝܚ ܒܳܗ̇ . ܐܰܝܟܰܢܐ ܕܳܐܦ ܦܰܓܪܐ ܒܳܗܶܬ ܡܶܢ ܒܰܪ ܙܰܘܓܶܗ ܇ ܘܰܚܙܳܬܐ ܡܶܬܢܰܟܦܐ ܡܶܢ ܚܙܳܬܐ ܇ ܟܡܐ ܕܣܺܝܡ ܩܕܳܡܶܝܗ̇ ܕܰܚܙܳܬܐ ܢܽܘܗܪܐ ܕܰܟܝܳܢܐ . ܘܰܐܝܟܰܢܐ ܕܰܡܫܰܠܛܳܐܺܝܬ ܕܠܐ ܟܽܘܚܳܕܐ ܡܶܬܦܰܠܚܐ ܚܛܺܝܬܐ ܒܚܶܫܽܘܟܐ ܆ ܗܳܟܰܢܐ ܡܰܪܳܚܳܐܺܝܬ ܕܠܐ ܒܶܗܬܬܐ ܡܙܰܢܝܐ ܢܰܦܫܐ ܥܰܡ ܦܰܓܪܐ ܇ ܡܐ ܕܕܰܥܟܰܬ ܡܶܢܳܗ̇ ܢܽܘܗܪܐ ܕܥܽܘܗܕܳܢܐ ܕܰܐܠܳܗܳܐ . ܡܶܛܽܠ ܓܶܝܪ ܕܬܶܒܣܰܡ ܠܳܗ̇ ܠܢܰܦܫܐ ܚܛܺܝܬܐ ܗܳܕܶܐ ܇ ܡܕܰܥܟܐ ܠܶܗ ܠܢܽܘܗܪܐ ܆ ܡܶܛܽܘܠ ܕܰܟܡܐ ܕܥܳܗܕܳܐ ܠܰܐܠܳܗܳܐ ܆ ܠܐ ܚܳܛܝܐ . ܘܶܐܢ ܓܳܕܫܐ ܘܡܶܢ ܢܰܘܡܬܐ ܬܶܬܰܚܬܶܐ ܠܰܥܒܳܕܐ ܕܰܚܛܺܝܬܐ ܆ ܠܐ ܒܳܣܡܐ ܠܳܗ̇ ܪܶܓܬܳܗ̇ . ܡܶܛܽܠ ܕܰܡܚܰܠܨܐ ܘܫܳܩܠܐ ܠܳܗ̇ ܡܶܢܗ ܠܗܰܢܺܝܐܘܬܶܗ ܕܰܥܒܳܕܐ ܕܶܚܠܬܶܗ ܕܰܐܠܳܗܳܐ ܀ ܢܽܘܗܪܐ ܗܳܟܺܝܠ ܗܳܢܐ ܕܕܽܘܟܪܳܢ ܐܰܠܳܗܳܐ ܆ ܬܰܪ̈ܬܶܝܢ ܥܳܒܶܕ ܒܓܰܘ ܢܰܦܫܐ . ܕܰܐܘ ܬܳܟܶܣ ܠܳܗ̇ ܕܠܐ ܬܶܚܛܶܐ ܆ ܐܰܘ ܕܶܐܢ ܪܳܓܐ ܘܚܳܛܝܐ ܆ ܒܕܶܚܠܬܐ ܘܙܰܘܥܬܐ ܘܰܪܗܺܝܒܽܘܬܐ ܆ ܡܫܰܡܫܐ ܥܒ̈ܳܕܶܐ ܕܰܚܛܺܝܬܐ . ܐܰܟܙܢܐ ܓܶܝܪ ܕܡܶܬܪܗܶܒ ܦܰܓܪܐ ܒܰܥܒܳܕܐ ܕܰܚܛܺܝܬܐ ܆ ܡܐ ܕܝܳܕܰܥ ܕܩܰܪܺܝܒܐ ܡܶܐܬܺܝܬܐ ܕܚܳܙ̈ܝܶܐ ܆ ܗܳܟܰܢܐ ܐܳܦ ܢܰܦܫܐ ܡܶܬܪܰܗܒܐ ܘܕܳܚܠܐ ܇ ܡܶܢ ܡܶܐܬܺܝܬܐ ܕܰܚܙܳܬܐ ܕܰܐܠܳܗܳܐ . ܘܡܶܟܺܝܠ ܕܗܳܢܰܘ ܢܽܘܗܪܐ ܒܰܠܚܽܘܕ ܡܨܶܐ ܬܳܟܶܣ ܠܳܗ̇ ܠܢܰܦܫܐ ܡܶܢ ܣܽܘܪܚܳܢܐ ܗܳܢܐ ܆ ܙܳܕܶܩ ܕܰܒܟܽܠ ܥܶܕܳܢ ܬܶܐܚܕܶܗ ܠܘܳܬܳܗ ܆ ܘܢܶܗܘܶܐ ܕܰܢܺܝܚ ܒܳܗ̇ ܐܰܡܺܝܢܳܐܺܝܬ . ܘܠܐ ܬܶܫܒܽܘܩ ܠܥܽܘܗܕܳܢܐ ܕܰܐܠܳܗܳܐ ܡܫܰܢܶܐ ܡܶܢ ܠܘܳܬܳܗ ܆ ܘܬܶܬܠܒܶܟ ܒܒܰܣܺܝܡܽܘܬܐ ܕܥܶܢܝܳܢܶܗ . ܕܰܟܡܐ ܕܰܐܣܺܝܪܐ ܒܥܶܢܝܳܢܐ ܕܰܠܘܳܬܶܗ ܆ ܠܐ ܡܶܬܬܰܚܬܝܐ ܠܥܶܢܝܳܢܐ ܕܥܰܡ ܪܶܓܬܐ . ܘܰܟܡܐ ܕܕܳܠܶܩ ܒܳܗ̇ ܢܽܘܗܪܐ ܗܳܢܐ ܕܰܚܙܳܬܐ ܕܰܐܠܳܗܳܐ ܆ ܠܐ ܥܳܐܶܠ ܡܫܰܠܛܳܐܺܝܬ ܚܶܫܽܘܟܐ ܒܰܬܚܽܘ̈ܡܶܝܗ̇ ܢܰܗܺܝܪ̈ܶܐ . ܘܰܟܡܐ ܕܰܡܙܺܝܓܐ ܪܶܓܬܳܗ̇ ܕܢܰܦܫܐ ܒܪܶܓܬܳܗ̇ ܕܪܽܘܚܐ ܆ ܠܐ ܡܚܰܠܛܐ ܚܽܘ̈ܫܳܒܶܝܗ̇ ܥܰܡ ܪܶܓܬܐ ܕܦܰܓܪܐ ܀ ܠܓܽܘܚܟܐ ܓܶܝܪ ܫܳܘܝܐ ܢܰܦܫܐ ܇ ܕܡܰܪܦܝܐ ܕܬܶܪܰܓ ܕܰܟܝܳܢܳܗ̇ ܇ ܘܢܳܚܬܐ ܕܬܶܪܰܓ ܕܠܐ ܕܺܝܠܳܗ̇ ܆ ܠܢܰܦܫܐ ܓܶܝܪ ܚܰܟܺܝܡܬܐ ܆ ܬܰܚܘܺܝܬܐ ܗܳܘܝܐ ܠܳܗ̇ ܪܶܓܬܶܗ ܕܦܰܓܪܐ ܆ ܕܰܬܙܺܝܥ ܒܳܗ̇ ܐܳܦ ܗܺܝ ܪܶܓܬܐ ܕܺܝܠܳܗ̇ . ܐܰܪܰܐ ܆ ܘܶܐܢ ܦܰܓܪܐ ܪܳܐܶܓ ܕܺܝܠܶܗ̇ ܆ ܢܰܦܫܐ ܕܺܝܠܳܗ̇ ܠܐ ܪܳܓܐ ܆ ܘܶܐܢ ܗܽܘ ܚܰܝ ܒܙܰܘ̈ܥܶܐ ܕܰܟܝܳܢܶܗ ܆ ܗܺܝ ܠܐ ܚܳܝܐ ܒܙܰܘ̈ܥܶܝܗ̇ ܚܰܝ̈ܶܐ ܆ ܘܶܐܢ ܗܽܘ ܕܡܶܢ ܣܰܓܺܝ̈ܳܐܬܐ ܡܶܬܥܰܘܟܐ ܪܶܓܬܶܗ ܆ ܠܟܽܠܗܶܝܢ ܚܳܣܶܢ ܆ ܘܡܶܬܬܙܺܝܥ ܒܳܗ̇ ܆ ܗܳܢܰܘ ܕܶܝܢ ܡܙܺܝܥ ܠܳܗ̇ ܒܶܗ ܆ ܢܰܦܫܐ ܕܰܡܚܰܪܪܐ ܡܶܢ ܟܽܠܗܽܘܢ ܣܰܩܽܘ̈ܒܠܶܐ ܆ ܠܐ ܡܶܬܬܙܺܝܥܐ ܒܪܶܓܬܐ ܫܰܦܺܝܪܬܐ ܕܰܟܝܳܢܳܗ̇ ܀ ܙܳܕܶܩ ܠܶܗ ܗܳܟܺܝܠ ܠܬܰܠܡܺܝܕܐ ܆ ܕܳܐܦܠܐ ܡܶܢ ܙܰܘܥܐ ܕܪܶܓܬܐ ܗܳܕܶܐ ܕܦܰܓܪܐ ܢܫܰܢܶܐ ܇ ܟܰܕ ܠܐ ܢܳܣܶܒ ܡܶܢܳܗ̇ ܝܺܕܰܥܬܐ ܆ ܐܶܠܐ ܡܐ ܕܰܚܙܳܗ̇ ܕܶܐܬܬܥܺܝܪܰܬ ܆ ܢܥܺܝܪ ܢܰܦܫܶܗ ܒܺܝܕܰܥܬܐ . ܘܢܶܗܘܶܐ ܚܰܙܳܝܳܗ̇ . ܘܶܐܢ ܡܫܰܠܰܛ ܥܰܠ ܚܺܐܪܽܘܬܶܗ ܐܺܝܬܰܘܗܝ ܇ ܘܩܳܡ ܒܚܰܝܠܐ ܕܰܟܝܳܢܳܗ̇ ܕܢܰܦܫܐ ܆ ܐܳܦܠܐ ܡܳܐ ܕܶܐܬܬܥܺܝܪܰܬ ܒܗܰܕ̈ܳܡܶܐ ܡܶܫܬܓܶܫ ܘܕܳܚܶܠ ܡܶܢܳܗ̇ . ܐܶܠܐ ܩܳܐܶܡ ܒܪܰܘܡܐ ܆ ܘܺܐܝܬܰܘܗܝ ܚܰܙܳܝܐ ܆ ܘܚܳܐܰܪ ܒܳܗ̇ ܕܰܐܝܟܰܢܐ ܐܶܬܬܥܺܝܪܰܬ ܇ ܘܡܶܢ ܐܰܝܠܶܝܢ ܥܶܠ̈ܠܳܬܐ ܇ ܘܰܟܡܐ ܗܘ ܫܽܘܪܳܝܳܗ̇ ܇ ܘܰܐܝܟܰܢܐ ܡܶܬܪܰܒܝܐ . ܘܫܳܒܶܩ ܠܳܗ̇ ܕܬܶܫܬܰܠܰܛ ܚܰܡܺܝܡܽܘܬܳܗ̇ ܒܗܰܕ̈ܳܡܰܝ ܦܰܓܪܶܗ ܆ ܘܬܶܬܶܐܫܶܕ ܡܰܠܝܳܐܺܝܬ ܒܟܽܠܶܗ . ܟܰܕ ܒܗܳܝ ܡܫܽܘܚܬܐ ܕܡܶܬܪܰܒܝܐ ܗܺܝ ܒܗܰܕ̈ܳܡܶܐ ܆ ܡܪܰܒܶܐ ܐܳܦ ܗܽܘ ܒܢܰܦܫܐ ܚܽܘ̈ܫܳܒܶܐ ܕܰܚܠܺܝܨܽܘܬܐ . ܘܰܟܡܐ ܕܚܳܡܳܐ ܆ ܡܕܰܠܶܩ ܐܳܦ ܗܽܘ ܠܩܽܘܒܠܳܗ̇ ܪܶܓܬܐ ܕܢܰܦܫܐ . ܘܣܳܐܶܡ ܠܳܗ̇ ܐܰܝܟ ܕܰܒܒܶܝܬ ܐܰܓܽܘܢܐ . ܘܝܳܬܶܒ ܗܽܘ ܗܳܘܶܐ ܚܰܙܳܝܐ ܒܪܰܘܡܐ ܕܺܝܕܰܥܬܐ . ܫܳܕܝܐ ܓܶܝܪ ܐܺܝ̈ܕܰܝܳܐ ܗܺܝ ܪܶܓܬܐ ܆ ܘܳܐܚܕܐ ܠܟܽܠܗܽܘܢ ܗܰܕ̈ܳܡܰܝ ܦܰܓܪܐ . ܘܰܐܝܟ ܐܰܬܠܺܝܛܐ ܥܰܡ ܒܰܪ ܙܰܘܓܶܗ ܕܳܪܶܐ ܥܰܡܶܗ . ܟܰܕ ܡܰܕܥܐ ܝܳܬܶܒ ܘܰܥܒܺܝܕ ܚܰܙܳܝܐ ܒܪܰܘܡܐ ܕܺܝܕܰܥܬܐ ܆ ܘܡܶܢܶܗ ܕܰܐܓܽܘܢܐ ܡܟܰܢܶܫ ܝܽܘܠܦܳܢܐ ܆ ܘܝܳܠܶܦ ܙܳܟܽܘܬܐ ܕܰܬܪ̈ܰܝܗܽܘܢ ܓܰܒ̈ܶܐ ܆ ܘܚܰܝܳܒܽܘܬܐ ܕܰܠܘܳܬ ܬܪ̈ܰܝܗܽܘܢ ܡܶܫܬܰܟܚܐ . ܘܟܰܕ ܡܚܰܪܰܪ ܡܶܢܶܗ ܕܬܰܟܬܽܘܫܐ ܆ ܗܳܘܶܐ ܩܰܢܳܝܐ ܕܺܐܝܕܰܥܬܶܗ ܕܰܐܓܽܘܢܐ . ܠܐ ܓܶܝܪ ܝܳܗܶܒ ܢܰܦܫܶܗ ܡܰܕܥܐ ܕܰܐܝܟ ܗܳܢܐ ܇ ܕܢܶܥܽܘܠ ܢܶܬܚܒܶܫ ܒܪܶܓܬܐ ܕܥܰܡ ܦܰܓܪܐ ܡܶܬܟܰܬܫܐ . ܘܶܐܠܐ ܠܐ ܡܶܫܟܰܚ ܕܢܶܗܘܶܐ ܚܰܙܳܝܶܗ ܕܬܰܟܬܽܘܫܐ . ܘܠܐ ܕܰܢܟܰܢܶܫ ܘܢܶܩܢܶܐ ܡܶܢܶܗ ܝܽܘܠܦܳܢܐ ܡܨܶܐ . ܐܰܟܙܢܐ ܓܶܝܪ ܕܠܐ ܡܨܶܐ ܦܰܓܪܐ ܕܢܶܗܘܶܐ ܚܰܙܳܝܐ ܠܬܰܟܬܽܘܫܶܗ ܆ ܟܡܐ ܕܩܳܐܶܡ ܒܰܐܓܽܘܢܐ ܕܬܰܟܬܽܘܫܐ : ܘܠܐ ܪܶܓܬܐ ܚܳܙܝܐ ܗܺܝ ܠܳܗ̇ ܆ ܟܡܐ ܕܰܩܪܳܒܐ ܠܽܘܩܒܰܠ ܦܰܓܪܐ ܣܕܺܝܪ ܠܳܗ̇ ܆ ܗܳܟܰܢܐ ܘܳܐܦܠܐ ܚܽܘܫܳܒܐ ܡܶܫܟܰܚ ܢܶܗܘܶܐ ܚܰܙܳܝܐ ܕܬܰܟܬܽܘܫܐ ܗܳܢܐ ܇ ܐܶܢ ܝܳܗܶܒ ܢܰܦܫܶܗ ܕܢܶܬܚܰܠܰܛ ܒܚܰܫܳܗ̇ ܕܪܶܓܬܐ . ܡܶܛܽܠ ܕܚܰܫܐ ܕܪܶܓܬܐ ܣܰܡܝܐ ܗܘ . ܘܠܰܐܝܢܐ ܬܽܘܒ ܕܡܶܬܬܚܶܕ ܒܶܗ ܣܰܡܝܐ ܥܳܒܶܕ ܠܶܗ . ܥܳܘܪܐ ܠܳܗ̇ ܓܶܝܪ ܪܶܓܬܐ ܠܥܰܝܢܶܗ ܕܚܽܘܫܳܒܐ ܆ ܕܕܰܠܡܐ ܟܰܕ ܐܺܝܬܰܘܗܝ ܚܰܙܳܝܐ ܇ ܢܶܫܪܶܐ ܢܰܦܫܶܗ ܡܶܢ ܢܺܝܪܳܗ̇ ܀ ܐܶܢ ܐܺܝܬ ܠܳܟ ܗܳܟܺܝܠ ܬܽܘܟܠܳܢܐ ܥܰܠ ܚܰܝܠܐ ܕܚܽܘܫܳܒܳܟ ܆ ܠܐ ܬܶܕܚܰܠ ܡܶܢ ܗܳܕܶܐ ܕܡܶܬܬܙܺܝܥܐ ܪܶܓܬܐ ܒܗܰܕ̈ܳܡܰܝܟ . ܥܶܠܬܐ ܓܶܝܪ ܕܛܳܒ̈ܳܬܐ ܣܰܓܺܝ̈ܳܐܬܐ ܗܳܘܝܐ ܠܳܟ ܇ ܐܶܢ ܩܢܶܐ ܐܰܢܬ ܝܺܕܰܥܬܐ ܕܡܶܬܬܰܓܪܐ ܝܽܘܬܪ̈ܳܢܶܐ ܡܶܢ ܓܰܘ ܚܽܘܣܪ̈ܳܢܶܐ . ܩܰܕܡܳܐܺܝܬ ܓܶܝܪ ܕܗܳܘܝܐ ܠܳܟ ܡܠܽܘܐܐ ܠܬܰܟܬܽܘܫܐ . ܡܶܛܽܠ ܕܶܐܢ ܠܰܝܬ ܠܳܟ ܒܥܶܠܕܰܪܐ ܆ ܠܐ ܗܳܘܶܐ ܬܰܟܬܽܘܫܐ . ܘܶܐܢ ܠܐ ܗܳܘܶܐ ܬܰܟܬܽܘܫܐ ܆ ܠܐ ܡܶܬܝܰܕܥܐ ܙܳܟܽܘܬܐ . ܘܶܐܢ ܠܐ ܡܶܬܓܰܠܝܐ ܙܳܟܽܘܬܐ ܒܫܽܘܠܳܡ ܐܰܓܽܘܢܐ ܆ ܠܐ ܡܶܬܺܝܗܶܒ ܟܠܺܝܠܐ ܕܢܶܨ̈ܚܳܢܶܐ ܘܰܕܬܶܫܒ̈ܚܳܬܐ . ܐܶܬܠܰܒܒ ܒܶܗ ܡܳܕܶܝܢ ܒܰܩܪܳܒܳܟ ܆ ܘܡܶܢ ܗܳܕܶܐ ܕܕܳܝܠܐ ܒܳܟ ܪܶܓܬܐ ܠܐ ܬܚܽܘܒ . ܐܶܠܐ ܐܶܙܕܰܗܪ ܕܠܐ ܢܶܗܘܽܘܢ ܠܳܗ̇ ܡܰܦ̈ܩܳܢܶܐ ܒܪܶܕܝܐ ܢܽܘܟܪܳܝܐ . ܘܠܐ ܬܽܘܒ ܢܶܬܬܢܺܝܚ ܥܠܶܝܗ̇ ܚܽܘܫܳܒܐ ܟܰܣܝܳܐܺܝܬ ܇ ܘܰܢܙܰܢܶܐ ܕܠܐ ܓܽܘܫܡܐ ܇ ܒܨܽܘܪܬܐ ܕܠܐ ܩܢܽܘܡܐ . ܡܶܛܽܘܠ ܕܗܳܢܰܘ ܥܝܳܕܳܗ̇ ܕܪܶܓܬܐ . ܕܡܐ ܠܐ ܩܰܪܺܝܒ ܠܳܗ̇ ܓܽܘܫܡܐ ܫܰܪܺܝܪܐ ܆ ܒܛܶܠܳܠܐ ܕܨܽܘܪܬܐ ܡܙܰܢܝܐ . ܘܰܚܠܳܦ ܩܢܽܘܡܐ ܒܝܽܘܩܢܶܗ ܕܰܩܢܽܘܡܐ . ܟܰܕ ܡܥܰܦܶܩ ܒܚܽܘܫܳܒܶܗ ܗܰܘ ܕܰܡܙܰܢܶܐ ܇ ܡܶܕܶܡ ܕܠܐ ܩܰܪܺܝܒ ܠܶܗ . ܘܰܚܠܳܦ ܓܽܘܫܡܶܗ ܢܳܩܶܦ ܠܳܗ̇ ܠܨܽܘܪܬܐ ܒܢܰܦܫܶܗ . ܘܰܚܠܳܦ ܗܰܕ̈ܳܡܰܘܗܝ ܓܳܐܰܪ ܒܚܽܘ̈ܫܳܒܰܘܗܝ . ܘܰܚܠܳܦ ܓܽܘܫܡܶܗ̇ ܡܛܰܢܶܦ ܢܰܦܫܶܗ . ܡܐ ܓܶܝܪ ܕܶܐܚܰܕ ܘܶܐܫܬܰܠܗܰܒ ܠܶܗ ܚܰܫܐ ܕܙܳܢܝܽܘܬܐ ܒܓܰܘ ܚܽܘ̈ܫܳܒܶܐ ܆ ܡܶܢ ܝܰܬܺܝܪܘܬܐ ܆ ܐܳܦ ܕܠܐ ܡܠܽܘܐܐ ܐܳܫܶܕ ܡܰܠܝܽܘܬܶܗ . ܘܟܰܕ ܠܰܝܬ ܠܶܗ ܡܓܰܪܓܳܢܐ ܡܶܢ ܠܒܰܪ ܆ ܗܺܝ ܪܶܓܬܐ ܒܝܰܕ ܫܶܦܥܳܗ̇ ܚܳܒܨܐ ܕܬܶܦܽܘܩ . ܘܒܳܥܝܐ ܦܽܘܪ̈ܣܶܐ ܘܡܶܫܟܚܐ ܐܶܣ̈ܟܺܡܶܐ . ܘܰܡܕܰܠܩܐ ܒܶܗ̇ ܒܦܰܓܪܐ ܢܽܘܪܐ ܕܚܽܘܬܚܳܬܐ ܡܰܘܒܕܳܢܐ . ܒܗܳܝ ܓܶܝܪ ܕܡܽܘܬܐ ܕܒܳܥܝܐ ܠܳܗ̇ ܦܽܘܪ̈ܣܶܐ ܪܶܓܬܐ ܐܰܠܳܗܳܝܬܐ ܆ ܕܰܒܗܽܘܢ ܬܫܰܡܶܫ ܨܶܒ̈ܝܳܢܶܝܗ̇ ܘܬܶܫܦܰܪ ܠܰܐܠܳܗܳܐ ܆ ܒܳܗ̇ ܒܰܕܡܽܘܬܐ ܐܳܦ ܪܶܓܬܐ ܕܙܳܢܝܽܘܬܐ ܇ ܒܳܥܝܐ ܠܳܗ̇ ܐܶܣ̈ܟܺܡܐ ܕܰܬܫܰܡܶܫ ܒܗܽܘܢ ܢܝܳܚ̈ܶܝܗ̇ ܘܬܰܪܓܶܙ ܠܰܐܠܳܗܳܐ . ܐܶܠܐ ܐܰܩܺܝܡ ܒܰܩܪܳܒܐ ܪܶܓܬܐ ܠܽܘܩܒܰܠ ܪܶܓܬܐ ܐܳܘ ܗܰܘܢܐ ܦܳܪܽܘܫܐ ܆ ܘܡܶܢ ܩܽܘܪܒܐ ܡܶܙܕܰܟܝܐ ܗܳܝ ܕܦܰܓܪܐ ܡܶܢ ܗܳܝ ܕܪܽܘܚܐ ܆ ܡܶܛܽܠ ܕܚܰܝ̈ܠܬܳܢܝܳܢ ܒܟܽܠܡܶܕܶܡ ܪ̈ܽܘܚܳܢܝܳܬܐ ܡܶܢ ܦܰܓܪ̈ܳܢܝܳܬܐ . ܘܟܰܕ ܐܰܚܺܝܕ ܐܰܢܬ ܦܓܽܘ̈ܕܶܐ ܕܪܶܓܬܐ ܘܰܕܦܰܓܪܐ . ܕܢܳܨܶܝܢ ܚܰܕ ܥܰܡ ܚܰܕ : ܘܺܐܝܬܰܝܟ ܡܶܢ ܪܰܘܡܐ ܕܒܶܗ ܝܳܬܶܒ ܐܰܢܬ ܒܺܝܕܰܥܬܐ ܚܰܙܳܝܐ ܕܬܰܟܬܽܘܫܗܽܘܢ ܆ ܐܰܥܕܐ ܐܰܢܬ ܟܠܺܝܠܐ ܡܶܢ ܡܶܨܥܳܝܽܘܬܐ ܕܰܬܪ̈ܰܝܗܽܘܢ . ܗܳܢܰܘ ܕܶܝܢ ܢܳܣܶܒ ܟܠܺܝܠܐ ܦܰܓܪܐ ܕܰܡܫܰܘܬܰܦ ܠܢܰܦܫܐ ܇ ܗܰܘ ܕܰܢܛܺܝܪܺܝܢ ܠܶܗ ܐܳܦ ܚܰܝ̈ܶܐ ܕܠܐ ܚܒܳܠܐ ܆ ܒܫܰܘܬܳܦܽܘܬܶܗ ܕܥܰܡܳܗ̇ . ܦܰܓܪܐ ܓܶܝܪ ܟܝܳܢܳܐܺܝܬ ܡܙܺܝܓ ܥܰܡ ܢܰܦܫܐ . ܪܶܓܬܐ ܕܶܝܢ ܡܶܢ ܠܒܰܪ ܥܶܠܰܬ ܒܰܥܒܳܪ ܦܽܘܩܕܳܢܐ . ܘܡܶܛܽܠ ܗܳܕܶܐ ܕܢܶܦܪܽܘܫ ܦܰܓܪܐ ܡܶܢ ܢܰܦܫܐ . ܠܐ ܡܨܶܝܢ ܚܢܰܢ . ܕܢܶܦܣܽܘܩ ܕܶܝܢ ܘܢܶܫܕܶܐ ܪܶܓܬܐ ܡܶܢ ܦܰܓܪܐ ܆ ܐܶܢ ܢܶܨܒܶܐ ܡܶܫܟܚܺܝܢ ܚܢܰܢ . ܠܰܘ ܕܶܝܢ ܐܰܝܟܰܢܐ ܕܡܰܬܩܰܢ ܦܰܓܪܐ ܠܢܰܦܫܐ ܕܢܶܗܘܶܐ ܠܳܗ̇ ܥܽܘܡܪܐ ܇ ܗܳܟܰܢܐ ܐܶܬܒܪܺܝ ܦܰܓܪܐ ܕܢܶܗܘܶܐ ܒܰܝܬܐ ܠܪܶܓܬܐ ܒܺܝܫܬܐ . ܐܶܠܽܘ ܓܶܝܪ ܕܢܶܗܘܶܐ ܦܰܓܪܐ ܥܽܘܡܪܐ ܠܪܶܓܬܐ ܡܶܢ ܥܳܒܽܘܕܐ ܥܒܺܝܕ ܗܘܳܐ ܆ ܠܰܘ ܦܽܘܩ̈ܕܳܢܶܐ ܐܰܠܳܗܳܝ̈ܶܐ ܡܶܢ ܟܽܘܠܕܽܘܟ ܠܪܶܓܬܐ ܡܶܢܶܗ̇ ܛܳܪܕܺܝܢ ܗܘܰܘ ܇ ܟܰܕ ܙܳܥܩܺܝܢ ܩ̈ܳܠܶܐ ܡܫܰܚ̈ܠܦܶܐ ܕܠܽܘ̈ܚܳܡܶܐ ܡܶܢ ܟܽܠ ܓܰܒܺܝ̈ܢ . ܡܶܢ ܠܗܰܠ ܕܺܝܢܐ . ܡܶܢ ܠܗܰܠ ܠܽܘ̈ܚܳܡܶܐ . ܡܶܢ ܠܗܰܠ ܫܽܘܢܳܩܐ . ܡܶܢ ܠܗܰܠ ܓܺܗܰܢܐ . ܡܶܢ ܠܗܰܠ ܬܒܰܥܬܐ . ܡܶܢ ܠܗܰܠ ܚܽܘܪܳܩ ܫܶܢ̈ܶܐ . ܡܶܢ ܠܗܰܠ ܢܶܓ̈ܕܶܐ ܕܠܐ ܫܽܘܠܳܡܐ . ܘܡܶܢ ܠܗܰܠ ܡܰܪܕܽܘܬܐ ܕܠܐ ܣܰܘܦܐ . ܘܥܰܡ ܗܳܕܶܐ ܡܶܬܪܕܶܐ ܐܳܦ ܒܟܺܐܒ̈ܶܐ ܩܰܪ̈ܺܝܒܶܐ ܆ ܘܡܶܬܢܰܓܰܕ ܒܟܽܘܖ̈ܗܳܢܶܐ ܕܓܳܕܫܺܝܢ . ܟܰܕ ܐܳܦ ܡܰܘܬܐ ܚܳܛܽܘܦܐ ܡܶܢ ܫܶܠܝ ܡܶܢ ܚܰܝ̈ܶܐ ܡܰܥܒܰܪ ܠܶܗ . ܘܕܶܚܠܬܐ ܠܰܘܝܐ ܠܶܗ . ܘܙܰܘܥܬܐ ܟܪܺܝܟܐ ܠܶܗ . ܘܚܽܘܣܪ̈ܳܢܶܐ ܘܬܽܘ̈ܟܶܐ ܐܳܪܥܺܝܢ ܠܶܗ . ܟܰܕ ܒܫܽܘܪܳܝܐ ܒܰܛܺܝܠܐ ܒܶܗ ܪܶܓܬܐ ܆ ܡܶܛܽܠ ܫܰܒܪܽܘܬܐ ܘܛܰܠܝܽܘܬܐ ܆ ܘܰܒܫܽܘܠܳܡܐ ܕܳܥܟܐ ܒܶܗ ܡܶܛܽܘܠ ܣܰܝܒܽܘܬܐ . ܗܳܠܶܝܢ ܘܕܰܐܝܟ ܗܳܠܶܝܢ ܦܽܘܪ̈ܣܶܐ ܪܰܟܒܰܬ ܚܶܟܡܬܐ ܐܰܠܳܗܳܝܬܐ ܆ ܠܒܽܘܛܳܠܐ ܕܪܶܓܬܐ ܒܺܝܫܬܐ ܡܶܢ ܦܰܓܪܐ . ܕܡܐ ܕܰܚܙܳܐ ܐܽܘ̈ܠܨܳܢܰܘܗܝ ܥܰܠ ܓܰܒܶܗ ܆ ܘܫܽܘ̈ܢܳܩܶܐ ܐܰܡܺܝ̈ܢܶܐ ܕܰܠܚܰܝ̈ܰܘܗܝ ܢܰܩܺܝܦܺܝܢ ܆ ܢܰܕܥܶܟ ܪܶܓܬܐ ܡܚܰܬܚܬܳܢܺܝܬܐ ܡܶܢ ܗܰܕ̈ܳܡܰܘܗܝ . ܗܳܢܰܘ ܕܶܝܢ ܆ ܬܶܩܰܪ ܘܬܶܕܥܰܟ ܡܶܢܶܗ ܢܽܘܪܐ ܗܳܝ ܕܣܰܦܺܝܦܐ ܒܟܽܠܗܽܘܢ ܗܰܕ̈ܳܡܰܘܗܝ ܆ ܒܰܕܡܽܘܬ ܫܰܠܗܶܒܺܝܬܐ ܕܰܐܚܺܝܕܐ ܒܚܶܒܬܐ ܇ ܘܰܐܝܟ ܢܽܘܪܐ ܕܰܡܚܰܘܝܐ ܓܽܘܙܳܠܳܗ̇ ܒܽܐܘܟܠܐ ܣܰܓܺܝܐܐ ܇ ܐܰܝܟ ܕܺܐܝܬܰܘܗܝ ܓܶܝܪ ܬܽܘܚܳܕܐ ܩܕܳܡ ܢܽܘܪܐ ܆ ܗܳܟܰܢܐ ܐܺܝܬܰܝܗܽܘܢ ܗܰܕ̈ܳܡܶܐ ܩܕܳܡ ܪܶܓܬܐ . ܘܰܒܗܳܝ ܕܡܽܘܬܐ ܕܡܐ ܕܫܶܠܛܰܬ ܢܽܘܪܐ ܒܽܐܘܟܠܐ ܡܚܰܒܠܐ ܠܶܗ . ܗܳܟܰܢܐ ܐܳܦ ܪܶܓܬܐ ܡܐ ܕܫܶܠܛܰܬ ܒܗܰܕ̈ܳܡܰܝ ܦܰܓܪܐ ܡܰܘܒܕܐ ܠܗܽܘܢ . ܫܽܘܠܳܡ ܓܶܝܪ ܝܰܩܕܳܢܳܗ̇ ܕܢܽܘܪܐ . ܩܶܛܡܐ ܗܘ . ܘܫܽܘܠܳܡ ܪܶܓܬܐ ܒܗܰܕ̈ܳܡܶܐ ܐܰܒܕܳܢܐ ܗܘ . ܠܐ ܗܳܟܺܝܠ ܬܶܛܡܽܘܪ ܢܽܘܪܐ ܒܩܰܝ̈ܣܶܐ . ܘܠܐ ܪܶܓܬܐ ܒܓܰܘ ܗܰܕ̈ܳܡܶܐ . ܒܰܕܡܽܘܬܐ ܓܶܝܪ ܕܰܡܪܰܒܶܝܢ ܢܰܦܛܐ ܘܡܶܫܚܐ ܠܝܰܩܕܳܢܳܗ̇ ܕܢܽܘܪܐ ܆ ܗܳܟܰܢܐ ܣܰܝܒܪ̈ܳܬܐ ܘܫܶܩܝܐ ܡܥܰܫܢܺܝܢ ܓܽܘܙܳܠܳܗ̇ ܕܪܶܓܬܐ . ܘܰܐܝܟܰܢܐ ܕܡܶܬܕܰܥܟܐ ܢܽܘܪܐ ܡܶܢ ܡܰܝ̈ܳܐ ܆ ܗܳܟܰܢܐ ܕܳܥܟܐ ܐܳܦ ܪܶܓܬܐ ܡܶܢ ܥܳܢܘܳܝܽܘܬܐ . ܐܶܢ ܬܶܪܡܶܐ ܓܶܝܪ ܡܰܝ̈ܳܐ ܣܰܓܺܝ̈ܶܐܐ ܥܰܠ ܢܽܘܪܐ . ܡܕܰܥܟܺܝܢ ܠܳܗ̇ . ܘܶܐܢ ܬܰܫܦܰܥ ܥܠܶܝܗ̇ ܢܰܦܛܐ ܐܰܘ ܡܶܫܚܐ ܆ ܡܢܰܒܪܶܫ ܠܳܗ̇ . ܗܳܟܰܢܐ ܐܶܢ ܬܶܪܡܶܐ ܒܬܽܘܪܣܳܝܳܗ̇ ܕܪܶܓܬܐ ܡܶܐܟܽܘܠܬܐ ܕܣܰܝܒܪ̈ܳܬܐ ܘܡܰܫܬܝܐ ܕܚܰܡܪܐ ܆ ܢܽܘܪܐ ܥܰܠ ܢܽܘܪܐ ܡܰܘܣܶܦ ܐܰܢܬ ܆ ܘܓܰܘܙܰܠܬܐ ܥܰܠ ܓܰܘܙܰܠܬܐ ܣܳܐܶܡ ܐܰܢܬ . ܐܶܢ ܕܶܝܢ ܬܶܒܨܽܘܪ ܡܶܐܟܽܘܠܬܐ ܘܫܶܩܝܐ ܡܶܢ ܦܰܓܪܐ ܆ ܡܶܫܬܰܗܝܐ ܡܶܢܶܗ ܪܶܓܬܐ ܕܰܟܝܳܢܶܗ . ܘܕܳܥ̈ܟܳܢ ܘܩܳܪ̈ܳܢ ܟܽܠܗܶܝܢ ܪ̈ܓܺܝܓܳܬܶܗ ܀ ܬܶܬܙܺܝܥ ܗܳܟܺܝܠ ܪܶܓܬܐ ܒܦܰܓܪܳܟ ܆ ܠܐ ܠܚܽܘܝܳܒܳܟ ܐܶܠܐ ܠܙܳܟܽܘܬܳܟ . ܠܐ ܕܬܶܗܘܶܐ ܠܳܟ ܥܶܠܬܐ ܠܟܽܘܐܳܪܐ . ܐܶܠܐ ܕܬܶܗܘܶܐ ܠܳܟ ܠܰܟܠܺܝ̈ܠܶܐ ܕܢܶܨ̈ܚܳܢܶܐ . ܠܐ ܕܬܶܬܚܙܶܐ ܡܶܢܳܗ̇ ܣܰܟܠܐ ܘܰܕܠܐ ܝܺܕܰܥܬܐ ܆ ܐܶܠܐ ܕܰܬܟܰܢܶܫ ܡܶܢܳܗ̇ ܣܽܘܟܳܠܐ ܘܚܶܟܡܬܐ . ܠܐ ܕܬܶܬܙܺܝܥ ܒܳܟ ܕܰܬܣܰܡܶܐ ܚܙܳܝܐ ܕܦܳܪܽܘܫܽܘܬܳܟ ܆ ܐܶܠܐ ܕܬܶܗܘܶܐ ܠܳܟ ܫܝܳܦܐ ܕܡܳܪܶܩ ܥܰܝܢܐ ܕܚܽܘ̈ܫܳܒܰܝܟ . ܕܬܶܫܠܰܡ ܥܠܰܝܟ ܐܳܘ ܡܰܕܥܐ ܗܳܝ ܕܰܟܬܺܝܒܐ ܇ ܕܝܳܬܶܒ ܚܰܟܺܝܡܐ ܒܪܰܘܡܐ ܥܰܫܺܝܢܐ ܇ ܘܣܰܟ̈ܠܶܐ ܒܓܽܘܡܳܨܐ ܢܶܦܠܽܘܢ . ܟܰܕ ܝܳܬܶܒ ܐܰܢܬ ܗܳܟܺܝܠ ܐܰܢܬ ܒܪܰܘܡܐ ܕܺܝܕܰܥܬܐ ܆ ܢܶܗܘܽܘܢ ܟܒܺܝܫܺܝܢ ܠܬܰܚܬ ܡܶܢܳܟ ܪܶܓܬܐ ܥܰܡ ܦܰܓܪܐ . ܘܰܗܘܺܝ ܚܰܙܳܝܐ ܕܬܰܟܬܽܘܫܗܽܘܢ . ܘܠܐ ܫܰܘܬܳܦܐ ܕܪܶܓܰܬܗܽܘܢ . ܐܶܙܕܰܗܪ ܐܰܢܬ ܒܪܶܓܬܐ ܕܰܟܝܳܢܳܟ ܆ ܐܳܘ ܡܰܕܥܐ ܆ ܟܰܕ ܐܺܝܬܰܝܟ ܚܰܙܳܝܐ ܕܬܰܟܬܽܘܫܐ ܕܪܶܓܰܬ ܒܶܣܪܐ . ܬܶܗܘܶܐ ܡܫܰܥܒܕܐ ܠܳܟ ܒܟܽܠܡܶܕܶܡ ܐܰܝܟ ܐܰܪܥܐ ܕܰܟܒܺܝܫܐ ܬܚܶܝܬ ܛܽܘܪ̈ܶܐ . ܨܶܒܝܳܢܳܟ ܢܙܺܝܥܺܝܗ̇ ܆ ܘܨܶܒܝܳܢܳܟ ܢܫܰܠܶܝܗ̇ ܆ ܒܚܰܘܪܐ ܕܰܚܙܳܬܳܟ ܢܶܗܘܶܐ ܐܳܦ ܪܶܗܛܳܗ̇ . ܥܶܠܬܐ ܓܶܝܪ ܠܝܽܘܠܦܳܢܐ ܆ ܘܰܡܠܽܘܐܐ ܠܺܝܕܰܥܬܐ ܇ ܗܳܘܶܐ ܙܰܘܥܳܗ̇ ܕܪܶܓܬܐ ܠܘܳܬ ܚܰܟܺܝ̈ܡܶܐ ܆ ܡܶܬܬܙܺܝܥܺܝܢ ܒܗܽܘܢ ܓܶܝܪ ܚܰܫܑ̈ܶܐ ܠܢܶܣܝܳܢܗܽܘܢ ܕܚܰܫܑ̈ܶܐ . ܘܕܰܢܢܰܣܽܘܢ ܚܰܝܠܗܽܘܢ ܒܗܽܘܢ ܆ ܘܕܰܢܣܺܝܡܽܘܢ ܡܠܽܘܐܐ ܠܕܽܘܒܳܪ̈ܶܐ ܕܺܐܝܕܰܥܬܗܽܘܢ ܘܐܶܡܰܬܝ ܗܳܠܶܝܢ ܗܳܘ̈ܝܳܢ . ܘܒܰܐܝܕܐ ܡܫܽܘܚܬܐ ܡܶܣܬܰܥܪ̈ܳܢ ܆ ܡܐ ܕܺܐܝܬܰܘܗܝ ܗܰܘܢܐ ܒܚܺܐܪܽܘܬܐ ܕܰܟܝܳܢܶܗ ܠܥܶܠ ܡܶܢ ܚܰܫܑ̈ܶܐ ܇ ܘܰܐܝܟ ܡܳܪܐ ܠܥܰܒܕ̈ܰܘܗܝ ܦܳܩܶܕ ܘܡܶܫܬܰܡܥܺܝܢ ܠܶܗ ܇ ܟܰܕ ܣܳܐܶܡ ܥܠܰܝܗܽܘܢ ܢܺܝܪܐ ܕܡܳܪܽܘܬܶܗ : ܘܡܰܦܢܶܐ ܚܙܳܝܗܽܘܢ ܠܘܳܬ ܙܰܘܥܐ ܕܪ̈ܶܡܙܰܘܗܝ ܇ ܕܢܶܗܘܽܘܢ ܢܩܶܝܢ ܠܡܶܠܬܶܗ ܘܰܡܛܰܝܒܺܝܢ ܠܫܶܡܥܐ ܕܦܽܘܩܕܳܢܶܗ . ܘܟܰܕ ܗܽܘ ܒܚܺܐܪܽܘܬܐ ܕܰܟܝܳܢܶܗ ܡܟܰܬܰܪ ܆ ܗܶܢܽܘܢ ܐܰܝܟ ܥܰܒ̈ܕܶܐ ܡܫܰܡܫܺܝܢ ܨܶܒܝܳܢܐ ܕܡܶܠܬܶܗ . ܐܰܝܢܰܘ ܕܶܝܢ ܝܽܘܠܦܳܢܐ ܕܰܡܝܰܬܰܪ ܐܰܝܟ ܗܳܢܐ ܇ ܕܗܽܘ ܐܢܳܫ ܡܶܢܶܗ ܢܶܫܬܟܰܚ ܒܙܳܟܽܘܬܐ ܕܚܰܫ̈ܰܘܗܝ . ܠܰܘ ܓܶܝܪ ܢܶܨܚܳܢܐ ܒܰܠܚܽܘܕ ܥܳܒܕܺܝܢ ܠܳܟ ܚܰܫܑ̈ܶܐ ܗܳܠܶܝܢ ܆ ܐܶܠܐ ܐܳܦ ܚܰܟܺܝܡܐ ܘܝܰܕܽܘܥܬܳܢܐ ܇ ܐܶܢܗܽܘ ܕܬܶܗܘܶܐ ܚܰܙܳܝܗܽܘܢ ܘܠܐ ܥܳܒܽܘܕܗܽܘܢ ܆ ܘܬܶܬܚܰܪܰܪ ܡܶܢ ܗܰܢܺܝܽܘܬܗܽܘܢ ܇ ܘܬܶܬܶܐܣܰܪ ܒܺܝܕܰܥܬܐ ܕܡܶܢܗܽܘܢ . ܟܡܐ ܓܶܝܪ ܕܰܐܚܺܝܕ ܚܽܘܫܳܒܐ ܒܚܰܠܝܽܘܬܐ ܕܪܶܓܬܐ ܆ ܠܐ ܣܦܺܝܩ ܕܢܶܗܘܶܐ ܚܰܙܳܝܐ ܕܬܰܟܬܽܘܫܐ ܆ ܘܰܡܟܰܢܫܳܢܐ ܕܺܝܕܰܥܬܐ . ܐܶܠܐ ܦܳܢܶܐ ܠܶܗ ܠܘܳܬ ܗܰܢܺܝܽܘܬܐ ܡܶܬܚܰܒܠܳܢܺܝܬܐ . ܠܕܰܪܐ ܓܶܝܪ ܣܺܝܡܐ ܒܰܢ ܪܶܓܬܐ ܘܠܰܘ ܠܚܽܘܝܳܒܐ . ܘܰܕܬܶܙܕܟܶܐ ܡܶܢܰܢ ܆ ܘܠܰܘ ܕܬܶܙܟܶܐ ܠܰܢ . ܘܰܕܢܶܗܘܶܐ ܒܕܽܘܪܳܫܳܗ̇ ܚܰܟܺܝ̈ܡܶܐ ܆ ܘܠܰܘ ܕܰܬܚܰܘܶܝܢ ܣܰܟ̈ܠܶܐ ܘܗܶܕ̈ܝܽܘܛܶܐ . ܟܽܠ ܝܽܘܠܦܳܢܐ ܓܶܝܪ ܕܰܠܒܰܪ ܡܶܢܰܢ ܡܶܫܟܚܺܝܢ ܚܢܰܢ ܆ ܒܝܰܕ ܡܶܠܬܐ ܡܶܬܟܰܢܰܫ ܠܘܳܬܰܢ ܡܠܽܘܐܶܗ . ܝܽܘܠܦܳܢܐ ܕܶܝܢ ܕܺܝܕܰܥܬܐ ܕܡܶܢ ܙܳܟܽܘܬܐ ܕܚܰܫ̈ܰܝܢ ܩܳܢܶܝܢ ܚܢܰܢ ܆ ܒܢܶܣܝܳܢܐ ܕܰܥܒܳܕܐ ܡܶܬܩܰܝܰܡ ܫܪܳܪܐ ܕܚܶܟܡܬܶܗ ܠܘܳܬܰܢ . ܘܡܶܛܽܠ ܗܳܕܶܐ ܐܳܦ ܡܗܰܝܡܰܢ ܘܫܰܪܺܝܪ ܝܽܘܠܦܳܢܐ ܗܳܢܐ ܇ ܘܒܰܣܺܝܡܐ ܠܢܰܦܫܐ ܗܳܕܶܐ ܚܶܟܡܬܐ ܐܶܡܰܬܝ ܕܰܫܟܺܝܚܐ ܠܳܗ̇ ܛܳܒ ܡܶܢ ܗܳܝ ܕܡܶܢ ܠܒܰܪ . ܡܶܛܽܠ ܕܒܰܝܬܳܝܬܐ ܗ̣ܝ . ܘܗܺܝ ܡܶܢܳܗ̇ ܥܠܶܝܗ̇ ܡܶܬܬܢܺܝܚܐ ܢܰܦܫܐ . ܘܒܽܘܣܳܡܳܗ̇ ܗܳܘܶܐ ܡܶܢ ܠܘܳܬܳܗ̇ ܆ ܘܠܰܘ ܡܶܢ ܥܶܠ̈ܠܳܬܐ ܕܰܠܒܰܪ ܡܶܢܳܗ̇ . ܡܐ ܓܶܝܪ ܕܡܶܢ ܠܒܰܪ ܡܟܰܢܫܺܝܢܰܢ ܝܺܕܰܥܬܐ ܆ ܠܒܰܪ ܡܶܢܰܢ ܗܳܘܶܐ ܩܶܢܝܳܢܐ ܕܺܝܕܰܥܬܰܢ . ܡܐ ܕܶܝܢ ܕܡܶܢ ܢܶܣܝܳܢܐ ܕܚܰܫ̈ܶܐ ܕܰܩܢܽܘܡܰܢ ܝܽܘܠܦܳܢܐ ܕܰܐܝܟ ܗܳܢܐ ܡܶܫܟܚܺܝܢ ܚܢܰܢ ܆ ܫܰܪܺܝܪ ܘܰܡܗܰܝܡܰܢ ܝܽܘܠܦܳܢܐ ܕܡܶܬܟܰܢܰܫ ܠܰܢ . ܘܺܐܝܬ ܥܠܰܘܗܝ ܬܽܘܟܠܳܢܐ ܘܡܶܬܢܛܰܪ . ܐܶܢ ܓܶܝܪ ܨܶܒ̈ܘܳܬܐ ܕܰܠܒܰܪ ܡܶܢܰܢ ܗܳܘ̈ܝܳܢ ܡܠܽܘܐܐ ܠܺܝܕܰܥܬܰܢ ܆ ܟܡܐ ܝܰܬܺܝܪܐܝܬ ܗܳܠܶܝܢ ܕܡܶܢܰܢ ܘܒܰܢ ܡܶܬܬܙܺܝ̈ܥܳܢ ܇ ܢܶܗܘ̈ܝܳܢ ܠܰܢ ܥܶܠܬܐ ܠܝܽܘܠܦܳܢܐ ܕܚܶܟܡܬܐ ܆ ܐܶܢܗܽܘ ܕܰܠܗܳܢܐ ܚܰܫܐ ܫܳܒܩܺܝܢܰܢ ܠܪܶܓܬܐ ܕܬܶܬܙܺܝܥ ܒܰܢ ܇ ܘܠܰܘ ܠܰܢܝܳܚܐ ܕܺܝܠܳܗ̇ ܕܪܶܓܬܐ ܀ ܗܘܺܝ ܗܳܟܺܝܠ ܚܰܙܳܝܐ ܕܰܩܢܽܘܡܳܟ ܒܦܽܘܪܫܳܢܐ ܕܺܐܝܕܰܥܬܐ . ܘܰܦܪܽܘܫ ܘܶܐܣܬܰܟܠ ܒܶܝܬ ܩܢܽܘܡܳܟ ܠܚܰܫܳܟ ܆ ܕܬܶܪܗܰܛ ܬܶܫܟܰܚ ܕܰܟܝܽܘܬܐ ܕܰܩܢܽܘܡܳܟ . ܠܐ ܬܶܬܢܺܝܚ ܒܳܟ ܪܶܓܬܐ ܆ ܕܠܐ ܒܟܽܠ ܥܶܕܳܢ ܬܶܬܒܰܥ ܡܶܢܳܟ ܢܝܳܚܳܗ̇ . ܠܐ ܬܶܬܶܠ ܠܳܗ̇ ܫܽܘܠܳܡܐ ܡܐ ܕܫܰܪܝܰܬ ܆ ܕܠܐ ܡܶܢ ܫܽܘܠܳܡܐ ܬܳܒܰܥ ܠܳܟ ܫܽܘܪܳܝܐ ܐܚܪܺܢܐ . ܦܣܽܘܩ ܪܶܗܛܳܗ̇ ܘܗܐ ܐܶܬܛܰܡܰܡ ܢܶܒܥܳܗ̇ . ܟܠܺܝܗ̇ ܡܶܢ ܐܽܘܪܚܐ ܕܡܰܪܕܺܝܬܳܗ̇ ܆ ܘܡܶܚܕܐ ܫܳܠܶܐ ܙܰܘܥܐ ܡܰܘܠܕܳܢܳܗ̇ . ܠܐ ܓܶܝܪ ܣܳܒܥܐ ܪܶܓܬܐ . ܘܥܰܠ ܗܳܕܶܐ ܒܣܰܝܒܳܪܬܳܗ̇ ܝܰܬܺܝܪ ܟܳܦܢܐ . ܘܟܰܕ ܫܳܬܝܐ ܝܰܬܺܝܪܳܐܺܝܬ ܨܳܗܝܐ . ܟܡܐ ܓܶܝܪ ܕܰܡܡܰܠܝܐ ܒܳܟ ܪܶܓܬܐ ܨܶܒ̈ܝܳܢܶܝܗ̇ ܆ ܚܽܘ̈ܬܚܳܬܶܝܗ̇ ܡܶܢܳܟ ܠܐ ܓܳܡܪܺܝܢ . ܠܐ ܬܺܐܡܰܪ ܕܗܳܫܐ ܐܶܥܒܶܕ ܠܳܗ̇ ܨܶܒܝܳܢܐ ܇ ܘܒܰܙܒܰܢ ܐܚܪܺܝܢ ܡܶܬܟܰܬܰܫ ܐܢܐ ܠܩܽܘܒܠܳܗ ܇ ܐܶܢ ܚܕܐ ܙܒܰܢ ܓܶܝܪ ܬܚܽܘܒ ܡܶܢܳܗ̇ ܆ ܒܟܽܠܙܰܒ̈ܢܺܝܢ ܡܚܰܝܒܐ ܠܳܟ . ܘܰܟܡܐ ܕܗܺܝ ܡܶܬܚܰܝܠܐ ܒܰܥܒܳܕܳܗ̇ ܆ ܚܰܝܠܐ ܕܺܝܠܳܟ ܡܶܬܡܚܶܠ . ܠܐ ܬܶܬܪܰܦܶܐ ܕܬܶܬܶܠ ܚܰܝܠܳܟ ܠܪܶܓܬܐ ܕܬܶܬܚܰܝܰܠ ܒܶܗ ܇ ܐܶܠܐ ܐܰܢܬ ܐܶܬܚܰܫܚ ܒܚܰܝܠܐ ܕܰܟܝܳܢܳܟ ܆ ܘܗܺܝ ܬܟܰܬܰܪ ܒܰܡܚܺܝܠܽܘܬܐ ܕܠܳܚܡܐ ܠܳܗ̇ . ܬܶܗܘܶܐ ܠܳܟ ܬܰܚܘܺܝܬܐ ܕܝܽܘܠܦܳܢܐ ܚܰܡܺܝܡܽܘܬܳܗ̇ ܕܪܶܓܬܐ . ܕܰܬܥܺܝܪ ܘܬܰܚܶܡ ܒܳܟ ܒܦܶܚܡܳܗ̇ . ܪܶܓܬܐ ܪܽܘܚܳܢܳܝܬܐ . ܒܗܳܝ ܓܶܝܪ ܕܡܽܘܬܐ ܕܡܶܫܬܰܠܗܰܒ ܦܰܓܪܐ ܒܪܶܓܬܐ ܕܰܟܝܳܢܶܗ ܆ ܗܳܟܰܢܐ ܡܶܫܬܰܠܗܒܐ ܘܚܳܡܐ ܐܳܦ ܪܶܓܬܐ ܟܝܳܢܳܝܬܐ ܕܪܽܘܚܳܢܽܘܬܳܗ̇ . ܟܡܐ ܓܶܝܪ ܕܚܰܡܺܝܡܐ ܒܳܟ ܪܶܓܰܬ ܪܽܘܚܐ ܆ ܪܶܓܬܐ ܕܦܰܓܪܐ ܕܬܶܬܥܺܝܪ ܒܳܟ ܠܰܝܬ ܦܪܽܘܣ . ܘܶܐܢ ܗܽܘ ܕܠܐ ܡܢܰܣܝܐ ܠܳܟ ܗܳܕܶܐ ܒܰܥܒܳܕܐ ܆ ܡܶܢ ܗܳܝ ܕܰܠܩܽܘܒܠܳܗ̇ ܩܰܒܶܠ ܝܽܘܠܦܳܢܐ . ܗܐ ܓܶܝܪ ܐܶܡܰܬܝ ܕܪܳܬܚܐ ܒܳܟ ܪܶܓܬܶܗ ܕܦܰܓܪܐ ܆ ܪܳܓܶܫ ܐܰܢܬ ܗܽܘ ܕܒܰܛܺܝܠܐ ܡܶܢܳܟ ܒܗܰܘ ܥܶܕܳܢ ܟܽܠ ܟܽܠܶܗ ܪܶܓܬܐ ܕܪܽܘܚܐ . ܐܳܦ ܠܐ ܓܶܝܪ ܡܶܬܬܥܺܝܪܐ ܗܘܳܬ ܗܳܝ ܕܦܰܓܪܐ ܇ ܐܶܠܽܘ ܠܐ ܐܶܫܟܰܚܬܳܗ̇ ܠܗܳܕܶܐ ܕܕܰܡܺܝܟܐ . ܒܕܰܡܟܽܘܬܐ ܓܶܝܪ ܕܟܽܠ ܚܕܐ ܡܶܢܗܶܝܢ ܡܶܬܬܥܺܝܪܐ ܒܰܪܬ ܙܰܘܓܳܗ̇ . ܘܡܶܛܽܠ ܗܳܕܶܐ ܐܳܦ ܠܰܚ̈ܕܳܕܶܐ ܐܰܡܺܝ̈ܢܳܢ ܢܳܛܪ̈ܳܢ . ܕܡܐ ܕܶܐܬܟܰܢܰܫܘ ܙܰܘ̈ܥܶܝܗ̇ ܕܩܰܕܡܳܝܬܐ ܆ ܢܶܥܠܽܘܢ ܒܳܬܪܳܗ̇ ܕܗܳܝ ܕܰܠܩܽܘܒܠܐ . ܐܰܟܙܢܐ ܓܶܝܪ ܕܢܳܛܰܪ ܘܚܳܐܰܪ ܓܰܢܳܒܐ ܠܕܰܡܟܽܘܬܶܗ ܕܡܳܪܶܗ ܕܒܰܝܬܐ ܆ ܗܳܟܰܢܐ ܢܳܛܪܐ ܪܶܓܬܐ ܕܦܰܓܪܐ ܇ ܠܕܰܡܟܽܘܬܳܗ̇ ܕܪܶܓܬܐ ܕܪܽܘܚܐ . ܘܡܐ ܕܰܚܙܳܬ ܩܰܠܺܝܠ ܡܰܗܡܝܳܢܽܘܬܐ ܘܒܶܣܝܳܢܐ ܆ ܘܕܰܫܩܺܝܠܐ ܡܶܢܶܗ ܕܒܰܪ ܐܢܳܫܐ ܛܥܳܡܬܐ ܕܡܰܪܓܫܳܢܽܘܬܐ ܕܪܶܓܬܐ ܐܰܠܳܗܳܝܬܐ ܆ ܒܰܪ ܫܳܥܬܶܗ ܡܶܬܬܥܺܝܪܐ ܪܶܓܰܬ ܒܶܣܪܐ ܇ ܘܰܡܫܰܪܝܐ ܕܰܬܕܽܘܠ ܘܬܶܣܰܩ ܥܰܠ ܟܽܠܗܽܘܢ ܗܰܕ̈ܳܡܶܐ ܇ ܘܶܐܢ ܢܰܗܡܶܐ ܒܰܪ ܐܢܳܫܐ ܘܢܶܬܪܰܦܶܐ ܠܳܗ̇ ܆ ܐܰܝܟ ܠܺܠܝܐ ܡܶܬܦܰܪܣܶܐ ܒܒܰܝܬܐ ܕܰܩܢܽܘܡܶܗ ܘܰܡܚܰܫܟܐ ܠܶܗ . ܐܰܟܙܢܐ ܓܶܝܪ ܕܰܟܡܐ ܕܡܶܨܛܠܶܐ ܫܶܡܫܐ ܠܡܰܥܪܒܐ ܒܡܰܪܕܺܝܬܶܗ : ܛܶܠܴ̈ܠܶܐ ܣܳܓܶܝ̈ܢ ܘܥܳܫܢܺܝܢ ܥܰܠ ܐܰܪܥܐ ܆ ܥܕܰܡܐ ܕܥܳܡܶܕ ܘܡܶܬܦܰܣܩܺܝܢ ܙܰܠܺܝ̈ܩܰܘܗܝ ܇ ܘܟܶܢ ܣܳܠܩܺܝܢ ܡܫܰܡܠܝܳܐܺܝܬ ܛܶܠܴ̈ܠܶܐ ܕܠܺܠܝܐ ܘܰܡܚܰܦܶܝܢ ܠܰܒܪܺܝܬܐ ܆ ܗܳܟܰܢܐ ܐܳܦ ܚܶܫܽܘܟܐ ܕܪܶܓܰܬ ܒܶܣܪܐ ܇ ܠܡܰܪܕܺܝܬܐ ܕܢܽܘܗܪܐ ܕܪܶܓܬܐ ܪܽܘܚܳܢܳܝܬܐ ܆ ܐܰܡܺܝܢ ܚܳܐܰܪ . ܘܰܟܡܐ ܕܚܳܙܶܐ ܠܶܗ ܕܪܳܕܶܐ ܕܢܶܚܽܘܬ ܆ ܗܳܟܰܢܐ ܡܶܬܬܙܺܝܥ ܐܳܦ ܗܽܘ ܕܢܶܣܰܩ . ܕܰܪܓܐ ܠܽܘܩܒܰܠ ܕܰܪܓܐ . ܡܫܽܘܚܬܐ ܠܽܘܩܒܰܠ ܡܫܽܘܚܬܐ . ܚܶܪܩܐ ܠܽܘܩܒܰܠ ܚܶܪܩܐ . ܥܕܰܡܐ ܕܰܓܡܺܝܪܳܐܺܝܬ ܥܳܡܶܕ ܗܽܘ ܗܳܢܐ ܢܽܘܗܪܐ ܇ ܘܥܳܡܶܛ ܘܩܳܦܶܣ ܠܘܳܬܶܗ ܙܰܠܺܝ̈ܩܶܐ ܕܪܽܘܚܳܢܽܘܬܶܗ . ܘܗܳܝܕܶܝܢ ܓܡܺܝܪܳܐܺܝܬ ܣܳܠܶܩ ܡܟܰܣܶܐ ܠܳܗ̇ ܠܢܰܦܫܐ ܛܶܠܳܠܳܗ̇ ܕܪܶܓܬܐ ܇ ܘܗܳܘܶܐ ܠܺܠܝܐ ܥܰܡܽܘܛܐ ܒܓܰܘ ܒܰܝܬܐ ܢܰܗܺܝܪܐ . ܘܡܶܢ ܗܳܪܟܐ ܡܫܰܪܶܐ ܒܰܪܢܳܫܐ ܕܰܒܟܽܠ ܡܶܕܶܡ ܢܶܬܬܰܩܰܠ ܆ ܡܶܛܽܠ ܕܠܐ ܐܺܝܬܰܘܗܝ ܚܰܙܳܝܐ ܘܰܡܦܰܪܫܳܢܐ ܕܨܶܒ̈ܘܳܬܐ ܕܣܺܝ̈ܡܳܢ ܩܕܳܡܰܘܗܝ . ܐܰܟܙܢܐ ܓܶܝܪ ܕܰܒܥܰܡܛܳܢܶܗ ܕܠܺܠܝܐ ܡܶܬܟܰܣܶܐ ܦܽܘܪܫܳܢܐ ܕܟܽܠ ܡܶܕܶܡ ܆ ܗܳܟܰܢܐ ܒܥܰܡܛܳܢܳܗ̇ ܕܪܶܓܬܐ ܇ ܚܳܫܟܺܝܢ ܟܽܠܗܽܘܢ ܒܽܘ̈ܝܳܢܶܝܗ̇ ܕܢܰܦܫܐ ܇ ܘܡܶܬܡܰܣܟܰܢ ܚܰܝܠܐ ܕܺܐܝܕܰܥܬܳܗ̇ . ܝܰܬܺܝܪܐܝܬ ܕܶܝܢ ܐܶܢ ܐܰܪܓܫܰܬ ܒܺܐܝܕܰܥܬܐ ܕܪܽܘܚܐ . ܒܰܕܡܽܘܬܐ ܓܶܝܪ ܕܺܐܝܬܰܘܗܝ ܣܰܩܽܘܒܠܐ ܚܶܫܽܘܟܐ ܠܢܽܘܗܪܐ ܆ ܗܳܟܰܢܐ ܐܺܝܬܰܘܗܝ ܚܰܫܐ ܗܳܢܐ ܕܪܶܓܬܐ ܇ ܣܰܩܽܘܒܠܐ ܠܺܝܕܰܥܬܐ ܕܪܽܘܚܐ . ܐܳܦܠܐ ܓܶܝܪ ܒܥܶܕܳܢܐ ܗܰܘ ܕܡܶܬܦܢܶܐ ܡܰܕܥܐ . ܕܢܶܗܘܶܐ ܚܰܙܳܝܐ ܕܙܰܘ̈ܥܶܝܗ̇ ܕܪܶܓܬܐ ܆ ܠܰܘ ܒܥܰܝܢܐ ܪܽܘܚܳܢܳܝܬܐ ܚܳܐܰܪ ܒܳܗ̇ . ܐܶܠܐ ܒܰܡܢܳܬܐ ܕܚܳܙܝܐ ܇ ܗܳܝ ܕܡܶܬܒܰܩܝܐ ܒܨܶܒ̈ܘܳܬܐ ܒܺܐܝܕܰܥܬܐ ܢܰܦܫܳܢܳܝܬܐ . ܘܟܰܕ ܒܗܳܢܐ ܐܶܣܟܺܡܐ ܚܳܐܰܪ . ܡܟܰܢܶܫ ܝܺܕܰܥܬܐ ܡܶܢܶܗ ܕܰܐܓܽܘܢܐ . ܡܶܛܽܠ ܕܡܐ ܕܒܰܐܠܳܗܳܐ ܪܽܘܚܳܢܳܐܺܝܬ ܚܳܐܰܪ ܗܰܘܢܐ ܆ ܠܐ ܡܶܬܚܙܶܐ ܠܶܗ ܡܶܕܶܡ ܕܺܐܝܬܰܘܗܝ ܣܰܩܽܘܒܠܶܗ . ܐܳܦ ܠܐ ܕܰܢܚܽܘܪ ܒܪܶܓܬܐ ܡܶܬܬܰܚܬܶܐ . ܠܐ ܓܶܝܪ ܫܳܒܶܩ ܠܶܗ ܬܶܗܪܐ ܕܥܰܠ ܪܰܒܽܘܬ ܫܽܘܒܚܐ ܕܰܐܠܳܗܳܐ ܇ ܕܢܶܬܦܢܶܐ ܘܰܢܚܽܘܪ ܒܰܐܝܠܶܝܢ ܕܣܺܝ̈ܡܳܢ ܡܶܢ ܒܶܣܬܪܶܗ . ܡܶܛܽܠ ܕܣܳܦܩܐ ܚܙܳܬܐ ܕܗܰܢܺܝܐܽܘܬܐ ܗܳܝ ܕܰܛܥܶܡ ܇ ܕܬܶܐܣܪܶܗ̇ ܠܘܳܬܳܗ̇ ܕܠܐ ܙܽܘܥܙܳܥܐ . ܘܬܽܘܒ ܕܢܺܐܡܰܪ ܐܢܳܫ ܆ ܕܰܢܟܰܢܶܫ ܝܽܘܠܦܳܢܐ ܚܳܐܰܪ ܒܳܗ̇ ܒܪܶܓܬܐ ܆ ܠܰܘ ܡܶܢ ܨܶܒ̈ܘܳܬܐ ܣܰܩܽܘܒ̈ܠܳܝܳܬܐ ܡܟܰܢܶܫ ܪܶܥܝܳܢܐ ܕܰܐܝܟ ܗܳܢܐ ܝܽܘܠܦܳܢܐ . ܐܶܠܐ ܒܙܰܘܥܐ ܦܫܺܝܛܐ ܕܺܝܕܰܥܬܐ ܇ ܗܳܝ ܕܶܐܫܬܰܟܚܰܬ ܠܶܗ ܇ ܡܶܢ ܒܳܬܰܪ ܚܺܐܪܽܘܬܐ ܕܡܶܢ ܚܰܫܑ̈ܶܐ . ܐܰܝܟܰܢܐ ܕܳܐܦ ܡܰܠܰܐܟ̈ܶܐ ܝܳܕܥܺܝܢ ܟܽܘܠ ܡܶܕܶܡ . ܠܰܘ ܟܰܕ ܡܦܰܚܡܺܝܢ ܡܶܕܶܡ ܥܰܡ ܡܶܕܶܡ ܇ ܘܰܡܩܰܪܒܺܝܢ ܨܶܝܕ ܚܕ̈ܳܕܶܐ ܨܶܒ̈ܘܳܬܐ ܕܣܰܩܽܘ̈ܒܠܝܳܢ ܠܰܚܕ̈ܳܕܶܐ ܆ ܐܶܠܐ ܒܚܽܘܫܳܒܐ ܦܫܺܝܛܐ ܘܺܝܚܺܝܕܳܝܐ ܡܶܬܬܙܺܝܥܺܝܢ ܒܺܝܕܰܥܬܐ . ܢܶܙܕܗܰܪ ܕܶܝܢ ܐܳܦ ܡܶܢ ܗܳܕܶܐ ܪܶܥܝܳܢܐ ܇ ܐܰܝܢܐ ܕܨܳܒܶܐ ܕܢܶܗܘܶܐ ܚܰܙܳܝܳܗ̇ ܕܪܶܓܬܐ ܆ ܕܕܰܠܡܐ ܟܰܕ ܠܐ ܐܶܬܚܰܪܰܪ ܓܡܺܝܪܳܐܺܝܬ ܡܶܢ ܚܰܫܑ̈ܶܐ ܇ ܡܐ ܕܶܐܬܬܰܚܬܺܝ ܕܢܶܣܰܒ ܝܺܕܰܥܬܐ ܇ ܢܶܬܬܚܶܕ ܠܶܗ ܒܗܰܢܺܝܐܽܘܬܐ ܕܚܰܫܑ̈ܶܐ ܣܢܰܝ̈ܳܐ . ܡܶܛܽܠ ܕܳܐܦ ܗܽܘ ܪܶܥܝܳܢܐ ܒܗܰܘ ܥܶܕܳܢ ܒܰܐܓܽܘܢܐ ܩܳܐܶܡ . ܘܰܐܝܟ ܕܡܶܬܟܰܬܰܫ ܦܰܓܪܐ ܘܪܶܓܬܐ ܇ ܐܺܝܬܰܘܗܝ ܐܳܦ ܗܽܘ ܒܬܰܟܬܽܘܫܐ ܇ ܕܠܐ ܢܶܬܬܚܶܕ ܒܪܶܚܡܬܐ ܕܡܶܕܶܡ ܕܚܳܙܶܐ . ܐܶܢ ܕܶܝܢ ܬܟܺܝܠ ܡܰܕܥܐ ܥܰܠ ܗܳܕܶܐ ܆ ܕܰܕܠܐ ܚܰܫܐ ܒܚܰܫܳܗ̇ ܕܪܶܓܬܐ ܢܶܬܒܰܩܶܐ ܆ ܘܶܐܠܐ ܦܰܩܳܚ ܠܶܗ ܕܢܶܗܘܶܐ ܥܳܪܽܘܩܐ ܘܠܐ ܚܰܙܳܝܐ . ܦܰܩܳܚܐ ܗܝ ܓܶܝܪ ܕܢܶܥܪܽܘܩ ܐܶܢ ܡܰܪܓܶܫ ܒܰܡܚܺܝܠܽܘܬܶܗ . ܝܰܬܺܝܪ ܡܶܢ ܗܳܝ ܕܢܶܫܬܰܥܒܰܕ ܠܰܒܥܶܠܕܒܳܒ̈ܰܘܗܝ . ܗܳܝ ܓܶܝܪ ܕܢܶܬܟܰܬܰܫ ܘܢܶܣܰܒ ܙܳܟܽܘܬܐ ܆ ܬܰܚܘܺܝܬܐ ܗܝ ܕܚܰܝܠܬܳܢܽܘܬܐ ܘܳܐܬܐ ܕܰܚܠܺܝܨܽܘܬܐ . ܐܶܢ ܕܶܝܢ ܡܶܬܬܚܶܕ ܠܶܗ ܒܗܰܢܺܝܐܽܘܬܐ ܕܚܰܫܐ ܆ ܘܡܶܬܬܰܓܢܰܒ ܡܶܢ ܪܶܚܡܬܐ ܕܺܝܕܰܥܬܐ ܆ ܦܰܩܳܚ ܠܶܗ ܕܢܶܬܚܰܪܰܪ ܐܳܦܶܢ ܡܶܢ ܚܰܫܐ ܆ ܘܠܐ ܕܢܶܫܬܰܥܒܰܕ ܠܶܗ ܇ ܟܰܕ ܝܺܕܰܥܬܐ ܠܐ ܡܩܰܒܶܠ ܇ ܐܳܦܠܐ ܓܶܝܪ ܡܰܨܝܐ ܗܳܕܶܐ ܕܢܶܫܟܰܚ ܝܺܕܰܥܬܐ ܇ ܐܶܢܗܽܘ ܕܰܒܚܰܫܐ ܡܶܬܬܚܶܕ . ܡܶܛܽܠ ܕܡܶܣܬܡܰܝܐ ܠܳܗ̇ ܥܰܝܢܐ ܕܰܟܝܳܢܶܗ̇ . ܗܳܝ ܕܪܳܗܛܐ ܠܡܶܒܨܳܐ ܝܺܕܰܥܬܗܶܝܢ ܕܨܶܒ̈ܘܳܬܐ . ܘܡܶܬܬܚܶܕ ܠܶܗ ܒܗܰܢܺܝܐܽܘܬܐ ܕܚܰܫܐ ܆ ܘܠܰܘ ܒܗܰܢܺܝܐܽܘܬܐ ܕܦܽܘܪܫܳܢܐ . ܐܰܝܟܰܢܐ ܓܶܝܪ ܕܰܡܫܰܚ̈ܠܦܳܢ ܛܳܒ̈ܳܬܐ ܚܕܐ ܡܶܢ ܚܕܐ ܆ ܗܳܟܰܢܐ ܛܥܳܡ̈ܳܬܗܶܝܢ ܡܫܰܓ̈ܢܝܳܢ ܡܶܢ ܚ̈ܕܳܕܶܐ . ܘܟܽܠ ܐܢܳܫ ܠܰܐܝܕܐ ܕܨܳܒܶܐ ܓܳܒܶܐ . ܘܰܒܚܰܫܐ ܕܒܳܥܶܐ ܡܶܬܬܚܶܕ . ܐܺܝܬ ܕܡܶܬܬܚܶܕ ܒܚܰܫܐ ܕܪܶܓܬܐ . ܘܺܐܝܬ ܕܰܒܚܰܫܐ ܕܺܝܕܰܥܬܐ . ܘܗܰܘ ܕܰܐܚܺܝܕ ܒܚܰܫܐ ܒܗܰܢܺܝܐܽܘܬܳܗ̇ ܕܪܶܓܬܐ ܆ ܠܐ ܒܛܺܝܠ ܠܶܗ ܕܰܢܟܰܢܶܫ ܡܶܢܳܗ̇ ܐܺܝܕܰܥܬܐ . ܗܳܟܰܢܐ ܐܳܦ ܗܰܘ ܕܰܐܚܺܝܕ ܒܒܰܣܺܝܡܽܘܬܳܗ̇ ܕܺܝܕܰܥܬܐ ܆ ܠܐ ܡܶܬܦܢܶܐ ܥܰܠ ܗܰܢܺܝܐܽܘܬܐ ܕܪܶܓܬܐ . ܕܰܫܒܶܐ ܠܡܶܕܶܡ ܕܰܫܒܶܐ . ܘܰܠܘܳܬ ܗܰܘ ܚܰܫܐ ܕܚܰܝܠܬܳܢ ܒܶܗ̇ ܟܳܢ̈ܫܳܢ ܟܽܠܗܶܝܢ ܡܢ̈ܰܘܳܬܐ ܕܢܰܦܫܐ ܘܰܕܦܰܓܪܐ ܆ ܕܠܶܗ ܢܖ̈ܰܒܝܳܢ ܘܰܢܫܰܡ̈ܫܳܢ . ܘܥܰܠ ܗܳܕܶܐ ܡܶܫܟܰܚ ܐܰܢܬ ܠܣܰܓܺܝ̈ܶܐܐ ܡܶܢ ܪ̈ܳܚܡܰܝ ܝܺܕܰܥܬܐ ܆ ܕܰܡܚܰܪܪܺܝܢ ܡܶܢ ܚܰܫܐ ܗܳܢܐ ܕܪܶܓܬܐ . ܘܠܰܘ ܙܳܟܽܘܬܐ ܗܝ ܡܫܰܡܠܰܝܬܐ ܙܳܟܽܘܬܗܽܘܢ . ܡܶܛܽܠ ܕܰܒܚܰܫܐ ܙܟܰܘ ܠܚܰܫܐ ܆ ܘܠܰܘ ܒܦܽܘܪܫܳܢܐ ܕܺܝܕܰܥܬܐ ܐܰܠܳܗܳܝܬܐ ܀ ܠܰܢ ܕܶܝܢ ܠܰܘ ܙܳܟܽܘܬܐ ܒܰܠܚܽܘܕ ܕܠܽܘܩܒܰܠ ܪܶܓܬܐ ܡܶܬܒܰܥܝܐ ܠܰܢ ܆ ܐܶܠܐ ܐܳܦ ܥܶܠܬܐ ܗܳܝ ܕܒܳܗ̇ ܙܳܟܶܝܢܰܢ ܘܳܠܶܐ ܠܰܢ ܕܢܶܕܰܥ . ܕܗܳܟܰܢܐ ܡܶܢ ܥܶܠܬܐ ܬܶܫܬܰܡܰܗ ܐܳܦ ܙܳܟܽܘܬܐ . ܐܶܢ ܕܶܝܢ ܥܶܠܬܐ ܡܶܢ ܐܰܠܳܗܳܐ ܗܝ ܆ ܐܳܦ ܙܳܟܽܘܬܐ ܐܰܠܳܗܳܝܬܐ ܗܝ . ܘܶܐܢ ܠܘܳܬ ܥܳܠܡܐ ܆ ܐܰܘ ܡܶܢ ܪܶܚܡܰܬ ܝܺܕܰܥܬܐ ܆ ܐܰܘ ܡܶܢ ܫܽܘܒܚܐ ܣܪܺܝܩܐ : ܐܰܘ ܕܠܐ ܢܡܰܣܟܶܢ ܒܶܗ ܒܰܪ ܐܢܳܫܐ ܚܰܕ ܡܶܢ ܚܰܫܑ̈ܶܐ ܐܚܪ̈ܳܢܶܐ ܆ ܐܶܡܰܬܝ ܕܙܳܟܶܐ ܠܚܰܫܐ ܕܙܳܢܝܽܘܬܐ ܆ ܡܚܺܝܠܬܐ ܘܳܠܶܐ ܕܬܶܬܚܫܶܒ ܗܳܕܶܐ ܙܳܟܽܘܬܐ ܆ ܡܶܛܽܠ ܕܰܠܦܽܘܬ ܥܶܠܬܳܗ̇ ܡܶܬܚܰܙܝܐ ܇ ܐܰܘ ܡܚܺܝܠܬܐ ܐܰܘ ܚܰܝܠܬܳܢܺܝܬܐ . ܗܳܢܽܘܢ ܕܰܒܚ̈ܰܫܶܐ ܙܳܟܶܝܢ ܠܚܰܫ̈ܶܐ ܆ ܡܩܰܦ̈ܚܳܢܰܝܗܽܘܢ ܗܳܘܶܝܢ . ܘܠܰܘ ܥܳܒܽܘܪ̈ܰܝܗܽܘܢ . ܗܰܘ ܕܶܝܢ ܕܰܕܠܐ ܚܰܫܐ ܠܚܰܫܑ̈ܶܐ ܙܳܟܶܐ ܆ ܙܳܟܽܘܬܐ ܠܐ ܚܳܫܽܘܫܬܐ ܢܳܣܶܒ ܠܶܗ . ܐܰܝܟܰܢܐ ܓܶܝܪ ܬܶܬܩܪܶܐ . ܙܳܟܽܘܬܐ ܕܥܰܠ ܚܰܫܑ̈ܶܐ ܇ ܗܳܝ ܕܡܶܢܗܽܘܢ ܕܚܰܫܑ̈ܶܐ ܡܶܬܪܰܟܒܐ . ܘܰܐܝܟܰܢܐ ܬܶܬܶܐܡܰܪ ܡܩܰܦܚܳܢܺܝܬܗܽܘܢ ܇ ܗܳܝ ܕܡܶܢ ܥܶܩܳܪܐ ܕܡܰܘܥܺܝܬܗܽܘܢ ܫܶܘܚܰܬ ܇ ܐܶܢ ܓܶܝܪ ܡܶܛܽܠ ܕܚܰܝܠܬܳܢ ܒܳܟ ܪܶܢܝܐ ܕܺܝܕܰܥܬܐ ܆ ܙܳܟܶܐ ܐܰܢܬ ܠܚܰܫܐ ܕܙܳܢܝܽܘܬܐ ܆ ܥܶܕܳܢܐ ܡܛܳܝܗܝ ܗܘܳܐ ܠܚܰܫܐ ܘܰܙܟܳܝܗܝ ܠܒܰܪ ܙܰܘܓܶܗ . ܐܳܬܶܐ ܠܶܗ ܕܶܝܢ ܐܳܦ ܠܗܰܘ ܥܶܕܳܢܐ ܐܚܪܺܢܐ ܘܙܳܟܶܐ ܠܶܗ . ܘܟܰܕ ܗܳܟܰܢܐ ܗܶܢܽܘܢ ܚܰܕ ܡܶܢ ܚܰܕ ܙܳܟܶܝܢ ܘܡܶܙܕܟܶܝܢ ܆ ܙܳܟܽܘܬܐ ܟܺܐܢܬܐ ܡܶܬܢܰܣܒܐ ܠܳܗ̇ ܡܶܢ ܡܨܰܥܬܐ ܇ ܗܳܕܶܐ ܗܝ ܓܶܝܪ ܙܳܟܽܘܬܐ ܕܗܳܘܝܐ ܒܟܺܐܢܽܘܬܐ ܆ ܐܶܡܰܬܝ ܕܛܳܒܬܐ ܙܳܟܝܐ ܠܒܺܝܫܬܐ . ܘܪܶܓܬܐ ܕܪܽܘܚܐ ܬܶܙܟܶܐ ܠܪܶܓܬܐ ܕܦܰܓܪܐ ܇ ܘܢܰܗܺܝܪܐ ܠܚܶܫܽܘܟܐ ܇ ܘܺܝܕܰܥܬܐ ܠܣܰܟܠܽܘܬܐ ܘܰܒܗܳܢܐ ܢܺܝܫܐ ܟܽܠܗܶܝܢ ܕܫܰܪܟܐ . ܙܳܟܽܘܬܐ ܕܶܝܢ ܕܰܒܥܰܘܠܐ ܗܳܘܝܐ ܗܳܕܶܐ ܗܝ ܆ ܐܶܡܰܬܝ ܕܒܺܝܫܬܐ ܠܛܳܒܬܐ ܬܶܙܟܶܐ ܇ ܘܚܶܫܽܘܟܐ ܠܢܰܗܺܝܪܐ ܇ ܘܣܰܟܠܽܘܬܐ ܠܺܝܕܰܥܬܐ . ܙܳܟܽܘܬܐ ܕܶܝܢ ܕܩܳܝܡܐ ܒܰܡܨܰܥܬܐ ܆ ܐܺܝܬܶܝܗ̇ ܗܳܝ ܕܺܝܠܗܽܘܢ ܕܚܰܫܑ̈ܶܐ ܕܠܽܘܩܒܰܠ ܚܕ̈ܳܕܶܐ . ܘܠܰܘ ܙܳܟܽܘܬܐ ܗܝ ܕܢܶܨܚܳܢܐ ܐܰܠܳܗܳܝܐ ܇ ܐܶܡܰܬܝ ܕܗܶܢܽܘܢ ܚܰܫܑ̈ܶܐ ܙܳܟܶܝܢ ܠܰܚ̈ܕܳܕܶܐ ܘܡܶܙܕܟܶܝܢ ܡܶܢ ܚܕ̈ܳܕܶܐ ܇ ܘܰܐܝܟ ܕܰܠܩܽܘܝܳܡܶܗ ܕܚܰܕ ܆ ܗܳܘܶܐ ܒܽܘܛܳܠܶܗ ܕܰܐܚܪܺܢܐ ܇ ܐܰܝܟ ܕܺܐܝܬ ܐܢܳܫܺܝ̈ܢ ܕܡܶܛܽܠ ܚܰܫܐ ܕܪܶܚܡܰܬ ܟܶܣܦܐ ܆ ܡܶܬܟܰܬܫܺܝܢ ܥܰܡ ܪܶܓܰܬ ܟܰܪܣܐ ܇ ܘܺܐܝܬ ܕܡܶܛܽܠ ܫܽܘܒܚܐ ܣܪܺܝܩܐ ܆ ܙܳܟܶܐ ܠܪܶܓܬܐ ܗܳܕܶܐ ܕܙܳܢܝܽܘܬܐ ܇ ܘܺܐܝܬ ܕܡܶܛܽܠ ܪܶܓܬܐ ܕܩܽܘ̈ܠܳܣܶܐ ܐܢܳܫ̈ܳܝܶܐ ܆ ܡܶܬܟܰܬܰܫ ܥܰܡ ܪܶܓܰܬ ܩܶܢ̈ܝܳܢܶܐ ܇ ܘܺܐܝܬ ܕܡܶܛܽܠ ܚܰܫܐ ܕܪܶܚܡܰܬ ܐܺܝܩܳܪܐ ܆ ܡܶܬܟܠܶܐ ܡܶܢ ܚܰܫܐ ܕܥܶܢ̈ܝܳܢܶܐ ܣܰܓܺܝ̈ܶܐܐ . ܘܺܐܝܬ ܕܡܶܛܽܠ ܪܶܓܬܐ ܕܪܺܫܳܢܽܘܬܐ ܆ ܡܳܚܶܐ ܩܪܳܒܐ ܥܰܡ ܪܶܚܡܰܬ ܢܝ̈ܳܚܶܐ . ܘܟܰܕ ܗܳܠܶܝܢ ܘܗܳܠܶܝܢ ܒܺܝ̈ܫܳܬܐ ܐܺܝܬܰܝܗܶܝܢ ܆ ܙܳܟ̈ܝܳܢ ܚܕܐ ܠܰܚܕܐ ܘܡܶܙܕܰܟ̈ܝܳܢ ܚܕܐ ܡܶܢ ܚܕܐ . ܐܶܠܐ ܠܐ ܡܶܬܚܰܫܒܐ ܙܳܟܽܘܬܐ ܬܪܺܝܨܬܐ ܇ ܐܶܡܰܬܝ ܕܚܰܫܐ ܥܰܡ ܚܰܫܐ ܡܶܬܟܰܬܰܫ ܘܙܳܟܶܐ ܠܶܗ . ܕܳܝ̈ܠܳܢ ܗܳܟܺܝܠ ܖ̈ܓܺܝܓܳܬܐ ܒܓܰܘ ܦܰܓܪܐ ܆ ܘܡܶܬܬܙܺܝܥܺܝܢ ܐܳܦ ܚܰܫܑ̈ܶܐ ܒܺܝ̈ܫܶܐ ܒܓܰܘ ܢܰܦܫܐ . ܘܰܐܝܟ ܕܺܐܝܬܰܝܗܽܘܢ ܟܝܳܢ̈ܰܝܗܽܘܢ ܣܰܩܽܘ̈ܒܠܶܐ ܕܰܚܕ̈ܳܕܶܐ ܆ ܗܳܟܰܢܐ ܐܺܝܬܰܝܗܽܘܢ ܐܳܦ ܚܰܫ̈ܰܝܗܽܘܢ ܣܰܩܽܘ̈ܒܠܶܐ ܕܰܚܕ̈ܳܕܶܐ . ܟܽܠܗܶܝܢ ܓܶܝܪ ܪ̈ܓܺܝܓܳܬܶܗ ܕܦܰܓܪܐ ܐܰܝܟ ܕܰܠܡܺܐܡܰܪ ܆ ܣܰܩܽܘ̈ܒܠܶܐ ܐܶܢ̈ܶܝܢ ܕܚܰܫ̈ܶܝܗ̇ ܕܢܰܦܫܐ . ܘܰܐܝܟ ܕܰܒܣܽܘܓܳܐܐ ܬܽܘܒ ܆ ܟܽܠܗܽܘܢ ܚܰܫܑ̈ܶܐ ܒܺܝ̈ܫܶܐ ܕܝܳܥܶܝܢ ܡܶܢ ܢܰܦܫܐ ܆ ܕܰܠܩܽܘܒܠܐ ܐܶܢܽܘܢ ܕܰܪ̈ܓܺܝܓܳܬܶܗ ܕܦܰܓܪܐ . ܡܶܛܽܠ ܕܺܐܝܬ ܚܰܫܑ̈ܶܐ ܦܰܓܪ̈ܳܢܶܐ ܆ ܘܺܐܝܬ ܚܰܫܑ̈ܶܐ ܢܰܦ̈ܫܳܢܳܝܶܐ . ܦܰܓܪ̈ܳܢܶܐ ܓܶܝܪ ܗܳܢܽܘܢ ܕܝܳܥܶܝܢ ܡܶܢ ܦܰܓܪܐ . ܢܰܦ̈ܫܳܢܶܐ ܕܶܝܢ ܗܳܢܽܘܢ ܕܫܳܘܚܺܝܢ ܡܶܢ ܢܰܦܫܐ . ܘܟܽܠܗܽܘܢ ܚܰܫܑ̈ܶܐ ܦܰܓܪ̈ܳܢܶܐ ܐܶܢ ܐܢܳܫ ܢܶܬܒܰܩܶܐ ܒܺܝܕܰܥܬܐ ܆ ܡܥܰܕܪ̈ܳܢܶܐ ܐܶܢܽܘܢ ܕܰܚܕ̈ܳܕܶܐ ܆ ܚܰܫܐ ܓܶܝܪ ܕܪܶܚܡܰܬ ܟܰܪܣܐ ܡܶܢ ܦܰܓܪܐ ܗܝ ܡܰܘܥܺܝܬܶܗ . ܘܰܡܥܰܕܪܳܢܐ ܐܺܝܬܰܘܗܝ ܕܚܰܫܐ ܕܙܳܢܝܽܘܬܐ . ܗܳܢܐ ܕܳܐܦ ܗܽܘ ܚܰܫܐ ܗܘ ܦܰܓܪܳܢܐ . ܗܳܟܰܢܐ ܐܳܦ ܨܶܒܬܐ ܕܰܠܒܽܘ̈ܫܶܐ ܆ ܘܚܰܫܐ ܕܦܽܘܪ̈ܓܳܝܶܐ ܐܢܳܫ̈ܳܝܶܐ : ܘܟܽܠܗܶܝܢ ܐܰܝܠܶܝܢ ܕܒܳܬܰܪ ܗܳܠܶܝܢ ܨܶܝܕ ܦܰܓܪܐ ܡܶܫܬܰܟ̈ܚܳܢ ܆ ܡܥܰܕܪ̈ܳܢܝܳܬܐ ܐܺܝܬܰܝܗܶܝܢ ܕܚܰܫܐ ܕܙܳܢܝܽܘܬܐ . ܚܰܫܐ ܕܶܝܢ ܕܪܶܚܡܰܬ ܟܶܣܦܐ ܡܶܨܥܳܝܐ ܐܺܝܬܰܘܗܝ . ܘܒܰܙܒܰܢ ܠܰܖ̈ܓܺܝܓܳܬܐ ܕܦܰܓܪܐ ܡܥܰܕܰܪ ܆ ܘܒܰܙܒܰܢ ܠܚܰܫܑ̈ܶܐ ܕܢܰܦܫܐ ܡܣܰܝܰܥ . ܡܥܰܕܰܪ ܓܶܝܪ ܒܝܰܕ ܫܦܺܝܥܽܘܬܐ ܕܢܰܦ̈ܩܳܬܐ ܆ ܠܪܶܚܡܰܬ ܟܰܪܣܐ . ܘܰܠܙܳܢܝܽܘܬܐ ܆ ܘܰܠܨܶܒܬܐ ܕܰܠܒܽܘ̈ܫܶܐ . ܘܰܠܦܽܘܪ̈ܓܳܝܶܐ ܘܩ̈ܳܠܶܐ ܕܰܙܡܳܪܐ ܆ ܘܰܠܗܰܢܺܝܽܘܬܐ ܕܥܶܢ̈ܝܳܢܶܐ ܐܢܳܫ̈ܳܝܶܐ . ܗܳܠܶܝܢ ܕܟܽܠܗܶܝܢ ܝܰܠ̈ܕܶܐ ܐܶܢܶܝ̈ܢ ܕܦܰܓܪܐ . ܐܺܝܬܰܘܗܝ ܕܶܝܢ ܒܰܐܚܪ̈ܳܢܝܳܬܐ ܆ ܐܳܦ ܡܣܰܝܥܳܢܐ ܕܚܰܫ̈ܶܝܗ̇ ܕܢܰܦܫܐ . ܟܰܕ ܡܥܰܕܰܪ ܠܪܶܚܡܰܬ ܪܺܫܳܢܽܘܬܐ ܆ ܘܰܠܚܰܫܐ ܬܽܘܒ ܕܫܽܘܒܚܐ ܣܪܺܝܩܐ . ܐܶܢ ܗܽܘ ܕܰܒܗܳܢܐ ܐܶܣܟܺܡܐ ܨܳܒܶܐ ܐܢܳܫ ܕܢܶܫܬܰܒܰܚ ܆ ܘܠܺܐܝܩܳܪܐ ܘܰܠܩܽܘܠܳܣܐ ܕܥܳܠܡܐ ܇ ܐܺܝܬܰܘܗܝ ܕܶܝܢ ܬܽܘܒ ܆ ܡܪܰܒܝܳܢܐ ܕܫܽܘܒܗܳܪܐ . ܘܝܳܗܶܒ ܐܺܝܕܐ ܠܰܚܣܳܡܐ . ܥܰܡ ܐܚܪ̈ܳܢܝܳܬܐ ܕܰܠܗܳܠܶܝܢ ܕܳܡ̈ܝܳܢ ܇ ܘܡܶܢ ܢܰܦܫܐ ܐܺܝܬܶܝܗ̇ ܥܶܠܬܐ ܕܡܶܬܬܙܺܝܥܳܢܽܘܬܗܶܝܢ . ܗܳܢܐ ܗܳܟܺܝܠ ܚܰܫܐ ܕܪܶܚܡܰܬ ܟܶܣܦܐ ܆ ܐܶܣܳܪܐ ܗܘ ܘܰܡܟܰܢܫܳܢܐ ܕܚܰܫܑ̈ܶܐ ܦܠܺܝ̈ܓܶܐ . ܡܶܫܬܟܰܚ ܬܽܘܒ ܕܶܝܢ ܐܳܦ ܗܽܘ ܒܶܐܣܟܺܡܐ ܐܚܪܺܢܐ ܆ ܗܳܘܶܐ ܣܰܩܽܘܒܠܐ ܠܚܰܫ̈ܰܝ ܢܰܦܫܐ ܘܦܰܓܪܐ . ܐܶܢ ܗܽܘ ܕܐܢܳܫ ܩܰܛܺܝܢܳܐܺܝܬ ܒܺܝܕܰܥܬܐ ܢܶܬܒܰܩܶܐ . ܕܡܶܛܽܠ ܕܗܽܘ ܢܶܬܪܰܒܶܐ ܘܢܶܥܫܰܢ ܆ ܟܳܠܶܐ ܖ̈ܓܺܝܓܳܬܐ ܡܶܢ ܦܰܓܪܐ ܆ ܘܚܰܫܑ̈ܶܐ ܬܽܘܒ ܢܰܦ̈ܫܳܢܶܐ ܡܶܢ ܢܰܦܫܐ . ܗܳܠܶܝܢ ܕܶܝܢ ܚܰܫܑ̈ܶܐ ܟܽܠܗܽܘܢ ܕܢܰܦܫܐ ܆ ܡܥܰܕܪ̈ܳܢܶܐ ܬܽܘܒ ܐܺܝܬܰܝܗܽܘܢ ܕܰܚܕ̈ܳܕܶܐ . ܒܗܳܝ ܓܶܝܪ ܕܡܽܘܬܐ ܕܚܰܘܝܰܬ ܡܶܠܬܐ ܕܰܡܥܰܕܪ̈ܳܢ ܖ̈ܓܺܝܓܳܬܐ ܕܦܰܓܪܐ ܚܕܐ ܠܰܚܕܐ ܆ ܗܺܝ ܟܰܕ ܗܺܝ ܡܶܫܬܰܟܚܐ ܐܳܦ ܨܶܝܕ ܚܰܫܑ̈ܶܐ ܕܢܰܦܫܐ . ܗܐ ܓܶܝܪ ܐܺܝܩܳܪܐ ܡܥܰܕܪܳܢܐ ܗܘ ܕܫܽܘܒܚܐ ܣܪܺܝܩܐ . ܘܫܽܘܒܗܳܪܐ ܬܽܘܒ ܣܪܺܝܩܐ ܡܥܰܕܪܳܢܐ ܗܘ ܕܫܽܘܒܗܳܪܐ ܆ ܘܫܽܘܒܗܳܪܐ ܬܽܘܒ ܡܚܰܦܛܳܢܐ ܗܘ ܠܪܺܫܳܢܽܘܬܐ ܘܫܽܘܠܛܳܢܐ . ܘܗܳܠܶܝܢ ܟܽܠܗܶܝܢ ܒܗܳܢܐ ܛܶܟܣܐ ܠܰܚܕ̈ܳܕܶܐ ܡܥܰܕܪ̈ܳܢ . ܐܳܦ ܕܶܝܢ ܐܺܝܬ ܚܰܘܪ̈ܶܐ ܐܚܪ̈ܳܢܶܐ . ܘܦܰܪ̈ܨܽܘܦܶܐ ܬܽܘܒ ܕܰܠܩܽܘܒܠܐ ܕܗܳܠܶܝܢ . ܠܗܽܘܢ ܠܗܳܠܶܝܢ ܚܰܫܑ̈ܶܐ ܆ ܐܶܠܐ ܒܗܳܢܐ ܫܒܺܝܠܐ ܕܗܳܫܐ ܪܳܕܝܐ ܒܶܗ ܡܶܠܬܐ ܆ ܡܥܰܕܪ̈ܳܢܶܐ ܐܶܢܽܘܢ ܘܰܡܣܰܝ̈ܥܳܢܶܐ ܕܰܚܕ̈ܳܕܶܐ . ܡܶܛܽܠ ܕܰܐܝܟܰܢܐ ܕܰܡܥܰܕܪܐ ܛܳܒܬܐ ܠܛܳܒܬܐ ܆ ܗܳܟܰܢܐ ܐܳܦ ܒܺܝܫܬܐ ܠܒܺܝܫܬܐ ܡܪܰܒܝܐ . ܡܶܛܽܠ ܕܶܝܢ ܕܩܰܛܺܝܢܺܝܢ ܫܒܺܝ̈ܠܰܝܗܽܘܢ ܕܚܰܫܑ̈ܶܐ ܆ ܘܡܰܦ̈ܩܳܢܶܐ ܘܙܰܘ̈ܥܶܐ ܘܢܺܝ̈ܫܶܐ ܘܶܐܣ̈ܟܺܡܶܐ ܡܫܰܚ̈ܠܦܶܐ ܐܺܝܬ ܠܗܽܘܢ ܆ ܠܐ ܐܢܳܫ ܢܕܽܘܢ ܡܶܠܬܝ ܟܰܕ ܚܳܐܰܪ ܒܢܺܝ̈ܫܶܐ ܕܰܐܚܪ̈ܳܢܶܐ ܇ ܕܰܒܗܽܘܢ ܐܺܝܬܰܝܗܽܘܢ ܚܰܫܑ̈ܶܐ ܗܳܠܶܝܢ ܕܰܠܩܽܘܒܠܐ ܕܰܚܕ̈ܳܕܶܐ ܕܦܰܓܪܐ ܘܰܕܢܰܦܫܐ ܇ ܘܗܰܘ ܡܶܨܥܳܝܐ ܕܪܶܚܡܰܬ ܟܶܣܦܐ . ܐܶܠܐ ܒܚܰܘܪܐ ܗܳܢܐ ܕܣܺܝܡ ܩܕܳܡܰܝܢ ܢܶܬܒܰܩܶܐ ܗܰܘ ܕܗܳܘܶܐ ܕܰܝܳܢܐ ܠܡܶܠܬܰܢ ܆ ܘܡܶܫܟܰܚ ܕܗܳܟܰܢܐ ܐܺܝܬܶܝܗ̇ ܐܰܝܟ ܕܰܟܬܰܒܢ ܚܢܰܢ . ܩܢܽܘܡܐ ܕܶܝܢ ܕܒܰܪ ܐܢܳܫܐ ܕܡܶܢܶܗ ܟܽܠܗܽܘܢ ܚܰܫܑ̈ܶܐ ܫܳܘܚܺܝܢ ܚܰܕ ܐܺܝܬܰܘܗܝ . ܡܶܛܽܠ ܕܳܐܦ ܗܺܝ ܚܛܺܝܬܐ ܚܕܐ ܗܝ . ܐܳܦܶܢ ܡܦܰܠܓܐ ܒܶܐܣ̈ܟܺܡܶܐ ܣܰܓܺܝ̈ܶܐܐ . ܘܡܶܢ ܗܰܕ̈ܳܡܶܐ ܕܚܰܫ̈ܶܐ ܕܰܠܩܽܘܒ̈ܠܳܝܶܐ ܡܶܬܩܰܝܰܡ ܪܽܘܟܳܒܶܗ ܇ ܐܶܠܐ ܗܳܫܐ ܆ ܥܰܠ ܚܰܫܐ ܕܙܳܢܝܽܘܬܐ ܗܰܘ ܕܰܥܠܰܘܗܝ ܐܶܬܬܙܺܝܥܰܬ ܡܶܠܬܰܢ ܡܡܰܠܠܺܝܢ ܚܢܰܢ . ܕܢܶܬܬܥܺܝܪ ܘܢܶܗܘܶܐ ܚܳܙ̈ܝܰܘܗܝ . ܡܶܛܽܠ ܕܗܰܘ ܕܡܶܙܕܟܶܐ ܡܶܢܶܗ ܆ ܓܰܠܝܐ ܗܝ ܕܠܰܘ ܒܥܺܝܪܽܘܬܐ ܗܘ ܫܰܪܺܝܪܬܐ . ܒܗܳܝ ܓܶܝܪ ܕܡܽܘܬܐ ܕܓܳܕܫܐ ܠܰܐܝܠܶܝܢ ܕܕܰܡܺܝܟܺܝܢ ܆ ܕܰܚܠܰܡܢܰܢ ܒܫܶܢܰܬܗܽܘܢ ܕܠܐ ܦܽܘܪܫܳܢܐ ܕܺܝܕܰܥܬܐ ܆ ܒܗܰܢܺܝܐܽܘܬܐ ܕܶܝܢ ܕܪܶܓܬܐ ܡܰܪܓܫܺܝܢ ܐܳܦ ܒܳܗ̇ ܒܕܰܡܟܽܘܬܗܽܘܢ ܆ ܗܳܟܰܢܐ ܐܳܦ ܗܰܘ ܕܡܶܬܪܰܦܶܐ ܠܚܰܫܐ ܗܳܢܐ ܕܨܶܒ̈ܝܳܢܰܘܗܝ ܢܫܰܡܶܫ ܒܶܗ ܆ ܐܰܝܟ ܕܰܒܫܶܢܬܐ ܥܰܡܺܝܩܬܐ ܡܛܰܒܰܥ . ܘܠܰܝܬܰܘܗܝ ܒܗܰܘ ܥܶܕܳܢ ܒܒܽܘܝܳܢܐ ܆ ܚܠܺܝܡܐ . ܘܠܐ ܒܦܽܘܪܫܳܢܐ ܥܺܝܪܐ . ܘܠܐ ܒܺܐܝܕܰܥܬܐ ܢܰܗܺܝܪܬܐ . ܘܠܐ ܒܗܰܘܢܐ ܬܰܩܢܐ . ܐܶܠܐ ܒܗܳܝ ܕܡܽܘܬܐ . ܕܡܶܬܕܰܘ̈ܕܺܝܢ ܪ̈ܶܓܫܰܝ ܦܰܓܪܶܗ ܆ ܘܡܶܬܪܦܶܝܢ ܪ̈ܽܘܟܳܒܰܝ ܗܰܕ̈ܳܡܰܘܗܝ ܡܶܢ ܚܽܘ̈ܬܚܳܬܶܝܗ̇ ܕܪܶܓܬܐ ܆ ܗܳܟܰܢܐ ܐܳܦ ܚܽܘ̈ܫܳܒܰܝ ܢܰܦܫܶܗ ܡܶܬܕܰܘܕܺܝܢ ܇ ܘܬܰܪܥܺܝܬܶܗ ܥܳܡܛܳܐ ܘܦܽܘܪܫܳܢܶܗ ܡܶܬܢܣܶܒ . ܘܰܐܟܙܢܐ ܕܗܳܦܟܺܝܢ ܟܽܠܗܽܘܢ ܗܰܕ̈ܳܡܰܝ ܦܰܓܪܐ ܕܢܶܗܘܽܘܢ ܡܫܰܡ̈ܫܳܢܶܝܗ̇ ܕܪܶܓܬܐ ܆ ܗܳܟܰܢܐ ܐܳܦ ܟܽܠܗܽܘܢ ܚܽܘ̈ܫܳܒܰܝ ܢܰܦܫܐ ܠܘܳܬ ܗܰܢܺܝܽܘܬܶܗ ܕܦܰܓܪܐ ܡܶܬܬܰܚܬܶܝܢ ܘܡܶܬܛܰܒܥܺܝܢ . ܘܡܶܬܒܰܠܥܺܝܢ ܒܚܰܠܝܽܘܬܐ ܕܪܶܓܬܐ ܡܶܬܚܰܒܠܳܢܺܝܬܐ . ܘܰܐܝܟ ܕܡܝܟܐ ܟܽܠ ܡܶܕܶܡ ܣܳܥܰܪ ܒܰܪܢܳܫܐ ܒܗܰܘ ܥܶܕܳܢ ܆ ܘܶܐܣܬܰܟܠ ܡܶܢܗܽܘܢ ܕܣܽܘܥܪ̈ܳܢܶܐ ܕܰܒܫܶܢܬܐ ܡܛܰܒܰܥ . ܡܐ ܓܶܝܪ ܕܠܐ ܕܶܚܠܬܐ ܕܰܐܠܳܗܳܐ ܆ ܘܠܐ ܟܽܘܚܳܕܐ ܕܰܒܢ̈ܰܝ ܐܢܳܫܐ ܆ ܘܠܐ ܕܽܘܟܪܳܢܐ ܕܫܽܘܢܳܩܐ ܪܰܚܺܝܩܐ ܆ ܘܠܐ ܥܽܘܗܕܳܢܐ ܕܕܺܝܢܐ ܩܰܪܺܝܒܐ ܆ ܘܠܐ ܬܘܳܬܐ ܘܠܐ ܒܶܗܬܬܐ ܣܺܝ̈ܡܳܢ ܩܕܳܡ ܥܰܝ̈ܢܰܘܗܝ ܒܗܰܘ ܥܶܕܳܢ ܆ ܘܠܐ ܪܳܢܶܐ ܘܠܐ ܣܳܠ̈ܩܳܢ ܥܰܠ ܒܳܠܶܗ ܚܕܐ ܡܶܢ ܗܳܠܶܝܢ ܆ ܠܐ ܓܰܠܝܐ ܗ̇ܝ ܆ ܕܰܐܝܟ ܕܰܒܫܶܢܬܐ ܥܰܡܺܝܩܬܐ ܡܛܰܒܰܥ ܆ ܘܰܐܝܟ ܕܡܶܢ ܢܰܘܡܬܐ ܟܽܠܡܶܕܶܡ ܣܳܥܰܪ ܕܠܐ ܡܰܪܓܫܳܢܽܘܬܐ ܆ ܘܬܽܘܒ ܡܶܢ ܐܚܪܺܬܐ ܐܺܝܬ ܠܰܢ ܠܡܶܕܰܥ . ܕܒܰܪ ܫܳܥܬܶܗ ܒܫܽܘܠܳܡܐ ܕܰܥܒܳܕܳܗ̇ ܕܪܶܓܬܐ ܆ ܡܶܬܬܰܘܝܳܢܽܘܬܐ ܥܳܐܠܐ ܥܰܠ ܢܰܦܫܐ . ܘܚܰܫܐ ܥܰܠ ܐܰܝܠܶܝܢ ܕܣܶܥܪܰܬ ܡܶܬܺܝܠܶܕ ܒܳܗ̇ . ܘܪܶܥܝܳܢܐ ܕܠܰܝܬ ܗܘܳܐ ܠܳܗ̇ ܒܥܶܕܳܢܐ ܕܚܰܫܐ ܆ ܒܳܬܰܪ ܥܶܕܳܢܐ ܗܳܘܶܐ ܠܳܗ̇ ܕܚܳܫܐ ܘܡܶܬܬܥܺܝܩܐ ܘܡܶܬܰܐܒܠܐ ܘܟܳܪܝܐ ܠܳܗ̇ . ܟܰܕ ܡܶܬܬܰܘܝܐ ܥܰܠ ܐܰܦ̈ܰܝ ܥܒ̈ܳܕܶܐ ܕܒܶܗܬܬܐ . ܘܡܰܪܓܫܐ ܕܗܰܘ ܡܶܕܶܡ ܕܣܶܥܪܰܬ ܕܥܶܕܠܳܝܐ ܗܘ . ܘܥܽܘܗܕܳܢܐ ܕܕܺܝܢܐ ܘܰܕܚܽܘܝܳܒܐ ܕܳܐܶܠ ܒܳܗ̇ . ܘܬܰܒ̈ܥܳܬܐ ܥܬܺܝ̈ܕܳܬܐ ܡܶܬܬܨܺܝܪ̈ܳܢ ܩܕܳܡ ܐܰܦܶܝ̈ܗ̇ . ܘܰܐܝܟ ܕܰܒܢܽܘܗܪܐ ܘܥܺܝܪܽܘܬܐ ܡܶܬܚܙܶܐ ܠܳܗ̇ . ܗܰܘ ܡܶܕܶܡ ܕܟܰܕ ܕܰܡܺܝܟܐ ܗܘܳܬ ܒܚܰܫܐ ܠܐ ܐܶܬܚܙܺܝ ܠܳܗ̇ . ܘܪܳܢܝܐ ܒܰܐܠܳܗܳܐ ܘܡܶܬܥܰܗܕܐ ܕܺܝܢܐ . ܘܡܶܬܕܰܟܪܐ ܫܽܘܢܳܩܐ . ܘܰܡܒܰܣܪܐ ܥܰܠ ܪܶܓܬܐ . ܘܥܳܕܠܐ ܗܺܝ ܠܳܗ̇ ܒܡܳܢܐ ܐܶܬܥܰܒܪܰܬ . ܕܡܶܢ ܫܶܩܦܐ ܕܚܶܠܡܐ ܐܶܙܕܰܟܝܰܬ . ܘܡܶܢ ܪܶܗܛܐ ܕܛܶܠܳܠܐ ܐܶܬܚܰܣܝܰܬ . ܘܗܳܝ ܕܺܐܝܬܶܝܗ̇ ܡܶܕܶܡ ܡܶܢ ܠܐ ܡܶܕܶܡ ܐܶܫܬܰܥܒܕܰܬ . ܘܗܳܠܶܝܢ ܘܕܰܐܝܟ ܗܳܠܶܝܢ ܥܽܘܗ̈ܕܳܢܶܐ ܫܰܦܺܝܪ̈ܶܐ ܕܗܳܘܶܝܢ ܠܳܗ̇ ܡܶܢ ܒܳܬܰܪ ܫܽܘܡܠܳܝܐ ܕܪܶܓܬܐ ܆ ܗܶܢܽܘܢ ܡܰܘܕܥܺܝܢ ܥܠܶܝܗ̇ ܆ ܕܰܦܢܳܬ ܠܳܗ̇ ܡܶܢ ܕܰܡܟܽܘܬܐ ܠܥܺܝܪܽܘܬܐ ܇ ܘܩܳܡܰܬ ܒܥܽܘܗܕܳܢܐ ܚܠܺܝܡܐ ܕܢܰܦܫܳܗ̇ ܇ ܘܡܶܢ ܛܽܘܒܳܥܐ ܕܫܶܢܬܐ ܆ ܘܡܶܢ ܡܰܘܬܐ ܕܰܚܛܺܝܬܐ ܦܢܳܬ ܠܒܶܝܬ ܚܰܝ̈ܶܐ ܀ ܡܳܕܶܝܢ ܒܥܶܕܳܢܐ ܕܪܶܓܬܐ ܆ ܝܰܬܺܝܪ ܡܶܢ ܟܽܠ ܡܶܕܶܡ ܥܺܝܪܽܘܬܐ ܚܳܫܚܐ ܠܶܗ ܠܒܰܪ ܐܢܳܫܐ ܆ ܘܕܰܢܚܽܘܪ ܒܗܰܘ ܡܶܕܶܡ ܕܙܳܟܶܐ ܠܶܗ ܆ ܕܰܟܡܐ ܫܺܝܛ ܘܰܒܣܶܐ . ܣܳܦܶܩ ܓܶܝܪ ܥܶܕܳܢܐ ܩܰܠܺܝܠܐ ܕܫܽܘܡܠܳܝܳܗ̇ ܕܪܶܓܬܐ ܆ ܘܰܕܢܶܬܟܣܶܣ ܡܶܢ ܬܶܫܡܶܫܬܐ ܕܰܥܒܳܕܳܗ̇ ܣܰܢܝܐ . ܗܐ ܓܶܝܪ ܚܳܙܶܝܢܰܢ ܆ ܕܠܰܝܬ ܚܕܐ ܡܶܢ ܖ̈ܓܺܝܓܳܬܐ ܇ ܕܗܳܟܰܢܐ ܩܰܠܺܝܠܳܐܺܝܬ ܡܶܫܬܰܡܠܶܐ ܣܽܘܥܪܳܢܳܗ̇ ܇ ܐܰܝܟ ܗܰܢܺܝܐܽܘܬܳܗ̇ ܕܪܶܓܬܐ . ܘܗܺܝ ܗܳܕܶܐ ܕܰܪܦܳܦܐ ܗܘ ܙܥܽܘܪܐ ܢܝܳܚܳܗ̇ ܆ ܘܫܳܥܬܐ ܩܰܠܺܝܠܬܐ ܗܰܢܺܝܐܽܘܬܳܗ̇ ܆ ܘܳܠܶܐ ܗܘܳܐ ܕܬܶܥܒܕܰܢ ܕܰܢܒܰܣܰܪ ܥܠܶܝܗ̇ ܆ ܘܠܐ ܢܶܬܪܡܶܐ ܠܚܽܘܬܚܳܬܳܗ̇ ܡܰܘܒܕܳܢܐ . ܠܐ ܓܶܝܪ ܝܳܕܰܥܢܐ ܕܺܐܝܬ ܪܶܓܬܐ ܐܚܪܺܬܐ ܕܺܐܝܬܶܝܗ̇ ܕܠܐ ܝܽܘܬܪܳܢ ܇ ܐܰܝܟ ܪܶܓܬܐ ܗܳܕܶܐ ܇ ܐܰܝܕܐ ܕܡܶܢ ܟܽܠ ܓܰܒܺܝ̈ܢ ܡܚܺܝܠܽܘܬܳܗ̇ ܡܶܬܚܰܙܝܐ . ܐܶܢ ܝܽܘܬܪܳܢܳܗ̇ ܓܶܝܪ ܘܠܰܝܬܰܘܗܝ . ܘܶܐܢ ܥܶܕܳܢܐ ܕܗܰܢܺܝܐܽܘܬܳܗ̇ ܘܰܙܥܽܘܪ ܆ ܐܶܢ ܒܽܘܣܳܡܳܗ̇ ܐܰܝܟ ܛܶܠܳܠܐ ܗܘ . ܐܶܢ ܙܰܘ̈ܥܶܐ ܕܰܢܦܺܐܫ̈ܶܝܗ̇ ܘܰܡܫܰܟܪܺܝܢ . ܐܶܢ ܥܶܠ̈ܠܳܬܐ ܕܰܡܚܰܬܚ̈ܬܳܢ ܠܳܗ̇ ܘܰܡܚܺܝ̈ܠܳܢ . ܐܶܢ ܗܽܘܦܳܟܳܗ̇ . ܕܡܽܘܬܐ ܗܘ ܕܚܰܝ̈ܘܳܬܐ . ܐܶܢ ܐܶܣ̈ܟܺܡܶܝܗ̇ ܛܽܘ̈ܦܣܶܐ ܐܶܢܽܘܢ ܕܰܒܥܺܝܪܐ . ܐܶܢ ܬܘܳܬܐ ܘܩܰܪܺܝܒܐ ܠܳܗ̇ ܇ ܐܶܢ ܕܶܚܠܬܐ ܘܠܰܘܝܐ ܠܳܗ̇ . ܐܶܢ ܒܶܗܬܬܐ ܘܒܰܪܬ ܥܽܘܡܪܳܗ̇ ܗܝ . ܐܶܢ ܩܶܢܛܐ ܘܰܠܘܳܬܳܗ̇ ܫܟܺܝܚ . ܐܶܢ ܣܽܘܪܳܕܐ ܒܰܪ ܠܘܺܝܬܳܗ̇ ܗܘ . ܐܶܢ ܚܽܘܣܪ̈ܳܢܶܐ ܘܰܠܘܶܝܢ ܠܳܗ̇ . ܐܶܢ ܬܽܘ̈ܟܶܐ ܘܩܰܪܺܝܒܺܝܢ ܠܳܗ̇ . ܐܶܢ ܫܡܐ ܒܺܝܫܐ ܒܳܗ ܡܟܰܠܠܐ . ܐܶܢ ܒܶܙܚܐ ܘܰܒܟܽܠܥܶܕܳܢ . ܠܘܶܐ ܠܳܗ̇ ܆ ܐܶܢ ܡܽܘܝܳܩܐ ܗ̣ܘ ܡܶܢ ܟܽܘܠ ܐܢܳܫ ܡܶܬܓܰܚܟܐ . ܘܰܒܟܽܘܠ ܦܽܘܪ̈ܣܺܝܢ ܕܰܬܚܽܘܪ ܒܳܗ̇ ܒܪܶܓܬܐ ܆ ܚܽܘܣܪ̈ܳܢܶܐ ܠܘܶܝܢ ܠܳܗ̇ . ܥܰܠ ܐܰܝܕܐ ܟܰܝ ܡܶܢܗܶܝܢ ܬܶܙܟܶܝܢ ܆ ܘܡܶܛܽܠ ܡܳܢܐ ܬܶܚܣܢܰܢ . ܚܽܘܬܚܳܬܳܗ̇ ܚܰܝܠܬܳܢ ܆ ܡܶܢܶܗ ܕܗܳܢܐ ܝܰܬܺܝܪܳܐܺܝܬ ܘܳܠܶܐ ܗܘܳܐ ܕܰܢܒܰܣܰܪ ܥܠܶܝܗ̇ ܀ ܐܠܐ ܡܶܛܽܘܠ ܫܰܦܠܽܘܬܰܢ ܆ ܒܗܰܘ ܡܶܕܶܡ ܕܙܳܕܶܩ ܗܘܳܐ ܕܝܰܬܺܝܪܳܐܺܝܬ ܢܶܙܟܶܝܗ̇ ܆ ܒܶܗ ܐܰܝܟ ܕܡܶܬܚܰܙܝܐ ܙܳܟܝܐ ܠܰܢ . ܘܶܐܢ ܡܶܣܬܰܒܪܐ ܕܚܰܝܠܬܳܢܝܐ ܒܰܢ ܆ ܡܶܛܽܘܠ ܕܰܡܚܺܝܠ ܒܰܢ ܚܰܝܠܳܗ̇ ܕܢܰܦܫܰܢ . ܚܰܝܠܐ ܓܶܝܪ ܗܰܘ ܕܺܐܝܬ ܒܳܗ̇ ܒܪܶܓܬܐ ܆ ܡܶܢ ܢܰܦܫܐ ܫܳܩܠܐ ܠܶܗ . ܘܡܐ ܕܶܐܬܚܰܠܰܨ ܚܰܝܠܐ ܡܶܢ ܢܰܦܫܐ ܆ ܡܚܺܝܠܽܘܬܐ ܦܳܝܫܐ ܠܘܳܬܳܗ̇ . ܘܰܐܝܕܐ ܢܰܦܫܐ ܐܺܝܬ ܕܕܳܘܝܐ ܡܶܢ ܗܳܕܶܐ ܆ ܕܰܒܚܰܝܠܳܗ̇ ܐܚܪ̈ܳܢܶܐ ܡܶܬܚܰܫܚܺܝܢ ܆ ܘܗܺܝ ܠܒܺܝܫܐ ܡܚܺܝܠܽܘܬܐ ܕܰܐܚܪ̈ܳܢܶܐ . ܟܝܳܢܐ ܓܶܝܪ ܪܽܘܚܳܢܐ ܕܢܰܦܫܰܢ ܆ ܟܝܳܢܳܐܺܝܬ ܩܢܶܐ ܚܰܝܠܐ ܕܠܽܘܩܒܰܠ ܖ̈ܓܺܝܓܳܬܐ . ܘܰܦܫܺܝܩ ܠܶܗ ܕܢܶܙܟܶܐ ܐܶܢܶܝ̈ܢ ܐܶܢ ܗܽܘ ܕܨܳܒܶܐ . ܐܰܟܙܢܐ ܓܶܝܪ ܕܰܟܝܳܢܳܐܺܝܬ ܩܰܪܺܝܒܐ ܡܚܺܝܠܽܘܬܐ ܠܰܟܝܳܢܐ ܕܦܰܓܪܐ ܘܰܫܪܳܝܐ ܘܚܽܘܒܳܠܐ ܆ ܗܳܟܰܢܐ ܩܰܪܺܝܒܐ ܐܳܦ ܚܰܝܠܬܳܢܽܘܬܐ ܠܰܟܝܳܢܐ ܪܽܘܚܳܢܐ ܘܰܫܪܳܪܐ ܕܰܒܛܳܒ̈ܳܬܐ . ܘܶܐܢ ܗܽܘ ܕܡܶܬܚܰܫܰܚ ܒܚܰܝܠܬܳܢܽܘܬܐ ܐܰܝܟ ܕܡܶܢ ܟܝܳܢܶܗ ܢܳܣܶܒ ܠܳܗ . ܠܢܰܦܫܐ ܕܶܝܢ ܥܰܡ ܗܳܕܶܐ ܆ ܠܰܘܝܐ ܗ̣ܝ ܐܳܦ ܛܰܝܒܽܘܬܐ ܕܪܽܘܚܐ ܇ ܗܳܝ ܕܝܳܗܒܐ ܠܳܗ̇ ܥܽܘܕܪܳܢܐ ܘܚܰܝܠܐ ܇ ܐܶܢ ܗܽܘ ܕܰܡܫܰܠܡܐ ܠܳܗ̇ ܨܶܒܝܳܢܳܗ̇ ܛܳܒܐ . ܐܰܟܙܢܐ ܓܶܝܪ ܕܢܶܠܒܽܘܟ ܓܰܒܪܐ ܚܰܝܠܬܳܢܐ ܐܺܝܕܶܗ ܕܝܰܠܽܘܕܐ : ܘܢܶܚܛܽܘܦ ܡܚܺܝܠܽܘܬܶܗ ܒܰܠܘܺܝܬܐ ܕܚܰܝܠܬܳܢܽܘܬܶܗ ܆ ܗܳܟܰܢܐ ܐܳܚܕܐ ܐܳܦ ܪܽܘܚܐ ܕܩܽܘܕܫܐ ܠܚܽܘ̈ܫܳܒܶܝܗ̇ ܕܢܰܦܫܐ ܇ ܘܰܐܝܟ ܕܒܺܐܝܕܐ ܡܬܰܠܝܐ ܒܳܗ̇ ܕܬܶܬܥܰܠܶܐ ܠܘܳܬ ܪ̈ܽܘܚܳܢܝܳܬܐ . ܘܝܰܬܺܝܪ ܡܶܢ ܟܝܳܢܳܗ̇ ܩܰܢܝܐ ܬܽܘܒ ܩܰܠܺܝܠܽܘܬܐ . ܡܶܢ ܢܶܩܦܳܗ̇ ܕܪܽܘܚܐ . ܘܰܐܝܢܐ ܕܰܡܫܰܠܶܡ ܢܰܦܫܶܗ ܠܪܽܘܚܐ ܕܬܶܗܘܶܐ ܠܶܗ ܡܪܰܒܝܳܢܺܝܬܐ ܆ ܠܥܶܠ ܡܶܢ ܢܶܟܝܳܢܐ ܗܳܘܶܐ ܆ ܟܽܘܠܶܗ ܗܽܘܦܳܟܐ ܕܚܰܝ̈ܰܘܗܝ . ܘܥܰܠ ܗܳܕܶܐ ܐܳܦ ܦܰܘܠܳܘܣ ܡܰܠܶܦ ܠܰܢ ܇ ܕܢܺܚܐ ܒܪܽܘܚܐ ܘܰܠܪܽܘܚܐ ܢܶܫܠܰܡ . ܗܰܘ ܓܶܝܪ ܕܢܺܚܶܐ ܒܪܽܘܚܐ ܘܫܳܠܶܡ ܠܳܗ̇ . ܪܽܘܚܳܢܳܝܐ ܗܳܘܶܐ ܟܽܠܶܗ ܗܽܘܦܳܟܶܗ . ܘܰܒܙܰܘ̈ܥܰܝ ܪܽܘܚܐ ܡܶܬܕܒܰܪ ܘܚܽܘ̈ܫܳܒܰܘܗܝ ܘܣܽܘܥܪ̈ܳܢܰܘܗܝ ܐܰܝܟ ܨܶܒ̈ܝܳܢܶܝܗ̇ ܕܪܽܘܚܐ ܗܳܘܶܝܢ . ܠܰܘ ܓܶܝܪ ܡܶܢ ܒܠܳܝ ܡܥܰܕܪܳܢܐ ܡܶܙܕܟܶܝܢ ܚܢܰܢ ܡܶܢ ܪܶܓܬܐ . ܐܶܠܐ ܡܶܛܽܠ ܕܠܐ ܒܳܥܶܝܢܰܢ ܥܽܘܕܪܳܢܶܗ ܕܰܡܥܰܕܪܳܢܐ . ܐܰܟܙܢܐ ܓܶܝܪ ܕܗܺܝ ܪܶܓܬܐ ܐܶܡܰܬܝ ܕܨܳܒܝܐ ܕܬܶܙܟܶܝܢ ܐܚܪ̈ܳܢܝܳܬܐ ܩܳܪܝܐ ܠܥܽܘܕܪܳܢܳܗ̇ ܆ ܘܟܶܢ ܡܶܬܟܰܬܫܐ ܘܙܳܟܝܐ ܠܰܢ ܆ ܗܳܟܰܢܐ ܐܳܦ ܚܢܰܢ ܐܶܢ ܗܽܘ ܕܣܺܝܡܐ ܠܰܢ ܕܢܰܩܪܶܒ ܘܢܶܙܟܶܝܗ̇ ܆ ܢܶܩܪܶܐ ܠܥܽܘܕܪܳܢܰܢ ܚܰܝܠܐ ܐܰܠܳܗܳܝܐ ܆ ܘܣܺܝܥܬܐ ܕܛܰܝܒܽܘܬܐ ܕܒܰܢ ܆ ܘܰܦܫܺܝܩܳܐܺܝܬ ܙܳܟܶܝܢܰܢ ܠܪܶܓܬܐ ܕܡܶܬܟܰܬܫܐ ܥܰܡܰܢ . ܟܡܐ ܓܶܝܪ ܕܡܶܬܕܰܟܝܐ ܢܰܦܫܰܢ ܡܶܢ ܚܽܘ̈ܫܳܒܶܐ ܕܪܶܓܬܐ ܆ ܒܚܰܝܠܬܳܢܽܘܬܐ ܕܰܟܝܳܢܳܗ̇ ܩܳܝܡܐ . ܘܰܟܡܐ ܕܡܶܬܥܰܠܝܐ ܠܗܳܕܶܐ ܕܰܬܩܽܘܡ ܒܚܰܝܠܐ ܕܰܟܝܳܢܳܗ̇ ܆ ܡܶܫܬܰܘܝܐ ܕܰܬܩܰܒܶܠ ܚܰܝܠܐ ܐܰܠܳܗܳܝܐ ܇ ܕܢܶܗܘܶܐ ܠܳܗ̇ ܣܺܝܥܬܐ . ܘܡܐ ܕܰܗܘܳܬ ܠܳܗ̇ ܠܘܺܝܬܐ ܕܰܐܝܟ ܗܳܕܶܐ ܆ ܠܰܘ ܕܠܺܝܠܳܐܺܝܬ ܡܶܙܕܰܟܝܐ ܡܶܢ ܖ̈ܓܺܝܓܳܬܐ ܕܡܶܬܟܱ̈ܬܫܳܢ ܥܰܡܳܗ̇ ܀ ܛܰܪ ܗܳܟܺܝܠ ܢܰܦܫܳܟ ܡܶܢ ܥܶܠ̈ܠܳܬܐ ܕܕܳܒܪ̈ܳܢ ܠܳܟ ܠܘܳܬ ܪܶܓܬܐ . ܘܣܰܟܰܪ ܐܰܓܽܘ̈ܓܶܐ ܘܡܰܝ̈ܬܝܳܢܶܐ ܕܡܶܢ ܟܽܠ ܓܰܒܺܝ̈ܢ ܪܶܕܝܐ ܢܽܘܟܪܳܝܐ ܡܟܰܢܫܺܝܢ ܥܠܰܝܟ . ܘܡܐ ܕܰܦܣܰܩܬ ܐܶܢܶܝ̈ܢ ܠܥܶܠ̈ܠܳܬܐ ܕܡܶܢܗܶܝܢ ܟܺܐܒ̈ܶܐ ܡܶܬܪܰܒܶܝܢ ܆ ܐܳܦ ܟܰܕ ܠܐ ܬܩܰܪܶܒ ܠܗܽܘܢ ܣܰܡ̈ܡܳܢܶܐ ܠܫܽܘܚ̈ܢܰܝܟ ܡܶܢ ܢܰܦܫܗܽܘܢ ܢܳܓܒܺܝܢ . ܘܰܒܩܰܠܺܝܠ ܩܰܠܺܝܠ ܒܳܛܠܐ ܘܓܳܡܪܐ ܬܰܡܣܽܘܬܐ ܕܰܒܗܽܘܢ . ܪܶܓܬܐ ܓܶܝܪ ܗܳܕܶܐ ܕܒܰܢ ܆ ܡܶܢ ܥܶܠ̈ܠܳܬܐ ܕܰܠܒܰܪ ܡܶܢܰܢ ܡܶܬܪܰܒܝܐ . ܟܰܕ ܣܰܓܺܝ̈ܳܐܢ ܘܰܡܫܰܚ̈ܠܦܳܢ ܚܕܐ ܡܶܢ ܚܕܐ . ܘܟܽܘܠ ܚܕܐ ܡܶܢܗܶܝܢ ܆ ܚܰܝܠܐ ܝܺܚܺܝܕܳܝܐ ܡܰܘܫܛܐ ܠܳܗ̇ ܠܪܶܓܬܐ . ܘܶܐܢ ܬܦܰܣܶܩ ܐܶܢܶܝ̈ܢ ܠܗܳܠܶܝܢ ܥܶܠ̈ܠܳܬܐ ܆ ܘܳܐܦ ܗܺܝ ܪܶܓܬܐ ܒܳܛܠܐ ܘܡܰܘܦܝܐ ܠܳܗ̇ . ܐܳܦܠܐ ܓܶܝܪ ܐܺܝܬܶܝܗ̇ ܪܶܓܬܐ ܒܶܠܥܳܕ ܗܳܠܶܝܢ . ܘܠܐ ܡܩܰܘܝܐ ܒܰܢ ܇ ܐܶܢ ܗܽܘ ܕܥܶܠ̈ܠܳܬܳܗ̇ ܢܶܫܬܰܩ̈ܠܳܢ ܀ ܪܶܓܬܐ ܓܶܝܪ ܒܰܙܒܰܢ . ܡܶܢ ܦܰܓܪܐ ܡܫܰܪܝܐ ܆ ܘܒܰܙܒܰܢ ܡܶܢ ܙܰܘ̈ܥܶܐ ܕܚܽܘ̈ܫܳܒܶܐ . ܘܒܰܙܒܰܢ ܡܶܢ ܥܶܠ̈ܠܳܬܐ ܕܰܠܒܰܪ ܡܶܢܰܢ . ܐܰܘ ܡܶܢ ܚܙܳܬܐ . ܐܰܘ ܡܶܢ ܫܶܡܥܐ . ܘܡܶܢ ܕܰܐܝܟ ܗܳܠܶܝܢ . ܘܙܳܕܶܩ ܠܰܢ ܕܰܢܚܽܘܪ ܒܺܝܕܰܥܬܐ ܆ ܘܡܶܢ ܐܰܝܟܐ ܕܰܡܫܰܪܝܐ ܆ ܡܶܢ ܬܰܡܳܢ ܢܩܰܕܶܡ ܢܦܰܣܩܺܝܗ̇ . ܐܶܢ ܗܽܘ ܓܶܝܪ ܕܡܶܢ ܥܶܠ̈ܠܳܬܐ ܕܰܠܒܰܪ ܡܶܬܬܥܺܝܪܐ ܒܰܢ ܆ ܢܶܦܣܽܘܩ ܡܶܢܰܢ ܥܶܢ̈ܝܳܢܶܐ ܐܢܳܫ̈ܳܝܶܐ . ܘܢܶܬܢܰܟܪܶܐ ܡܶܢ ܚܙܳܬܐ ܕܦܰܪ̈ܨܽܘܦܶܐ ܗܳܢܽܘܢ ܕܺܐܝܬܰܝܗܽܘܢ ܡܥܰܕܪ̈ܳܢܶܝܗ̇ . ܘܰܒܗܳܢܐ ܦܽܘܪܣܐ ܣܳܟܪܺܝܢ ܚܢܰܢ ܡܰܥܠܳܢܳܗ̇ ܕܰܥܠܰܝܢ . ܐܶܢ ܕܶܝܢ ܡܶܢ ܪܶܬܚܐ ܕܚܰܡܺܝܡܽܘܬܶܗ ܕܦܰܓܪܐ ܗܳܘܶܐ ܙܰܘܥܳܗ̇ ܆ ܙܳܕܶܩ ܠܰܢ ܕܢܰܡܚܠܶܗ ܠܦܰܓܪܐ . ܘܢܶܒܨܽܘܪ ܚܰܝܠܶܗ . ܒܣܰܝܒܳܪܬܐ ܙܥܽܘܪܬܐ ܘܢܳܚܽܘܒܬܐ . ܘܰܒܫܶܩܝܐ ܕܡܰܝ̈ܳܐ . ܟܰܕ ܗܳܘܶܐ ܒܰܡܫܽܘܚܬܐ . ܥܰܡ ܫܰܪܟܐ ܕܽܐܘ̈ܠܨܳܢܶܐ ܐܚܪ̈ܳܢܶܐ ܇ ܗܳܢܽܘܢ ܕܰܡܥܳܕܺܝܢ ܡܫܰܗܶܝܢ ܚܰܡܺܝܡܽܘܬܶܗ ܕܦܰܓܪܐ . ܐܶܢ ܕܶܝܢ ܡܶܢ ܚܽܘܫܳܒܐ ܡܰܪܓܫܺܝܢ ܚܢܰܢ ܕܰܗܘܳܐ ܫܽܘܪܳܝܳܗ̇ ܕܪܶܓܬܐ ܆ ܙܳܕܶܩ ܠܰܢ ܕܢܶܕܰܥ ܕܒܰܛܺܝܠܐ ܗܘ ܗܽܘ ܪܶܥܝܳܢܐ ܡܶܢ ܪܶܢܝܐ ܕܰܐܠܳܗܳܐ . ܘܡܶܛܽܠ ܕܠܰܝܬ ܒܶܗ ܙܰܘ̈ܥܶܐ ܕܺܝܠܶܗ ܆ ܢܦܰܠܘ ܒܶܗ ܙܰܘ̈ܥܶܐ ܢܽܘܟܪ̈ܳܝܶܐ ܕܰܠܒܰܪ ܡܶܢܶܗ . ܘܶܐܢ ܡܶܬܚܰܙܝܐ ܠܰܢ ܕܡܶܢ ܒܶܛܠܳܢܐ ܕܪܶܢܝܐ ܕܛܳܒ̈ܳܬܐ ܐܶܬܬܙܺܝܥ ܒܰܢ ܚܽܘܫܳܒܳܗ̇ ܕܪܶܓܬܐ ܆ ܢܺܐܨܰܦ ܕܗܳܕܶܐ ܕܰܢܣܰܪܟܳܝܗܝ ܠܡܰܕܥܐ ܒܪܶܢܝܐ ܕܪ̈ܽܘܚܳܢܝܳܬܐ . ܘܰܒܗܶܪܓܐ ܕܺܝܕܰܥܬܐ ܐܰܠܳܗܳܝܬܐ . ܘܢܶܬܶܐܡܶܢ ܒܙܰܒܢܐ ܗܳܢܐ ܠܘܳܬ ܩܶܪܝܳܢܐ ܕܰܟܬܳܒ̈ܶܐ . ܘܰܠܘܳܬ ܫܶܡܥܐ ܕܫܰܪ̈ܒܶܐ ܕܐܢܳܫ̈ܳܐ ܚܠܺܝ̈ܨܶܐ ܘܚܰܝ̈ܠܬܳܢܶܐ . ܟܰܕ ܨܳܝܪܺܝܢ ܚܢܰܢ ܕܶܡ̈ܘܳܬܗܽܘܢ ܒܟܽܠܥܶܕܳܢ ܩܕܳܡ ܥܰܝ̈ܢܰܝܢ . ܘܰܡܥܺܝܪܺܝܢ ܚܢܰܢ ܒܰܢ ܪܶܓܬܐ ܕܢܶܬܕܰܡܶܐ ܒܗܽܘܢ . ܘܢܶܬܶܐܡܶܢ ܬܽܘܒ ܐܳܦ ܒܰܨܠܽܘܬܐ ܇ ܗܳܝ ܕܝܰܬܺܝܪ ܡܶܢ ܟܽܠ ܡܶܕܶܡ ܇ ܡܰܩܢܝܐ ܚܰܝܠܬܳܢܽܘܬܐ ܠܡܰܕܥܐ . ܡܶܛܽܠ ܕܰܥܒܳܕܳܗ̇ ܝܺܚܺܝܕܳܝܐ ܕܰܨܠܽܘܬܐ ܗܳܢܰܘ ܆ ܕܬܰܠܒܶܫ ܚܰܝܠܐ ܠܐ ܡܶܙܕܰܟܝܳܢܐ ܠܪܶܥܝܳܢܐ . ܐܰܟܙܢܐ ܓܶܝܪ ܕܡܐ ܕܡܶܬܪܰܚܩܺܝܢܰܢ ܡܶܢ ܥܶܢ̈ܝܳܢܶܐ ܕܪܶܥܝܳܢܐ ܣܪ̈ܺܝܩܶܐ ܆ ܘܡܶܬܢܰܟܪܶܝܢ ܚܢܰܢ ܠܚܶܙ̈ܘܶܐ ܕܪܰܦܝܽܘܬܐ ܆ ܚܽܘ̈ܫܳܒܰܝܢ ܡܕܰܟܶܝܢܰܢ ܆ ܘܰܠܘܳܬ ܢܰܦܫܰܢ ܡܶܢ ܗܳܕܶܐ ܡܶܬܟܰܢܫܺܝܢܰܢ ܆ ܗܳܟܰܢܐ ܡܐ ܕܒܰܨܠܽܘܬܐ ܇ ܡܶܢ ܒܳܬܰܪ ܟܽܘܢܳܫܐ ܕܪܶܥܝܳܢܐ ܢܶܬܶܐܡܶܢ ܆ ܚܰܝܠܐ ܫܳܩܶܠ ܚܽܘܫܳܒܰܢ ܇ ܕܓܰܢܒܳܪܳܐܺܝܬ ܢܶܙܟܶܐ ܠܚܰܫܑ̈ܶܐ ܕܥܰܡܶܗ ܡܶܬܟܰܬܫܺܝܢ ܀ ܗܳܠܶܝܢ ܗܳܟܺܝܠ ܬܠܳܬܐ ܐܺܝܬܰܝܗܽܘܢ ܐܶܣ̈ܟܺܡܶܐ ܕܰܒܗܽܘܢ ܪܶܓܬܐ ܡܶܫܬܰܠܛܐ ܥܰܠ ܚܰܝ̈ܰܝܢ . ܘܶܐܢ ܚܰܟܺܝܡܳܐܺܝܬ ܢܶܕܰܥ ܕܢܶܐܚܽܘܕ ܬܰܪܥܐ ܒܰܐܦܰܝ̈ܗܽܘܢ ܆ ܘܠܽܘܩܒܰܠ ܟܽܘܠ ܚܰܕ ܡܶܢܗܽܘܢ ܦܽܘܪܣܐ ܕܡܶܬܬܚܺܝܒ ܠܶܗ ܢܣܺܝܡ ܆ ܠܪܶܓܬܐ ܠܒܰܪ ܡܶܢܰܢ ܫܳܕܶܝܢ ܚܢܰܢ . ܘܰܚܢܰܢ ܒܕܰܟܝܽܘܬܐ ܕܢܰܦܫܰܢ ܡܟܰܬܪܺܝܢܰܢ . ܘܰܒܚܰܝܠܬܳܢܽܘܬܐ ܕܡܰܕܥܐ ܠܐ ܡܶܙܕܰܟܝܳܢܐ ܡܶܬܕܰܒܪܺܝܢ ܚܢܰܢ . ܕܡܶܢ ܒܳܬܰܪ ܗܳܕܶܐ . ܐܳܦ ܠܛܽܘܒܐ ܕܰܚܙܳܬܐ ܡܥܰܠܰܝܬܐ ܡܶܫܬܰܘܝܐ ܢܰܦܫܐ . ܘܡܰܪܓܫܳܢܽܘܬܐ ܕܰܠܥܶܠ ܡܶܢ ܦܰܓܪܐ ܒܪ̈ܽܘܚܳܢܝܳܬܐ ܗܳܘܝܐ ܠܳܗ̇ . ܘܰܐܝܟ ܕܡܶܬܬܙܺܝܥ ܦܰܓܪܐ ܒܗܳܠܶܝܢ ܕܰܟܝܳܢܶܗ ܘܰܥܠܰܝܗܶܝܢ ܡܶܬܬܢܺܝܚ ܆ ܗܳܟܰܢܐ ܘܗܺܝ ܢܰܦܫܐ ܒܙܰܘ̈ܥܶܐ ܪ̈ܽܘܚܳܢܶܐ ܡܶܬܒܰܣܡܐ ܇ ܘܡܶܬܓܰܐܝܳܐ ܒܢܽܘܗܪܐ ܕܺܐܝܕܰܥܬܐ ܚܰܝܬܐ ܕܰܠܥܶܠ ܡܶܢ ܥܳܠܡܐ ܇ ܗܳܝ ܕܠܳܗ̇ ܟܽܘܠܗܽܘܢ ܬܰܠܡܺܝ̈ܕܶܐ ܕܗܰܝܡܳܢܽܘܬܐ ܢܶܫܬܘܽܘܢ ܆ ܒܛܰܝܒܽܘܬܶܗ ܕܰܡܫܺܝܚܐ ܐܰܠܳܗ ܟܽܠ ܆ ܕܠܶܗ ܫܽܘܒܚܐ ܠܥܳܠܡܺܝܢ ܐܰܡܺܝܢ ܀ ܫܠܶܡ ܡܺܐܡܪܐ ܕܥܰܠ ܪܶܓܰܬ ܙܳܢܝܽܘܬܐ ܀ ܡܐܡܪܐ ܕܬܪܥܣܪ ܕܥܠ ܪܓܬ ܙܢܝܘܬܐ ܡܐܡܪܐ ܕܬܪܥܣܪ ܕܥܠ ܪܓܬ ܙܢܝܘܬܐ