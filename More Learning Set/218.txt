ܡܰܡܠ̱ܠܳܐ ܡܰܡܠ̱ܠܳܐ ܡܶܛܽܠ ܗܳܢܳܐ ܛܽܘܒܳܢܳܐ ܕܠܳܐ ܨܒܳܐ ܕܢܰܟܬܶܒ ܫܡܶܗ ܘܰܐܫܠܶܡ ܒܝܽܘܠܦܳܢܶܗ ܦܫܺܝܛܳܐ ܥܽܘܬܪܳܐ ܕܪ̈ܳܐܙܶܐ ܀ ܡܰܡܠ̱ܠܳܐ ܡܶܛܽܠ ܗܳܢܳܐ ܛܽܘܒܳܢܳܐ ܕܠܳܐ ܨܒܳܐ ܕܢܰܟܬܶܒ ܫܡܶܗ ܘܰܐܫܠܶܡ ܒܝܽܘܠܦܳܢܶܗ ܦܫܺܝܛܳܐ ܥܽܘܬܪܳܐ ܕܪ̈ܳܐܙܶܐ ܀ ܡܶܛܽܠ ܕܛܽܘܒܳܢܳܐ ܗܳܢܳܐ ܠܳܐ ܨܒܳܐ ܕܢܰܟܬܶܒ ܫܡܶܗ : ܘܬܰܫܥܺܝܬܳܐ ܕܰܥܠܰܘܗ̱ܝ ܠܚܰܕ ܡܶܢ ܡܰܟ̈ܬܒܳܢܶܐ ܠܳܐ ܐܰܡܺܝܪܳܐ : ܘܙܰܒܢܶܗ ܚܰܬܺܝܬܳܐܺܝܬ ܠܳܐ ܐܶܬܺܝܕܰܥ ܠܰܢ : ܐܶܠܴܐ ܐܶܢ ܕܰܒܡܰܫܠܡܳܢܽܘܬܳܐ ܩܰܒܶܠܢܰܢ ܕܚܰܕ ܡܶܢ ܬܰܠܡܺܝܕܰܝ̈ܗܽܘܢ ܐ̱ܚܪ̈ܳܝܶܐ ܕܰܫܠ̈ܺܝܚܶܐ ܐܺܝܬܰܘܗ̱ܝ : ܐܰܕܪܶܟܢܰܢ ܕܶܝܢ ܐܳܦ ܡܶܢ ܡܶܠܰܘ̈ܗ̱ܝ : ܕܡܶܢ ܡܰܠ̈ܦܳܢܶܐ ܩܰܕ̈ܡܳܝܶܐ ܕܰܒܠܶܫܳܢܳܐ ܣܽܘܪܝܳܝܳܐ ܐܶܬܚܙܺܝܘ ܐܺܝܬܰܘܗ̱ܝ . ܘܰܕܠܰܘ ܫܚܺܝܡܰܐ ܗ̱ܘ : ܡܶܢܶܗ ܡܶܢ ܝܽܘܠܦܳܢܶܗ ܐܰܣܬܰܟܰܠܢ . ܘܰܕܢܶܗܘܶܐ ܓܠܶܐ ܘܰܕܢܺܝܚ ܩܕܳܡ ܥܰܝܢܰܘ̈ܗ̱ܝ ܕܗܰܘ ܕܩܳܪܶܐ ܇ ܪܰܒܽܘܬܳܐ ܘܥܽܘܫܢܳܐ ܕܣܽܘܟܳܠܰܘ̈ܗ̱ܝ ܪ̈ܽܘܚܳܢܶܐ ܕܒܰܪ ܐ̱ܢܳܫܳܐ ܗܳܢܳܐ ܕܰܐܠܳܗܳܐ : ܗܘܳܬ ܠܰܢ ܒܛܺܝܠܽܘܬܳܐ ܕܠܽܘܩܕܰܡ ܦܳܣܽܘܩܳܐ ܐ̱ܚܪܳܝܳܐ ܕܫܽܘܠܳܡ ܦܶܢܩܺܝܬܳܐ ܕܝܽܘܠܦܳܢܶܗ ܢܰܕܢܰܚ ܘܰܢܣܺܝܡ ܩܰܕܡܳܐܺܝܬ ܘܟܶܢ ܡܰܩܦܺܝܢܰܢ ܒܪܺܝܫ ܦܶܢܩܺܝܬܳܐ ܕܡܺܐܡܪ̈ܰܘܗ̱ܝ . ܗܳܕܶܐ ܕܶܝܢ ܥܒܰܕܢܰܢ : ܕܢܶܣܬܰܟܰܠ ܗܰܰܘ ܕܩܳܪܶܐ ܒܶܗ ܒܦܳܣܽܘܩܳܐ ܗܳܢܳܐ : ܘܢܺܐܠܰܦ ܡܶܢܶܗ ܓܰܠܝܳܐܺܝܬ ܕܰܢܒܺܝܰܐ ܗ̱ܘ : ܘܰܕܪܽܘܚܳܐ ܦܰܪܰܩܠܺܝܛܳܐ ܩܰܒܶܠ : ܘܒܰܢܛܽܘܪܽܘܬ ܦܽܘܩܕ̈ܳܢܶܐ ܐܶܫܬܰܡܠܺܝ : ܘܕܰܢܡܰܠܶܠ ܥܰܠ ܐܰܠܳܗܳܐ ܐܶܫܬܘܺܝ : ܘܕܰܒܝܰܕ ܪܽܘܚܳܐ ܕܩܽܘܕܫܳܐ ܓܠܳܐ ܘܦܰܫܶܩ ܐܶܢܽܘܢ ܠܗܳܠܶܝܢ ܪ̈ܳܐܙܶܐ ܟܽܠܗܽܘܢ : ܘܰܕܕܰܡܫܽܘܚܬܳܐ ܐܺܝܬܰܘܗ̱ܝ ܪܰܒܬܳܐ ܘܰܡܫܰܡܠܰܝܬܳܐ ܘܰܕܒܰܪ ܬܶܓܡܰܐ ܗ̱ܘ ܕܰܫܠ̈ܺܝܚܶܐ ܘܚܰܒܪܳܐ ܗ̱ܘܳܐ ܕܰܢܒܺܝ̈ܶܐ ܐܰܝܟ ܗܳܠܶܝܢ ܕܒܰܦܪܰܟܣܺܝܣ ܡܶܫܬܰܡܗܺܝܢ : ܐܰܓܰܒܳܘܣ ܘܚܰܒܪ̈ܰܘܗ̱ܝ . ܠܳܐ ܗ̱ܘܳܐ ܒܚܽܘܫܳܒ̈ܶܐ ܐ̱ܢܳܫܳܝ̈ܶܐ ܐܳܦܠܳܐ ܒܝܽܘܠܦܳܢܳܐ ܕܡܶܢ ܚܰܟ̈ܺܝܡܶܐ ܩܰܒܶܠ ܗܳܢܳܐ ܝܽܘܠܦܳܢܳܐ ܚܰܝܠܬܳܢܳܐ ܘܪܽܘܚܳܢܳܐ ܕܰܐܫܠܶܡ ܠܰܢ : ܟܰܕ ܗܺܝ ܦܫܺܝܛܽܘܬ ܡܶܠܬܶܗ ܕܠܰܘ ܪܰܕܝܳܐܺܝܬ ܐܰܟܬܶܒ ܡܰܘܕܥܳܐ . ܘܰܕܡܶܠܬܶܗ ܥܰܬܺܝܩܬܳܐ ܗ̱ܝ ܒܠܶܫܳܢܳܐ ܣܽܘܪܝܳܝܳܐ : ܡܶܢ ܦܫܺܝܛܽܘܬ ܡܶܠܬܶܗ ܗܳܟܺܝܠ ܘܡܶܢ ܚܰܝܠܶܗ ܕܗܳܢܳܐ ܦܳܣܽܘܩܳܐ ܝܺܕܰܥܢܰܢ ܘܰܐܕܪܶܟܢܰܢ ܘܗܰܝܡܶܢܢ ܕܒܰܠܚܽܘܕ ܡܶܢ ܚܰܝܠܳܐ ܕܪܽܘܚܳܐ ܕܩܽܘܕܫܳܐ ܐܶܬܦܰܪ̈ܢܰܣ ܗܳܠܶܝܢ ܒܺܐܝܕܶܗ . ܐܶܡܰܪ ܓܶܝܪ ܥܰܠ ܢܰܦܫܶܗ ܕܰܢܒܺܝܰܐ ܗ̱ܘ ܗܳܟܰܢܳܐ : ܐܶܢ ܐ̱ܢܳܫ ܠܰܡ ܐܳܡܰܪ ܕܗܳܠܶܝܢ ܡܶܢ ܐܰܝܡܶܟܳܐ ܠܶܗ ܠܗܳܢܳܐ : ܢܶܕܰܥ ܠܰܡ ܕܰܟܬܺܝܒ : ܕܪܽܘܚܳܐ ܕܰܢܒܺܝ̈ܶܐ ܠܰܢ̈ܒܺܝܶܐ ܡܶܫܬܰܥܒܕܳܐ . ܘܶܐܫܽܘܕ ܪܽܘܚܝ ܥܰܠ ܟܽܠܒܣܰܪ : ܗܳܢܰܘ ܕܶܝܢ ܠܰܡ ܥܰܠ ܐܰܝܠܶܝܢ ܕܢܳܛܪܺܝܢ ܦܽܘܩܕ̈ܳܢܰܘܗ̱ܝ ܕܡܳܪܰܢ ܘܡܶܬܕܰܡܶܝܢ ܒܡܰܟܺܝܟܽܘܬܶܗ . ܕܒܳܗ ܒܗܳܕܶܐ ܐܰܘܕܰܥ ܕܦܽܘܩܕ̈ܳܢܰܘܗ̱ܝ ܕܡܳܪܰܢ ܢܛܰܪ ܘܰܒܡܰܟܺܝܟܽܘܬܶܗ ܐܶܬܕܰܡܺܝ . ܘܬܽܘܒ ܕܡܰܘܕܰܥ ܥܰܠ ܢܰܦܫܶܗ ܦܫܺܝܛܳܐܺܝܬ : ܕܠܳܐ ܬܶܣܒܪܽܘܢ ܕܠܰܝܬ ܝܰܘܡܳܢܳܐ ܒܢܰܝ̈ ܐ̱ܢܳܫܳܐ ܕܡܶܬܢܰܒܶܝܢ ܘܡܶܫܬܰܥܶܝܢ ܥܰܠ ܐܰܠܳܗܳܐ : ܥܰܡ ܫܰܪܟܳܐ ܕܰܐܝܟ ܗܳܠܶܝܢ ܕܰܒܡܺܐܡܪܳܐ ܩܰܕܡܳܝܳܐ ܘܰܒܦܳܣܽܘܩܳܐ ܗܳܢܳܐ ܓܰܠܝܳܐܺܝܬ ܕܳܢܚܺܝܢ . ܗܳܢܳܐ ܗܳܟܺܝܠ ܡܶܕܶܡ ܕܰܥܒܰܕܢܰܢ : ܢܶܗܘܶܐ ܐܺܝܬܰܘܗ̱ܝ ܠܰܕܩܳܪܶܐ ܒܶܗ : ܒܰܕܡܽܘܬ ܬܰܫܥܺܝܬܳܐ ܕܢܶܨܚܳܢܰܘ̈ܗ̱ܝ ܐܰܟܙܢܳܐ ܕܰܚܕܳܐ ܡܶܢ ܬܰܫܥ̈ܝܳܬܳܐ ܕܗܳܠܶܝܢ ܐܰܒܳܗ̈ܳܬܳܐ : ܓܪܺܝܓܽܘܪܺܝܳܣ ܪܰܒܳܐ ܘܛܽܘܒܳܢܳܐ ܒܰܣܺܝܠܺܝܳܘܣ ܪܰܒܳܐ ܘܰܕܛܽܘܒܳܢܳܐ ܐܶܘܰܓܪܺܝܣ : ܕܺܐܝܬܰܘܗ̱ܝ ܒܰܪ ܦܶܚܡܗܽܘܢ ܒܰܐܠܳܗ̈ܳܝܳܬܳܐ ܀ ܗܳܢܳܐ ܗܳܟܺܝܠ ܐܺܝܬܰܘܗ̱ܝ ܦܳܣܽܘܩܳܐ ܐ̱ܚܪܳܝܳܐ ܕܡܺܐܡܪܳܐ ܐ̱ܚܪܳܝܳܐ ܕܝܽܘܠܦܳܢܶܗ : ܐܶܢ ܐ̱ܢܳܫ ܕܶܝܢ ܡܰܣܠܶܐ ܣܳܗ̈ܕܘܳܬܳܐ ܕܰܟܬܳܒ̈ܶܐ : ܕܰܢܒܺܝ̈ܶܐ ܘܰܕܡܳܪܰܢ ܘܕܰܫܠ̈ܺܝܚܶܐ ܘܳܐܡܰܪ ܇ ܕܡܰܢܽܘ ܗܳܢܳܐ ܕܝܳܕܰܥ ܕܗܳܠܶܝܢ ܗܳܟܰܢܳܐ ܐܺܝܬܰܝ̈ܗܶܝܢ ؟ ܐܰܘ ܕܢܺܐܡܰܪ ܇ ܕܰܢܒܺܝ̈ܶܐ ܘܰܫܠ̈ܺܝܚܶܐ ܝܺܕܰܥܘ : ܝܰܘܡܳܢ ܕܶܝܢ ܡܰܢܽܘ ܢܶܕܰܥ ܕܗܳܠܶܝܢ ܗܳܟܰܢܳܐ ܐܶܢܶܝܢ ؟ ܢܶܬܕܟܰܪ ܕܰܟܬܺܝܒ : ܕܪܽܘܚܳܐ ܕܰܢܒܺܝ̈ܶܐ ܠܰܢ̈ܒܺܝܶܐ ܡܶܫܬܰܥܒܕܳܐ ܘܢܶܬܕܟܰܪ ܬܽܘܒ ܠܰܢܒܺܝܳܐ ܕܡܰܠܶܠ ܒܶܗ ܡܳܪܝܳܐ : ܕܰܒܝܰܘ̈ܡܳܬܳܐ ܐ̱ܚܪ̈ܳܝܶܐ ܐܶܫܽܘܕ ܪܽܘܚܝ ܥܰܠ ܟܽܠܒܣܰܪ : ܘܢܶܬܢܰܒܽܘܢ ܒܢܰܝ̈ܟܽܘܢ ܘܰܒܢ̈ܳܬܟܽܘܢ . ܘܢܶܬܕܟܰܪ ܬܽܘܒ ܠܰܢܒܺܝܳܐ ܐ̱ܚܪܺܢܳܐ ܕܶܐܡܰܪ : ܐܰܒܰܥ ܠܶܒܝ ܦܶܬܓܳܡ̈ܶܐ ܛܳܒ̈ܶܐ : ܐܺܡܰܪ ܥܒ̈ܳܕܰܝ ܡܰܠܟܳܐ : ܠܶܫܳܢܝ ܩܰܢܝܶܗ ܕܣܳܦܪܳܐ ܡܗܺܝܪܳܐ : ܕܫܰܦܺܝܪ ܒܚܶܙܘܶܗ ܡܶܢ ܒܢܰܝ̈ܢܳܫܳܐ . ܚܳܙܶܐ ܐܰܢ̱ܬ ܐܰܝܟܰܢ ܐܳܫܶܕ ܗܽܘܼ ܡܳܪܝܳܐ ܪܽܘܚܶܗ ܒܝܰܘ̈ܡܳܬܳܐ : ܘܡܶܬܢܰܒܶܝܢ ܒܢܰܝ̈ܳܐ ܘܰܒ̈ܢܳܬܳܐ : ܐܰܝܠܶܝܢ ܕܢܳܛܪܺܝܢ ܦܽܘܩܕܳܢܰܘ̈ܗ̱ܝ ܕܡܳܪܰܢ ܘܡܶܬܕܰܡܶܝܢ ܒܡܰܟܺܝܟܽܘܬܶܗ . ܘܰܚܙܺܝ ܐܰܝܟܰܢ ܗܿܳܘܶܐ ܠܶܫܳܢܗܽܘܢ ܩܰܢܝܳܐ ܕܣܳܦܪܳܐ ܡܗܺܝܪܳܐ : ܕܺܐܝܬܰܘܗ̱ܝ ܡܳܪܰܢ ܕܫܰܦܺܝܪ ܒܚܶܙܘܶܗ ܘܰܦܐܶܐ ܡܶܕܶܡ ܕܠܳܐ ܡܶܣܬܰܝܰܟ : ܘܗܳܘܶܐ ܠܶܗ ܠܶܫܳܢܗܽܘܢ ܩܰܢܝܳܐ : ܘܟܳܬܶܒ ܥܠܰܘܗ̱ܝ ܕܽܘܒܳܪ̈ܶܐ ܬܡܺܝ̈ܗܶܐ : ܘܡܶܫܬܰܥܶܝܢ ܠܰܒܢܰܝ̈ܢܳܫܳܐ ܕܢܶܕܥܽܘܢܳܝܗ̱ܝ ܘܢܶܛܪܽܘܢ ܟܽܠܗܽܘܢ ܦܽܘܩܕܳܢܰܘ̈ܗ̱ܝ : ܠܳܐ ܗܳܟܺܝܠ ܬܶܬܦܰܠܰܓ ܘܬܺܐܡܰܪ : ܕܠܰܝܬ ܝܰܘܡܳܢܳܐ ܒܢܰܝ̈ܢܳܫܳܐ ܕܡܶܬܢܰܒܶܝܢ ܘܡܶܫܬܰܥܶܝܢ ܥܰܠ ܐܰܠܳܗܳܐ . ܘܶܐܢ ܐܳܡܰܪ ܐܰܢ̱ܬ ܕܠܰܢ̈ܒܺܝܶܐ ܩܰܕ̈ܡܳܝܶܐ ܘܠܰܫ̈ܠܺܝܚܶܐ ܡܩܰܒܶܠ ܐ̱ܢܳܐ : ܕܫܰܪܺܝܪܺܝܢ ܠܺܝ ܡܶܢ ܐܳܬܘ̈ܳܬܳܐ ܕܥܳܒܶܕ ܗ̱ܘܳܐ ܐܰܠܳܗܳܐ ܒܺܐܝܕ̈ܰܝܗܽܘܢ : ܕܗܽܘ ܡܰܠܶܠ ܒܗܽܘܢ : ܐܳܦܶܢ ܠܳܐ ܥܳܒܕܺܝܢ ܢܒܺܝ̈ܶܐ ܕܝܰܘܡܳܢ ܐܳܬܘ̈ܳܬܳܐ : ܡܶܛܽܠ ܕܠܳܐ ܨܳܒܶܐ ܡܳܪܰܢ ܕܢܶܥܒܶܕ ܒܺܐܝܕܰܝ̈ܗܽܘܢ : ܡܶܛܽܠ ܕܡܶܬܗܰܝܡܰܢ ܗ̱ܽܘ ܝܰܘܡܳܢ : ܡܰܢ ܓܶܝܪ ܕܠܳܐܬܘ̈ܳܬܳܐ ܩܰܕ̈ܡܳܝܳܬܳܐ ܠܳܐ ܡܗܰܝܡܶܢ : ܐܳܦܠܳܐ ܠܰܐܚܪ̈ܳܝܳܬܳܐ ܡܗܰܝܡܶܢ . ܠܰܢ ܕܶܝܢ ܕܺܝܠܰܢ ܕܠܳܐ ܗܳܘ̈ܝܳܢ ܐܳܬܘ̈ܳܬܳܐ ܒܺܐܝܕ̈ܰܝܢ ܡܶܢ ܣܳܗܕܽܘܬܳܐ ܕܰܟܬܳܒܰܝ̈ܗܽܘܢ ܕܩܰܕ̈ܺܝܫܶܐ ܕܰܥܒܰܕܘ ܐܳܬܘ̈ܳܬܳܐ ܚܰܣ̈ܺܝܢܳܬܳܐ ܢܶܬܩܰܒܰܠ ܡܺܐܡܪܰܢ . ܐܶܢ ܫܰܪܺܝܪܺܝܢ ܠܟܽܘܢ ܢܒܺܝ̈ܶܐ ܘܰܫܠ̈ܺܝܚܶܐ ܘܡܳܪܰܢ : ܣܳܓܕܺܝܢܰܢ ܠܶܗ : ܗܶܢܽܘܢ ܣܳܗܕܺܝܢ ܠܡܶܠܰܝ̈ܢ ܒܡܶܠܰܝ̈ܗܽܘܢ : ܕܫܰܪܺܝܪ̈ܳܢ ܐܶܢܶܝܢ ܘܫܳܠ̈ܡܳܢ ܠܡܶܠܰܝܗ̈ܽܘܢ ܀ ܫܠܶܡ ܦܳܣܽܘܩܳܐ ܐ̱ܚܪܳܝܳܐ ܕܡܰܠܦܳܢܽܘܬܶܗ ܕܗܳܢܳܐ ܩܰܕܺܝܫܳܐ . ܡܰܡܠ̱ܠܳܐ ܡܰܡܠ̱ܠܳܐ