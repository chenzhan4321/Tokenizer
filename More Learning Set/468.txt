ܪܹܫܵܐ ܗܵܢܵܐ : ܚܲܝܹ̈ܐ ܡܠܸܐ . ܥܙ . ܪܹܫܵܐ ܗܵܢܵܐ : ܚܲܝܹ̈ܐ ܡܠܸܐ . ܥܙ . ܐܘܿ ܒܲܪܢܵܫܵܐ ܚܲܠܵܫܵܐ : ܨܵܒܹ̇ܐ ܐܲܢ̄ܬܿ ܠܡܸܫܟܵܚܘܼ ܚܲܝܹ̈ܐ ؟ ܗܲܝܡܵܢܘܼܬܼܵܐ ܘܡܲܟܿܝܼܘܟܼܘܼܬܼܵܐ ܠܒܼܘܿܟܼ ܠܵܟܼ : ܕܲܒܼܗܹܝܢ ܬܸܫܟܲܚ ܪ̈ܲܚܡܹܐ ܘܥܘܼܕܼܪܵܢܵܐ ܘܡܲܡܠܸܐ ܒܠܸܒܵܐ ܡ̣ܢ ܠܘܵܬܼ ܐܲܠܵܗܵܐ : ܥܲܡ ܢܘܼܛܵܪܵܐ ܕܒܼܤܸܝܵܐ ܘܲܒܼܓܸܐܝܵܐ . ܨܵܒܹ̇ܐ ܐܲܢ̄ܬܿ ܕܹܝܢ ܠܗܹܝܢ ܠܗܵܠܹܝܢ ܠܡܸܩܢܵܐ ܕܐܝܼܬܲܝܗܹܝܢ ܡܥܝܼܢܵܐ ܕܚܲܝܹ̈ܐ ؟ ܦܫܝܼܛܘܼܬܼܵܐ ܠܒܼܘܿܟܼ ܠܵܟܼ : ܡ̣ܢ ܫܘܼܪܵܝܵܐ . ܒܲܦܫܝܼܛܘܼܬܼܵܐ ܗܲܠܸܟܼ ܩܕܼܵܡ ܐܲܠܵܗܵܐ : ܘܠܵܘ ܒܝܼܕܲܥܬܼܵܐ . ܠܲܦܫܝܼܛܘܼܬܼܵܐ : ܗܲܝܡܵܢܘܼܬܼܵܐ ܢܲܩܝܼܦܵܐ . ܠܩܲܛܝܼܢܘܼܬܼܵܐ ܕܹܝܢ ܘܗܘܼܦܵܟܼ ܚܘܼ̈ܫܵܒܹܐ ܕܝܼܕܲܝܬܼܵܐ : ܡܲܤܒܿܪ̈ܵܢܘܵܬܼܵܐ . ܠܡܲܤܒܿܪ̈ܵܢܘܵܬܼܵܐ ܕܹܝܢ : ܪܲܚܝܼܩܘܼܬܼܵܐ ܕܡ̣ܢ ܐܲܠܵܗܵܐ . ܐܸܡܲܬܼܝ ܕܢܲܦܝܼܠ ܐܲܢ̄ܬܿ ܩܕܼܵܡ ܐܲܠܵܗܵܐ ܒܲܨܠܘܿܬܼܵܐ : ܗܵܟܲܢܵܐ ܗ̤ܘܝܼ ܒܚܘܼܫܵܒܼܵܟܼ : ܐܲܝܟܼ ܫܵܘܫܡܵܢܵܐ : ܘܐܲܝܟܼ ܪ̈ܲܚܫܵܐ ܕܐܲܪܥܵܐ : ܘܐܲܝܟܼ ܚܲܒܿܫܘܼܫܬܼܵܐ . ܘܩܘܼܪܝܵܐܝܼܬܼ ܠܲܓܼܠܸܓܼ : ܘܠܵܐ ܬܡܲܠܸܠ ܩܕܼܵܡܵܘܗܝ ܒܝܼܕܲܥܬܼܵܐ . ܒܬܲܪܥܝܼܬܼܵܐ ܫܒܲܪܬܼܵܐ ܐܸܬܼܩܲܪܲܒܼ ܠܘܵܬܼ ܐܲܠܵܗܵܐ ܘܗܲܠܸܟܼ ܩܕܼܵܡܵܘܗܝ : ܕܬܸܫܬܿܘܸܐ ܠܗܵܝ̇ ܒܛܝܼܠܘܼܬܼܵܐ ܐܲܒܼܵܗܵܝܬܼܵܐ : ܕܗܵܘ̇ܝܵܐ ܠܐܲܒܼܵܗܹ̈ܐ ܥܲܠ ܒܢܲܝ̈ܗܘܿܢ ܫܲܒܼܪܹ̈ܐ . ܐܲܡܝܼܪ : ܕܢܵܛܲܪ ܠܫܲܒܼܪܹ̈ܐ ܡܵܪܝܵܐ . pb. 525 ܩܵܪܹܒܼ ܫܲܒܼܪܵܐ ܨܹܝܕܼ ܚܸܘܝܵܐ : ܘܠܵܒܹ̇ܟܼ ܠܹܗ ܒܨܵܘܪܹܗ : ܘܠܵܐ ܡܲܟܸܐ ܠܹܗ . ܥܲܪܛܸܠ ܡܗܲܠܸܟܼ ܫܲܒܼܪܵܐ : ܟ̱ܠܹܗ ܤܲܬܼܘܵܐ . ܘܟܲܕܼ ܐ̄ܚܪ̈ܵܢܹܐ ܠܒܼܝܼܫܝܼܢ ܘܲܡܟܲܤܹܝܢ : ܥܲܠܝܼܠ ܩܘܼܪܵܐ ܒܟܼܠܗܘܿܢ ܗܲܕܵܡܲܝ̈ܗܘܿܢ . ܗ̤ܘ ܫܠܝܼܚ ܘܝܲܐܼܝܼܒܼ ܒܝܵܘܡܵܐ ܕܥܲܪܝܵܐ ܘܲܓܼܠܝܼܕܼܵܐ : ܘܠܵܐ ܚܵܐܹ̇ܫ . ܡܸܛܠ ܕܲܡܚܲܦܲܝ ܓܘܼܫܡܵܐ ܕܫܲܒܼܪܘܼܬܼܗܘܿܢ ܒܲܠܒܼܘܼܫܵܐ ܐ̄ܚܪܹܢܵܐ ܕܠܵܐ ܡܸܬܼܚܙܸܐ : ܡ̣ܢ ܗܵܝ̇ ܒܛܝܼܠܘܼܬܼܵܐ ܟܤܝܼܬܼܵܐ ܕܢܵܛ̇ܪܵܐ ܪܲܥܕܘܼܬܼܵܐ ܕܗܲܕܵܡ݂ܹ̈ܐ ܕܫܲܒܼܪܘܼܬܼܵܐ : ܕܠܵܐ ܢܸܬܼܩܲܪܲܒܼ ܠܗܘܿܢ ܢܸܟܼܝܵܢܵܐ ܕܡ̣ܢ ܡܸܕܸܡ . ܗܵܫܵܐ ܡܗܲܝܡܸܢ ܐܲܢ̄ܬܿ ܕܐܝܼܬܼ ܒܛܝܼܠܘܼܬܼܵܐ ܟܤܝܼܬܼܵܐ : ܕܲܠܓܼܘܼܫܡܵܐ ܪܲܓܼܝܵܐ ܕܝܲܬܝܼܪ ܢܩܸܐ ܘܲܕܼܠܝܼܸܠ ܠܟܼܠ ܢܸܟܼܝܵܢ̈ܝܼܢ : ܡܸܛܠ ܪܲܓܼܝܘܼܬܹܗ ܘܲܡܚܝܼܸܠܘܼܬܼܵܐ ܕܪ̈ܘܼܟܵܒܼܵܘܗܝ : ܘܲܢܛܝܼܪ ܡܸܨܥܲܬܼ ܤܲܩܘܼ̈ܒܼܠܵܝܵܬܼܵܐ : ܘܠܵܐ ܡܲܚ̈ܫܵܢ ܠܹܗ ؟ ܢܵܛܲܪ ܠܲܡ ܠܫܲܒܼܪܹ̈ܐ ܡܵܪܝܵܐ . ܠܵܐ ܡܸܛܠ ܫܲܒܼܪܹ̈ܐ ܕܒܲܟܼܝܵܢܵܐ ܒܲܠܚܘܿܕܼ ܬܸܫܡܲܥ ܘܲܬܼܗܲܝܡܸܢ ܗܵܠܹܝܢ : ܐܸܠܵܐ ܐܵܦ ܕܐܲܝܠܹܝܢ ܕܟܲܕܼ ܐܝܼܬܲܝܗܘܿܢ ܚܲܟܿܝܼ̈ܡܹܐ ܒܥܵܠܡܵܐ : ܫܵܒܼܩ̇ܝܼܢ ܝܑܼܕܲܥܬܼܗܘܿܢ : ܘܥܲܠ ܗܵܝ̇ ܚܸܟܼܡܼܵܐ ܤܵܦܩܲܬܼ ܠܟܼܠ ܡܸܤܬܲܡܟܿܝܼܢ : ܘܗܵܘܹ̇ܝܢ ܫܲܒܼܪ̈ܝܼܢ ܒܨܸܒܼܝܵܢܗܘܿܢ . ܘܗܵܝܕܹܝܢ ܝܵܠܦ̇ܝܼܢ ܚܸܟܼܡܬܼܵܐ : ܗܵܝ̇ ܕܠܵܐ ܡܸܬܼܝܼܠܦܵܐ ܒܥܲܡ̈ܠܿܠ ܕܕܼܘܼܪܵܫܵܐ . ܘܫܲܦܝܼܪ ܐܸܡ݂ܲܪ ܐܵܦ ܚܲܟܿܝܼܡ ܒܐܲܠܵܗܵܝ̈ܵܬܐ ܛܘܼܒܼܵܢܵܐ ܫܠܝܼܚܵܐ ܟܲܕܼ ܡܲܪܬܸܐ : ܕܡܲܢ ܕܤܵܒܲܪ ܕܚܲܟܝܼܡ ܗ̄ܘ̣ ܒܥܵܠܡܵܐ ܗܵܢܵܐ : ܢܸܗܘܸܐ ܠܹܗ ܤܲܟܼܠܵܐ : ܕܢܸܗܘܸܐ ܚܲܟܝܼܡܵܐ . ܒܪܲܡ ܐܲܦܝܼܣ ܠܐܲܠܵܗܵܐ : ܕܢܸܬܸܠ ܠܵܟܼ ܕܬܸܡܛܸܐ ܠܲܡܫܘܼܚܬܼܵܐ ܕܗܲܝܡܵܢܘܼܬܼܵܐ . ܐܸܢܕܹܝܢ ܠܒܼܘܼܤܵܡܵܗ̇ ܕܗܲܝܡܵܢܘܼܬܼܵܐ ܬܲܪܓܸܫ ܒܢܲܦܫܵܟܼ : ܠܵܐ ܥܲܡܩܵܐ ܠܝܼ ܕܐܹܡܲܪ : ܕܬܼܘܼܒܼ ܠܵܐ ܗܵܘܹ̇ܐ ܡܸܕܸܡ ܕܟܼܵܠܹ̇ܐ ܠܵܗ̇ ܡ̣ܢ ܡܫܝܼܚܵܐ . ܘܠܵܐ ܥܲܤܩܵܐ ܠܵܗ̇ pb. 526 ܠܡܸܫܬܿܒܼܵܝܘܼ ܒܟܼܠܥܸܕܵܢ ܡ̣ܢ ܐܲܪ̈ܥܵܢܵܝܵܬܼܵܐ : ܘܲܠܡܸܛܥܵܐ ܠܥܵܠܡܵܐ ܗܵܢܵܐ ܡܚܝܼܠܵܐ : ܘܲܠܥܘܼܗܕܵܢܵܐ ܕܨܸܒܼ̈ܘܵܬܹܗ . ܚܠܵܦ ܗܵܕܹܐ : ܕܠܵܐ ܡܲܐܝܼܢܘܼ ܨܲܠܵܐ : ܘܲܒܼܕܸܡ̈ܥܹܐ ܒܥܝܼܗ̇ : ܘܚܲܡܝܼܡܵܐܝܼܬܼ ܐܸܬܼܚܲܢܲܢ . ܘܲܒܼܝܼܨܝܼܦܘܼܬܼܵܐ ܤܲܓܝܼܐܬܼܵܐ ܐܸܬܼܟܲܫܲܦ : ܥܕܲܡܵܐ ܕܬܸܤܲܒܼ . ܕܬܼܘܼܒܼ : ܠܵܐ ܠܵܐܹ̇ܐ ܐܲܢ̄ܬܿ . ܠܗܵܕܹܐ ܕܹܝܢ ܡܸܫܬܘܸܐ ܐܲܢ̄ܬܿ : ܐܸܢ ܩܲܕܼܡܵܝܑܬܼ ܬܸܥܨܸܐ ܐܲܢ̄ܬܿ ܢܲܦܫܵܟܼ : ܠܡܸܫܕܵܐ ܨܸܦܬܼܵܟܼ ܥܲܠ ܐܲܠܵܗܵܐ ܒܗܲܝܡܵܢܘܼܬܼܵܐ : ܘܲܬܼܚܲܠܸܦ ܒܛܝܼܠܘܼܬܼܵܟܼ ܒܲܒܼܛܝܼܠܘܼܬܼܵܐ ܕܝܼܠܹܗ . ܘܗܵܝܕܹܝܢ ܡܵܐ ܕܚܵܙܹ̇ܐ ܠܨܸܒܼܝܵܢܵܟܼ ܕܲܒܼܟܼܠܵܗ̇ ܫܲܦܝܘܼܬܼܵܐ ܕܬܲܪܥܝܼܬܼܵܐ ܗܲܝܡܸܢܬܵܝܗܝ ܠܐܲܠܵܗܵܐ ܥܲܠ ܨܸܒܼ̈ܘܵܬܼܵܟܼ : ܘܲܥ̣ܨܲܝܬܿ ܢܲܦܫܵܟܼ ܕܬܸܬܟܸܠ ܥܲܠ ܐܲܠܵܗܵܐ ܝܲܬܝܼܪ ܡ̣ܢ ܕܥܲܠ ܢܲܦܫܵܟܼ : ܗܵܕܹܝܢ ܗܵܘ̇ ܚܲܝܠܵܐ ܕܠܵܐ ܡܦܵܣ ܐܲܢ̄ܬܿ ܒܹܗ ܡܲܓܸܢ ܥܠܲܝܟܼ : ܕܡܲܪܓܫܵܢܵܐܝܼܬܼ ܬܸܚܲܫ ܒܚܲܝܠܵܐ ܕܐܝܼܬܼ ܠܘܵܬܼܵܟܼ : ܕܠܵܐ ܦܘܼܠܵܓܼܵܐ . ܒܗܵܢܵܐ ܚܲܝܠܵܐ ܗ̄ܘ̣ ܕܟܲܕܼ ܡܲܪܓܫܝܼܢ ܤܲܓܝܼ̈ܐܹܐ ܥܵܐܹ̇ܠܝܼܢ ܠܢܘܼܪܵܐ ܘܠܵܐ ܕܲܚ̇ܠܝܼܢ : ܘܕܼܵܪܟܿܝܼܢ ܥܲܠ ܡܲܝ̈ܵܐ ܘܠܵܐ ܡܸܬܼܦܲܠܓܼܝܼܢ ܚܘܼܫܵܒܲܝ̈ܗܘܿܢ ܕܕܲܡ ܡܸܬܿܛܲܒܿܥܝܼܢ ܒܓܼܵܘܗܘܿܢ . ܡܸܛܠ ܕܲܡܚܲܠܵܐ ܠܗܘܿܢ ܗܲܝܡܵܢܘܼܬܼܵܐ ܠܪܸ̈ܓܼܫܹܝܗ̇ ܕܢܲܦܫܵܐ : ܘܐܲܝܟܼ ܡܲܢ ܕܲܦܝܵܤܵܐ ܡܸܕܸܡ ܠܵܐ ܡܸܬܼܚܲܙܝܵܢܵܐ ܡܲܪܓܫܵܐ ܗ̤ܝ ܒܵܗ̇ ܕܠܵܐ ܢܸܬܼܡܚܸܠ ܚܘܼܫܵܒܼܵܐ : ܘܠܵܐ ܢܚܘܼܪ ܒܚܲܙܵܬܼܵܐ ܕܨܸܒܼ̈ܘܵܬܼܵܐ ܕܚܝܼ̈ܠܵܬܼܵܐ : ܐܸܠܵܐ ܒܚܵܘܪܵܐ ܡܸܕܸܡ ܕܲܡܥܲܠܲܝ ܡ̣ܢ ܪܸ̈ܓܼܫܹܐ . ܚܙܝܼ ܕܲܠܡܵܐ ܡܸܤܬܲܒܼܪܵܐ ܠܵܟܼ ܟܠ ܟ̱ܠܹܗ : ܕܗܵܝ̇ ܝܑܼܕܲܥܬܼܵܐ ܪܘܼܚܵܢܵܝܬܼܵܐ ܒܗܵܕܹܐ ܝܑܼܕܲܥܬܼܵܐ ܕܲܢܦܸܫ ܡܸܬܼܩܲܒܿܠܵܐ . ܠܵܘ ܒܲܠܚܘܿܕܼ ܕܠܵܐ ܡܸܫܟܿܚܵܐ ܕܬܸܬܼܩܲܒܲܠ ܗܵܝ̇ ܝܑܼܕܲܥܬܼܵܐ ܪܘܼܚܵܢܵܝܬܐ ܒܗܵܕܹܐ ܝܑܼܕܲܥܬܼܵܐ ܢܲܦܫܵܢܵܝܬܼܵܐ : ܐܸܠܵܐ ܕܐܵܦܠܵܐ ܡܲܪܓܵܫܘܼ ܢܲܪܓܫܘܼܢ ܒܵܗ̇ ܡܲܨܝܵܐ ܕܢܸܫܬܘܘܿܢ : ܐܲܝܠܹܝܢ ܕܲܒܼܗܵܕܹܐ ܡܸܬܼܚܲܦܛܝܼܢ ܠܡܸܬܼܿܕܲܪܵܫܘܼ . ܘܐܸܢ ܐܝܼܬܼ pb. 527 ܡܸܢܗܘܿܢ ܕܨܵܒܹ̇ܐ ܠܡܸܬܼܩܲܪܵܒܼܘܼ ܠܗܵܝ̇ ܝܑܼܕܲܥܬܼܵܐ ܕܪܘܼܚ : ܥܕܲܡܵܐ ܕܟܼܵܦܲܪ ܒܗܵܕܹܐ ܘܲܒܼܟܼܠܗܘܿܢ ܩܸܦ̈ܠܹܐ ܕܩܲܛܝܼܢܘܼܬܼܵܗ̇ ܘܲܒܼܥܘܼܪ̈ܙܵܠܹܝܗ̇ : ܘܩܵܐܹ̇ܡ ܒܫܲܒܼܪܘܼܬܼܵܐ ܕܬܲܪܥܝܼܬܼܵܐ : ܐܵܦܠܵܐ ܩܲܠܝܼܠ ܕܢܸܬܼܩܲܪܲܒܼ ܠܘܵܬܼܵܗ̇ ܕܗܵܝ̇ ܡܸܫܟܲܚ . ܐܸܠܵܐ ܘܥܘܼܟܵܪܹ̈ܐ ܤܲܓܝܼ̈ܐܹܐ ܗܵܘܹ̇ܝܢ ܠܹܗ ܥܝܵܕܼ̈ܝܗ̇ ܘܙܵܘܥܹ̈ܝܗ̇ ܡܦܲܬ̈ܠܹܐ : ܥܕܲܡܵܐ ܕܲܒܼܩܲܠܝܼܠ ܩܲܠܝܼܠ ܛܵܥܹ̇ܐ ܠܗܘܿܢ . ܗܵܝ̇ ܝܑܼܕܲܥܬܼܵܐ ܪܘܼܚܵܢܵܝܬܼܵܐ : ܦܫܝܼܛܬܼܵܐ ܗ̣̄ܝ . ܘܲܒܼܚܘܼ̈ܫܵܒܹܐ ܢܲܦܫܵܢܵܝܹ̈ܐ : ܠܵܐ ܡܲܙܠܓܼܵܐ . ܥܕܲܡܵܐ ܕܡܸܬܼܚܲܪܲܪ ܪܸܥܝܵܢܵܐ ܡ̣ܢ ܤܲܓܝܼܐܘܼܬܼ ܚܘܼ̈ܫܵܒܹܐ : ܘܐܵܬܹ̇ܐ ܠܲܚܕܼܵܐ ܦܫܝܼܛܘܼܬܼܵܐ ܕܕܲܟܼܝܘܼܬܼܵܐ : ܐܵܦܠܵܐ ܕܢܲܪܓܸܫ ܒܪ̈ܘܼܚܵܢܵܝܬܼܵܐ ܡܸܫܟܲܚ . ܗܵܢܵܐ ܕܹܝܢ ܛܲܟܼܤܵܐ ܕܝܼܕܲܥܬܼܵܐ : ܕܢܸܪܓܲܫ ܐ̄ܢܵܫ ܒܗܵܘ̇ ܒܘܼܤܵܡܵܐ ܕܚܲܝܹ̈ܐ ܕܗܵܘ̇ ܥܵܠܡܵܐ ܡ̣ܢ ܗܵܪܟܵܐ : ܠܤܲܓܝܼܐܝܼܬܼ ܚܘܼ̈ܫܵܒܹܐ ܡܲܤܠܸܐ . ܘܝܼܕܲܥܬܼܵܐ ܗܵܕܹܐ ܕܲܢܦܸܫ : ܠܒܲܪ ܡ̣ܢ ܟܢܘܼ̈ܫܝܹܐ ܕܲܤܒܼܝܼܤܘܼܬܼ ܚܘܼ̈ܫܵܒܹܐ : ܕܬܸܕܲܥ ܡܸܕܸܡ ܐ̄ܚܪܹܝܢ : ܕܲܒܼܫܲܦܝܘܼܬܼ ܪܸܥܝܵܢܵܐ ܡܸܬܼܩܲܒܲܠ : ܠܵܐ ܡܸܫܟܿܚܵܐ . ܘܡܸܠܬܹܗ ܕܡܵܪܲܢ : ܠܵܐ ܡܸܬܿܕܲܓܠܵܐ . ܐܸܢ ܠܵܐ ܬܸܬܼܗܲܦܟܿܘܼܢ ܘܬܸܗܘܘܿܢ ܐܲܝܟܼ ܛܠܵܝܹ̈ܐ : ܠܡܸܥܲܠ ܠܡܲܠܟܘܼܬܹܗ ܕܐܲܠܵܗܵܐ : ܠܵܐ ܡܸܫܟܿܚܝܼܢ ܐܢ̄ܬܿܘܿܢ . ܘܗܵܐ : ܤܲܓܝܼ̈ܐܹܐ ܕܲܠܗܵܕܹܐ ܒܘܿܪܘܼܬܼܵܐ ܠܵܐ ܡܸܬܼܡܲܛܹܝܢ . ܘܲܒܼܝܲܕܼ ܥ̇ܒܼܵܕܲܝ̈ܗܘܿܢ ܫܲܦܝܼܪܹ̈ܐ : ܢܛܝܼܪܵܐ ܠܗܘܿܢ ܡܢܵܬܐ ܥܲܡ ܡܵܪܲܢ ܒܡܲܠܟܿܘܼܬܼܵܐ ܕܲܫܡܲܝܵܐ . ܐܲܝܟܼ ܡܵܐ ܕܐܵܦ ܡ̣ܢ ܤܘܼܟܵܠܵܐ ܕܛܘܼ̈ܒܹܐ ܕܤܵܡ̣ ܡܦܲܪܫܵܐܝܼܬܼ ܒܲܤܒܲܪܬܹܗ ܡܸܬܼܝܲܕܼܥܵܐ . ܕܫܘܼ̈ܚܠܵܦܹܐ : ܥܲܡ ܦܘܼܪ̈ܫܵܢܹܐ ܤܲܓܝܼ̈ܐܹܐ ܕܕܼܘܸܝܵܪܹ̈ܐ ܐܵܘܕܲܥ̣ ܒܗܘܿܢ ܒܛܘܼ̈ܒܹܐ . ܕܟܼܠܢܵܫ ܒܟܼܠ ܡܘܼ̈ܫܚܵܢ ܒܟܼܠ ܐܘܼܪܚܵܐ ܕܐܵܙܹ̇ܠ ܠܘܵܬܹܗ : ܦܬܼܝܼܚ ܗ̄ܘ̣ ܩܕܼܵܡܵܘܗܝ ܬܲܪܥܵܐ ܕܡܲܠܟܿܘܼܬܼ ܫܡܲܝܵܐ . ܐܸܠܵܐ ܗܵܝ̇ ܕܐܸܠܵܐ ܬܸܬܼܗܲܦܟܿܘܼܢ ܘܬܸܗܘܘܿܢ ܐܲܝܟܼ ܛܠܵܝܹ̈ܐ : ܠܗܵܕܹܐ ܕܡ̣ܢ ܗܵܪܟܵܐ pb. 528 ܢܲܪܓܸܫ ܐ̄ܢܵܫ ܒܗܵܘ̇ ܒܘܼܤܵܡܵܐ ܕܡܲܠܟܿܘܼܬܼܵܐ ܐܵܡܲ̈ܪ . ܡܲܠܟܿܘܼܬܼܵܐ ܕܲܫܡܲܝܵܐ : ܬܹܐܘܿܪܝܼܵܐ ܪܘܼܚܵܢܵܝܬܼܵܐ ܐܵܡ̇ܪܝܼܢ ܕܐܝܼܬܹܝܗ̇ . ܘܗܵܕܹܐ ܠܵܐ ܗ̄ܘ̣ܵܐ ܒܥܲܡ̈ܠܹܐ ܕܚܘܼ̈ܫܵܒܹܐ ܡܸܫܢܲܟܼܚܵܐ : ܐܸܠܵܐ ܡ̣ܢ ܛܲܝܒܿܘܼܬܼܵܐ ܡܸܬܿܛܲܥܡܵܐ . ܘܲܥܕܲܡܵܐ ܕܡܸܬܿܕܲܟܸܐ ܐ̄ܢܵܫ : ܐܵܦܠܵܐ ܕܢܸܫܡܲܥ ܬܘܼܒܼ ܤܵܦܹ̇ܿܩ . ܡܸܛܠ ܕܡ̣ܢ ܝܘܼܠܦܵܢܵܐ : ܠܵܐ ܡܸܬܼܩܲܢܝܵܐ . ܐܸܢ ܬܸܡܛܸܐ ܕܹܝܢ ܠܕܲܟܼܝܘܼܬܼܵܐ ܒܹܪܝ : ܗܵܝ̇ ܕܡܸܬܼܩܲܝܢܵܐ ܡ̣ܢ ܗܲܝܡܵܢܘܼܬܼܵܐ ܕܠܸܒܵܐ ܘܲܒܼܫܸܠܝܵܐ ܕܡ̣ܢ ܒܢܲܝ̈ܢܵܫܵܐ : ܘܛܵܥܹ̇ܐ ܐܲܢ̄ܬܿ ܠܝܼܕܲܥܬܹܗ ܕܗܵܢܵܐ ܥܵܠܡܵܐ : ܟܲܕܼ ܠܵܐ ܪܓܼܝܼܫ ܐܲܢ̄ܬܿ : ܒܓܼܵܘܵܟܼ ܡܸܫܬܲܟܼܚܵܐ ܡܸܢܫܹܠܝ : ܕܠܵܐ ܥܘܼܩܵܒܼܵܐ ܕܒܼܵܬܼܪܵܗ̇ . ܐܲܩܝܼܡ ܠܲܡ ܩܵܝܑܸܡܬܼܵܐ : ܘܤܘܿܟܼ ܥܠܹܝܗ̇ ܡܸܫܚܵܐ . ܘܬܸܫܟܲܚ : ܤܝܼܡܬܼܵܟܼ : ܒܓܼܵܘܵܟܼ . ܐܸܢܕܹܝܢ ܒܫܲܪ̈ܒܘܿܩܝܵܬܼܵܗ̇ ܕܝܼܕܲܥܵܬܐ ܢܲܦܫܵܢܵܝܬܐ ܬܸܬܿܚܸܕܼ : ܠܵܐ ܤܲܢܝܵܐ ܠܝܼ ܕܐܹܡܲܪ : ܕܠܝܼܠ ܗ̄ܘ̣ ܠܵܟܼ ܡ̣ܢ ܐܲܤܘܼܪܹ̈ܐ ܕܦܲܪܙܠܵܐ ܠܡܸܬܼܦܲܠܵܛܘܼ : ܐܵܘ ܡܸܢܵܗ̇ ܘܠܵܐ ܪܲܚܝܼܩ ܐܲܢ̄ܬܿ ܒܐܲܡܝܼܢܘܼ ܡ̣ܢ ܦܲܚܹ̈ܐ ܕܛܵܥܝܘܼܬܼܵܐ : ܘܠܵܐ ܡ̣ܢ ܡܬܼܘܿܡ ܬܸܫܟܲܚ ܬܸܤܲܒܼ ܦܵܪܹܗ̄ܤܝܼܵܐ ܘܬܼܘܼܟܼܠܵܢܵܐ ܕܲܠܘܵܬܼ ܡܵܪܲܢ . ܘܲܒܼܟܼܠܥܸܕܵܢ ܥܲܠ ܦܘܼܡܹܗ ܕܤܲܝܦܵܐ ܪܵܕܹܐ ܐܲܢ̄ܬܿ : ܘܲܕܿܬܸܗܘܸܐ ܕܠܵܐ ܚܲܫܵܐ ܠܲܓܼܡܵܪ ܠܵܐ ܡܸܫܟܲܚ ܐܲܢ̄ܬܿ . ܒܲܡܚܝܠܘܼܬܼܵܐ ܐܸܬܼܓܵܘܲܣ ܘܒܲܦܫܝܼܛܘܼܬܼܵܐ : ܕܬܸܚܸܐ ܩܕܼܵܐ ܐܲܠܵܗܵܐ ܫܲܦܝܼܪ : ܘܲܕܼܠܵܐ ܨܸܦܬܼܵܐ ܬܸܗܘܸܐ . ܐܲܝܟܲܢܵܐ ܓܹܝܪ ܕܲܢܲܩܝܼܦ ܛܸܠܵܠܵܐ ܠܓܼܘܼܫܡܹ̈ܐ : ܗܵܟܲܢܵܐ ܪ̈ܲܚܡܹܐ ܠܡܘܼܟܵܟܼܵܐ . ܡܵܕܹܝܢ ܐܸܢ ܒܗܵܠܹܝܢ ܨܵܒܹ̇ܐ ܐܲܢ̄ܬܿ ܠܡܸܬܼܗܲܦܵܟܼܘܼ : ܠܵܐ ܬܸܬܸܠ ܟܠ ܟ̱ܠܹܗ ܐܝܼܕܵܐ ܠܚܘܼ̈ܫܵܒܹܐ ܡܚܝܼ̈ܠܹܐ . ܐܸܢ ܟܠܗܘܿܢ ܢܸܟܼܝܵܢܹ̈ܐ ܘܒܼܝܼ̈ܫܵܬܼܵܐ ܘܩܹܘܲܢܕܹܝܢܘܿܣ ܚܕܝܼܪܝܼܢ pb. 529 ܠܲܟܼ ܘܲܡܕܲܚܠܝܼܢ ܠܵܟܼ : ܠܵܐ ܢܸܬܼܒܛܸܠ ܠܵܟܼ ܕܲܬܼܚܘܼܪ ܒܗܘܿܢ : ܐܵܘ ܕܬܸܚܫܘܿܒܼ ܐܸܢܘܿܢ . ܐܸܢ ܚܕܼܵܐ ܙܒܲܢ ܗܲܝܡܸܢܬܿ ܠܐܲܠܵܗܵܐ ܕܤܵܦܹ̇ܩ ܠܲܡܢܲܛܵܪܘܼܬܼܵܟܼ ܘܲܢܕܲܒܪܵܟܼ ܘܐܸܙܲܠܬܿ ܒܵܬܼܪܹܗ : ܠܵܐ ܬܘܼܒܼ ܬܹܐܨܲܦ ܐܲܢ̄ܬܿ ܕܡܸܕܸܡ ܕܐܲܝܟܼ ܗܵܠܹܝܢ . ܐܸܠܵܐ ܐܸܡܲܪ ܠܢܲܦܫܵܟܼ : ܕܤܵܦܹ̇ܩ ܗ̄ܘ̣ ܠܟܼܠ : ܗܵܘ̇ ܡܲܢ ܕܐܲܓܼܥ̇ܠܹܬܼ ܠܹܗ ܢܲܦܫܝ ܚܕܼܵܐ ܙܒܲܢ . ܐܸܢܵܐ : ܠܵܐ ܩܲܪܝܼܒܼ ܐ̄ܢܵܐ : ܗ̤ܘ ܝܵܕܲܥ . ܘܗܵܝܕܹܝܢ ܒܲܥ̇ܒܼܵܕܼܵܐ ܬܸܚܙܸܐ ܬܡܝܼ̈ܗܵܬܹܗ ܕܐܲܠܵܗܵܐ : ܕܐܲܝܟܲܢ ܩܲܪܝܼܒܼ ܗ̄ܘ̣ ܒܟܼܠܙܒܼܢ ܦܘܼܪܩܵܢܹܗ ܠܕܼܵܚܠܵܘ̈ܗܝ . ܘܲܚܕܼܝܼܪܵܐ ܠܗܘܿܢ ܒܛܝܼܠܘܼܬܹܗ : ܘܠܵܐ ܡܸܬܼܚܲܙܝܵܐ . ܘܠܵܘ ܡܸܛܠ ܕܲܥܲܝ̈ܢܹܐ ܕܲܦܼܓܼܪܵܐ ܠܵܐ ܡܸܬܼܚܙܸܐ ܢܵܛܘܿܪܵܐ ܕܥܲܡܵܟܼ : ܬܸܬܼܦܲܠܲܓܼ ܠܵܟܼ ܥܵܠܘܗܝ ܕܐܵܦܠܵܐ ܐܝܼܬܼܵܘܗܝ . ܐܝܼܬܼ ܐܸܡܲܬܼܝ ܬܘܼܒܼ : ܕܐܵܦ ܠܥܲܝ̈ܢܹܐ ܕܦܲܓܼܪܵܐ ܡܸܬܼܓܠܸܐ : ܐܲܝܟܼ ܕܲܠܫܘܼܪܵܪܵܟܼ ܕܝܼܠܵܟܼ . ܡܵܐ ܕܹܝܢ ܕܲܫ̣ܕܼܵܐ ܡܸܢܹܗ ܒܲܪܢܵܫܵܐ ܟ̱ܠܹܗ ܥܘܼܕܼܪܵܢܵܐ ܡܸܬܼܚܲܙܝܵܢܵܐ ܘܤܲܒܼܪܵܐ ܐ̄ܢܵܫܵܝܵܐ : ܘܲܢܩܸܦ̣ ܠܐܲܠܵܗܵܐ ܒܗܲܝܡܵܢܘܼܬܼܵܐ ܘܲܒܼܠܸܒܵܐ ܫܲܦܝܵܐ : ܒܲܪ ܫܵܥܬܹܗ ܢܵܩ̇ܦܵܐ ܠܹܗ ܛܲܝܒܿܘܼܬܼܵܐ : ܘܓܼܵܠܝܵܐ ܒܹܗ ܚܲܝܠܵܗ̇ ܒܥܘܼܕܼܪ̈ܵܢܹܐ ܡܫܲܚ̈ܠ̱ܦܹܐ . ܠܘܼܩܕܲܡ ܕܹܝܢ : ܒܗܵܠܹܝܢ ܓܲܠ̈ܝܵܬܼܵܐ ܘܲܕܼܦܲܓܼܪܵܐ ܡܚܵܘܝܵܐ ܠܹܗ ܥܘܼܕܼܪ̈ܵܢܹܝܗ̇ : ܒܲܒܼܛܝܼܠܘܼܬܼܵܗ̇ ܕܲܥܠܵܘܗܝ . ܐܲܝܟܼ ܡܲܢ ܕܲܒܼܗܵܠܹܝܢ : ܝܲܬܝܼܪ ܡܨܸܐ ܕܢܲܪܓܸܿܫ ܒܚܲܝܠܵܐ ܕܒܲܒܼܛܝܼܠܘܼܬܹܗ ܕܐܲܠܵܗܵܐ ܕܲܥܠܵܘܗܝ . ܕܲܒܼܤܘܼܟܵܠܵܐ ܕܐܲܝܠܹܝܢ ܕܓܲܠ̈ܝܵܢ : ܢܸܫܬܲܪܲܪ ܒܐܲܝܠܹܝܢ ܕܟܲܤ̈ܝܵܢ : ܐܲܝܟܼ ܕܙܵܕܩ ܠܫܲܒܼܪܘܼܬܼ ܬܲܪܥܝܼܬܹܗ ܘܠܵܐ ܦܲܓܝܼܚܘܼܬܹܗ . ܕܐܲܝܟܼ ܐܲܝܟܲܢ ؟ ܗܵܢܵܘ ܕܹܝܢ ܐܲܝܟܼ ܐ̄ܢܵܫ ܢܹܐܡܲܪ : ܕܡܸܬܿܛܲܝܲܒܼ ܠܹܗ ܤܘܼܢܩܵܢܹܗ ܕܠܵܐ ܥܲܡܠܵܐ : ܟܲܕܼ ܠܵܐ ܝܵܨܹ̇ܦ . ܘܡܲܥܒܿܪܵܐ ܡܸܢܹܗ ܓܸܕܼܫܹ̈ܐ ܤܲܓܝܼ̈ܐܹܐ pb. 530 ܕܐܸܬܼܩܲܪܲܒܼܘ ܠܘܵܬܹܗ ܟܡܵܐ ܙܲܒܼ̈ܢܝܼܢ : ܕܲܡܠܹܝܢ ܩܹܘܲܢܕܹܝܢܘܿܣ . ܘܟܲܕܼ ܗܘ̤ ܠܵܐ ܒܛܝܼܠ ܠܹܗ ܒܲܕܼܠܵܐ ܪܓܼܝܼܫ : ܕܵܚ̇ܩܵܐ ܡܸܢܹܗ ܛܲܝܒܿܘܼܬܼܵܐ ܒܕܼܘܼܡܵܪܵܐ ܪܲܒܵܐ : ܥܲܡ ܫܲܪܟܵܐ ܕܡܸܕܸܡ ܡܸܕܸܡ ܕܡܸܢܫܹܠܝ ܥܵܪܹܨ ܟܲܕܼ ܠܵܐ ܪܥܸܐ : ܕܲܟܼܡܵܐ ܙܲܒܼ̈ܢܝܼܢ ܚܘܼܒܵܠܵܐ ܕܢܦܫܵܐ : ܘܡܸܢܗܘܿܢ ܕܦܲܓܼܪܵܐ ܡܲܨܝܵܐ ܕܢܸܗܘܸܐ . ܘܢܵܛ̇ܪܵܐ ܠܹܗ ܡܸܢܗܘܿܢ : ܐܲܝܟܼ ܡܪܲܒܿܝܵܢܝܼܬܼܵܐ ܕܡܲܛܠܠܵܐ ܘܦܵܪܤܵܐ ܟܸܢܦܹ̈ܿܝܗ̇ ܥܲܠ ܒܢܹ̈ܝܗ̇ : ܕܠܵܐ ܢܸܬܸܩܲܪܲܒܼ ܠܗܘܿܢ ܢܸܟܼܝܵܢܵܐ . ܘܒܹܗ ܒܥܸܕܵܢܵܐ ܥܵܒܼ̇ܕܵܐ ܠܹܗ : ܕܢܲܪܓܸܫ ܒܐܲܝܠܹܝܢ ܕܲܗܘ̤ܵܝ̈ . ܟܲܕܼ ܡܚܵܘܝܵܐ ܠܹܗ ܥܸܠܲܬܼ ܐܲܒܼܕܵܢܹܗ : ܒܥܲܝ̈ܢܹܐ ܕܦܲܓܼܪܵܐ . ܘܲܠܥܘܼܕܼܪܵܢܹܗ ܕܐܲܠܵܗܵܐ ܕܲܒܼܗܘܿܢ ܒܤܘܼܥܪܵܢܹܐ : ܕܢܝܼܚܵܐܝܼܬܼ . ܘܲܠܛܘܼܠܵܩܵܐ ܕܚܲܝܵܘ̈ܗܝ ܕܲܩܪܸܒܼ ܗ̄ܘ̣ܵܐ : ܘܦܲܨܲܝܹܗ ܐܲܠܵܗܵܐ . ܗܵܟܲܢܵܐ ܘܲܡܕܲܪܫܵܐ ܠܹܗ : ܐܵܦ ܒܟܲܤ̈ܝܵܬܼܵܐ . ܘܦܵܬܼܚܵܐ ܩܕܼܵܡܵܘܗܝ ܟܡܹܐܢܹ̈ܐ ܕܡܲܚܫ̈ܒܼܵܬܼܵܐ : ܘܲܕܼܚܘܼ̈ܫܵܒܹܐ ܥܲܤ̈ܩܲܝ ܠܡܸܬܿܕܲܪܟܵܢܘܼܬܼܵܐ . ܕܲܦܫܝܼܩܵܐܝܼܬܼ ܢܸܬܿܕܪܸܟܼ ܠܹܗ ܤܘܼܟܵܠܗܘܿܢ : ܘܢܲܩܝܼܦܘܼܬܼܗܘܿܢ ܕܠܲܚ̈ܕܵܕܹܐ ܘܡܲܛܥܝܵܢܘܼܬܼܗܘܿܢ . ܘܐܲܝܢܵܐ ܠܐܲܝܢܵܐ ܢܲܩܝܼܦ : ܘܐܲܝܟܲܢ ܡܸܬܼܝܲܠܕܝܼܢ ܚܲܕܼ ܡ̣ܢ ܚܲܕܼ ܘܡܵܘܒܿܕܼܝܼܡ ܠܢܲܦܫܵܐ . ܘܲܡܦܲܪܤܝܵܐ ܩܕܼܵܡܵܘܗܝ ܟ̱ܠܹܗ ܟܡܹܐܢܗܘܿܢ ܕܫܹ̈ܐܕܹܐ : ܘܬܲܚܦܝܼܬܼܵܐ ܕܚܘܼܫܵܒܼܵܝ̈ܗܘܿܢ : ܘܡܵܢܵܐ ܢܲܩܝܼܦ ܠܟܼܠܚܲܕܼ ܡ̣ܢ ܗܵܠܹܝܢ . ܘܤܵܝ̇ܡܵܐ ܒܹܗ ܤܘܼܟܵܠܵܐ : ܕܢܸܬܼܒܲܝܲܢ ܒܡܸܕܸܡ ܕܗܵܘܹ̇ܐ . ܘܕܼܵܢܲܚ ܒܓܼܵܘ ܦܫܝܼܛܘܼܬܹܗ ܢܘܼܗܪܵܐ ܟܲܤܝܵܐ ܠܡܲܪܓܵܫܘܼ ܒܟܼܠܡܸܕܸܡ : ܘܲܒܼܚܲܝܠܵܐ ܕܙܵܘ̈ܥܲܝ ܚܘܼ̈ܫܵܒܹܐ ܩܲܛܝܼ̈ܢܹܐ . ܘܲܡܚܵܘܝܵܐ ܠܹܗ : ܐܲܝܟܼ ܕܲܒܼܨܸܒܼܥܵܐ . ܘܕܸܐܠܘܼ ܗܵܕܹܐ ܠܵܐ ܝܑܼܕܲܥ̣ : ܕܡܵܢܵܐ ܥܬܼܝܼܕܼ ܗ̄ܘ̣ܵܐ ܠܡܸܓܼܕܫܹܗ : ܘܗܵܝܕܹܝܢ ܡܸܬܼܝܲܠܕܝܼܢ ܠܹܗ ܡ̣ܢ ܗܵܪܟܵܐ : ܕܟܼܠܡܸܕܸܡ ܕܲܙܥܘܿܪ ܘܲܕܼܪܲܒܿ : ܒܲܨܠܘܿܬܼܵܐ ܢܸܒܼܥܸܐ ܡ̣ܢ ܡܕܲܒܿܪܵܢܹܗ . pb. 531 ܘܡܵܐ ܕܲܒܼܟܼܠܗܹܝܢ ܗܵܠܹܝܢ ܫܲܪܲܪܬܵܗ̇ ܛܲܝܒܿܘܼܬܼܵܐ ܠܬܲܪܥܝܼܬܹܗ ܒܬܼܘܼܟܼܠܵܢܵܐ ܕܥܲܠ ܐܲܠܵܗܵܐ : ܗܵܝܕܹܝܢ ܡܸܟܹܝܠ ܡܫܲܪܝܵܐ ܡܲܥܠܵܐ ܠܹܗ ܠܢܸܤܝ̈ܘܿܢܹܐ ܒܩܲܠܝܼܠ ܩܲܠܝܼܠ . ܘܫܵܒܼܩܵܐ ܕܢܸܫܬܲܡܪܘܼܢ ܥܠܵܘܗܝ : ܢܸܤܝ̈ܘܿܢܹܐ ܐܲܝܠܹܝܢ ܕܤܵܦ̇ܩܵܐ ܡܫܘܼܚܬܹܗ ܠܡܸܛܥܲܢ ܥܘܼܤܵܩܗܘܿܢ . ܘܒܹܗ ܒܢܸܤܝܘܿܢܵܐ ܡܩܲܪܒܼܵܐ ܠܹܗ ܥܘܼܕܼܪܵܢܵܗ̇ ܡܲܪܓܫܵܢܵܐܝܼܬܼ : ܐܲܝܟܼ ܕܢܸܬܼܠܲܒܲܒܼ . ܥܕܲܡܵܐ ܕܒܼܐܝܼܕܼܵܐ ܒܐܝܼܕܼܵܐ ܢܸܬܼܢܲܦܲܩ ܘܢܸܩܢܸܐ ܚܸܟܼܡܬܼܵܐ : ܘܢܲܩܠܹܐ ܥܲܠ ܒܥܸܠܕܒܼܵܒܼܵܘ̈ܗܝ ܒܬܼܘܼܟܼܠܵܢܵܐ ܕܥܲܠ ܐܲܠܵܗܵܐ . ܠܵܐ ܓܹܝܪ ܡܲܨܝܵܐ ܕܒܸܠܥܵܕܼ ܗܵܠܹܝܢ ܢܸܬܼܚܲܟܲܡ ܒܲܪܢܵܫܵܐ ܒܲܩܪ̈ܵܒܹܐ ܪ̈ܘܼܚܵܢܹܐ : ܘܢܸܕܲܥ ܠܲܡܕܲܒܿܪܵܢܹܗ ܘܢܲܪܓܸܫ ܒܐܲܠܵܗܹܗ : ܘܢܸܫܬܲܪܲܪ ܒܗܲܝܡܵܢܘܼܬܹܗ ܟܲܤܝܵܐܝܼܬܼ : ܒܚܲܝܠܵܐ ܡ̣ܢ ܢܸܤܝܵܢܵܐ ܕܒܲܩܢܘܿܡܹܗ ܩܲܒܸܠ̣ . ܘܟܼܠ ܐܸܡܲܬܼܝ ܕܚܵܙ̇ܝܵܐ ܠܹܗ ܕܫܲܪܝܼ ܡܸܬܿܬܿܙܝܼܥ ܒܹܗ ܚܘܼܫܵܒܼܵܐ ܕܡܲܤܒܿܪܵܢܘܼܬܼܵܐ ܩܲܠܝܼܠ : ܘܫܲܪܝܼ ܡܸܬܼܪܲܥܸܐ ܪܵܘܪ̈ܒܼܵܬܼܵܐ ܥܲܠ ܢܲܦܫܹܗ : ܫܵܒܼܩܵܐ ܠܗܘܿܢ ܠܢܸܤܝ̈ܘܿܢܹܐ ܕܢܸܬܼܚܲܝܨܘܼܢ ܘܢܸܬܼܥܲܫܢܘܼܢ ܥܠܵܘܗܝ ܕܢܸܕܲܥ ܡܚܝܼܠܘܼܬܹܗ . ܘܢܸܥܪܘܿܩ : ܘܢܸܬܿܛܦܸܣ ܠܐܲܠܵܗܵܐ ܒܡܲܟܼܝܼܘܼܬܼܵܐ . ܘܲܒܼܗܵܠܹܝܢ ܐܵܬܹ̇ܐ ܒܲܪܢܵܫܵܐ ܠܲܡܫܘܼܚܬܼܵܐ ܕܓܲܒܼܪܵܐ ܓܡܝܼܪܵܐ : ܒܗܲܝܡܵܢܘܼܬܼܵܐ ܘܤܲܒܼܪܵܐ ܕܲܒܼܪܹܗ ܕܐܲܠܵܗܵܐ : ܘܡܸܬܼܥܲܠܸܐ ܠܘܵܬܹܗ ܒܚܘܼܒܵܐ . ܬܡܝܼܗܵܐܝܼܬܼ ܓܹܝܪ ܡܸܬܼܝܼܕܲܥ ܥܘܼܕܼܪܵܢܹܗ ܕܐܲܠܵܗܵܐ ܕܲܠܘܵܬܼ ܒܲܪܢܵܫܵܐ : ܐܸܡܲܬܼܝ ܕܲܒܼܨܸܒܼ̈ܘܵܬܼܵܐ ܕܡܲܠ̈ܝܵܢ ܦܤܵܩ ܤܲܒܼܪܵܐ ܡܸܬܼܡܲܨܲܥ : ܘܬܲܡܵܢ ܡܚܵܘܸܐ ܐܲܠܵܗܵܐ ܚܲܝܠܹܗ ܒܦܘܼܪܩܵܢܵܐ ܕܡܸܢܗܹܝܢ . ܠܵܐ ܡܸܡܬܼܘܿܡ ܝܑܼܠܸܦ̣ ܐ̄ܢܵܫ ܠܚܲܝܠܵܐ ܐܲܠܵܗܵܝܵܐ ܒܲܢܝܵܚܵܐ ܘܲܪܘܲܚܬܼܵܐ : ܘܐܵܦܠܵܐ ܡܸܡܬܘܿܡ ܚܵܘܝܼ ܤܵܥܘܿܪܘܼܬܹܗ ܡܲܪܓܫܵܢܵܐܝܼܬܼ : ܐܸܠܵܐ ܒܐܲܬܼܪܵܐ ܫܲܠܝܵܐ ܘܲܒܼܡܲܕܼܒܹܪܵܐ : ܘܲܒܼܕܼܘܼ̈ܟܿܝܬܼܵܐ ܕܲܚܤܝܼ̈ܟܵܢ ܡ̣ܢ ܥܸܢܝܵܢܹ̈ܐ ܘܲܫܓܼܘܼܫܝܵܐ ܕܥܘܼܡܪܵܐ ܕܲܒܼܢܲܝ̈ܢܵܫܵܐ . pb. 532 ܠܵܐ ܬܸܬܿܕܲܡܲܪ ܐܸܢܗ̤ܘ ܕܟܲܕܼ ܫܲܪܝܼܬܿ ܒܲܡܝܲܬܿܪܘܼܬܼܵܐ : ܢܵܒܼܥ̇ܝܼܢ ܥܠܲܝܟ ܐܘܼ̈ܠܨܵܢܹܐ ܥܲܤ̈ܩܹܐ ܡ̣ܢ ܟܠܕܘܼܟ . ܒܕܼܵܐܦܠܵܐ ܡܝܲܬܿܪܘܼܬܼܵܐ ܡܸܬܼܚܲܫܒܵܐ ܗܵܝ̇ : ܐܲܝܕܵܐ ܕܠܵܐ ܢܲܩܝܼܦܵܐ ܥܲܤܩܘܼܬܼܵܐ ܘܥܲܡ̈ܠܹܐ ܠܦܘܼܠܚܵܢܵܗ̇ . ܗ̤ܝ ܓܹܝܪ ܡܝܲܬܿܪܘܼܬܼܵܐ : ܡܸܢܵܗ̇ ܕܗܵܕܹܐ ܐܸܫܬܲܡܗܲܬ̤ : ܐܵܡܲ݁ܪ ܩܲܕܝܼܫܵܐ ܐܹܘܲܓܼܪܝܪܣ . ܡܥܵܕܼܵܐ ܗ̣̄ܝ ܠܲܡ ܗܵܕܹܐ ܚܐܝܼܨܘܼܬܼܵܐ : ܕܤܵܡ̈ܟܵܢ ܥܠܹܝܗ̇ ܥܲܤ̈ܩܵܬܼܵܐ . ܘܗܵܝ̇ ܕܡܸܤܬܲܠܝܵܐ ܠܵܗ̇ ܠܲܡ ܗ̤ܝ ܡܝܲܬܿܪܘܼܬܼܵܐ : ܐܸܡܲܬܼܝ ܕܥܲܡ ܢܝܵܚܹ̈ܐ ܟܕܝܼܢܵܐ : ܐܵܡܲ݁ܪ ܛܘܼܒܼܵܢܵܐ ܡܲܪܩܘܿܣ ܝܑܼܚܝܼܕܼܵܝܵܐ . ܟܠ ܡܝܲܬܪܘܼܬܼܵܐ ܕܐܝܼܬܼ : ܙܩܝܼܦܵܐ ܡܸܫܬܲܡܗܵܐ . ܒܗܵܝ : ܕܲܠܦܘܼܩܕܵܢܵܐ ܕܪܘܼܚܵܐ ܓܵܡ̇ܪܵܐ . ܡܸܛܠ ܕܟܼܠܗܘܿܢ ܐܲܝܠܹܝܢ ܕܨܵܒܹ̇ܿܝܢ ܒܕܸܚܠܲܬܼ ܐܲܠܵܗܵܐ ܕܢܸܚܘܿܢ ܒܝܼܫܘܿܡܫܝܼܚܵܐ : ܡܸܬܼܐܲܠܨܝܼܢ . ܡܲܢ ܠܲܡ ܕܨܵܒܹ̇ܐ ܕܢܹܐܬܸܐ ܒܵܬܲܪܝ : ܢܸܟܼܦܘܿܪ ܒܢܲܦܫܹܗ : ܘܢܸܫܩܘܿܠ ܙܩܝܼܦܹܗ : ܘܢܹܐܬܸܐ ܒܵܬܲܪܝ . ܡܲܢ ܕܨܵܒܹ̇ܐ ܕܢܲܚܸܐ ܢܲܦܫܹܗ ܒܲܢܝܵܚܵܐ : ܢܵܘܒܿܕܝܼܗ̇ . ܘܡܲܢ ܕܢܵܘܒܸܿܕܼ ܢܲܦܫܹܗ ܡܸܛܠܵܬܼܝ : ܢܸܫܟܿܚܝܼܗ̇ . ܥܲܠܗܵܕܹܐ ܩܲܕܹܡ ܤܵܡܹܗ ܡܵܪܲܢ ܩܕܼܵܡܲܝܟ ܙܩܝܼܦܵܐ : ܕܡܵܘܬܵܐ ܬܸܦܤܘܿܩ ܥܲܠ ܢܲܦܫܵܟܼ : ܘܗܵܝܕܹܝܢ ܬܫܲܡܲܪ ܢܲܦܫܵܟܼ ܠܡܹܐܙܲܠ ܒܵܬܼܪܹܗ . ܠܲܝܬܿ ܕܚܲܝܠܬܼܵܢ ܐܲܝܟܼ ܦܤܵܩ ܤܲܒܼܪܵܐ . ܗܵܢܵܐ : ܠܵܐ ܝܵܕܲܥ̇ ܕܲܢܚܝܼܒܼ ܡ̣ܢ ܡܸܕܸܡ . ܐܸܢ ܒܲܕܼܝܲܡܝܼܢܵܐ : ܘܒܲܕܼܤܸܡܵܠܵܐ . ܐܸܡܲܬܼܝ ܕܲܦܤܲܩ̣ ܓܲܒܼܪܵܐ ܒܪܸܥܝܵܢܹܗ ܤܲܒܼܪܵܐ ܕܡ̣ܢ ܚܲܝܵܘ̈ܗܝ : ܠܲܝܬܿ ܕܲܠܒܼܝܼܒܼ ܡܸܢܹܗ : ܘܠܲܝܬܼ ܒܥܸܠܕܒܼܵܒܼܵܐ ܕܡܸܫܟܲܚ ܐܵܪܲܥ̇ ܠܹܗ : ܘܠܲܝܬܼ ܐܘܼܠܨܵܢܵܐ ܕܛܸܒܹܿܗ ܡܲܡܚܸܠ ܠܬܲܪܥܝܼܬܹܗ . ܡܸܛܠ ܕܟܼܠ ܐܘܼܠܨܵܢܵܐ ܕܐܝܼܬܼ : ܠܬܲܚܬܿ ܡ̣ܢ ܡܵܘܬܵܐ ܗ̄ܘ̣ . ܘܗ̤ܘ ܠܡܵܘܬܵܐ ܦܤܲܩ̣ ܥܲܠ ܢܲܦܫܹܗ ܠܲܡܩܲܒܵܠܘܼ . ܐܸܢ ܒܟܼܠܕܘܼܟ ܘܲܒܼܟܼܠ ܤܘܼܥܪܵܢ ܘܲܒܼܟܼܠܙܒܲܢ pb. 533 ܒܟܼܠܡܸܕܸܡ ܕܲܥܬܼܝܼܕܼ ܐܲܢ̄ܬܿ ܠܡܸܤܥܲܪ : ܬܤܝܼܡ ܠܵܗ̇ ܠܬܲܪܥܝܼܬܼܵܟܼ ܚܵܘܪܵܐ ܠܥܲܡܠܵܐ ܘܠܲܫܚܝܼܩܘܼܬܼܵܐ : ܠܵܘ ܒܲܠܚܘܿܕܼ ܠܒܼܝܼܒܼܵܐ ܘܠܵܐ ܡܲܐܝܼܢܵܐ ܬܸܫܬܿܟܲܚ ܒܟܼܠܙܒܲܢ : ܠܡܸܤܥܵܐ ܥܲܠ ܟܠ ܥܲܤܩܘܼܬܼܵܐ ܕܡܸܤܬܲܒܼܪܵܐ : ܘܲܒܼܚܲܝܠܬܼܵܢܘܼܬܼܵܐ ܕܚܘܼܸܫܵܒܲܝ̈ܟ ܥܵܪܩܵܐ ܡܸܢܵܟܼ ܬܲܪܥܝܼܬܼܵܐ ܕܲܚܘܼܠܬܼܵܝܼܬܼܵܐ : ܕܲܡܥܵܕܼܵܐ ܠܡܸܬܼܝܼܠܵܕܼܘܼ ܒܐ̄ܢܵܫ ܡ̣ܢ ܗܵܝ̇ ܕܠܲܢܝܵܚܵܐ ܚܵܝ̇ܪܝܼܢ ܚܘܼ̈ܫܵܒܹܐ : ܐܸܠܵܐ ܘܟܼܠܗܹܝܢ ܩܲܫ̈ܝܵܬܼܵܐ ܘܥܲܤ̈ܩܵܬܼܵܐ ܕܦܵܓܼ̈ܥܵܢ ܒܵܟܼ : ܦܫܝܼ̈ܩܵܬܼܵܐ ܘܲܕܼܠܵܝܼ̈ܠܵܬܼܵܐ ܠܵܟܼ ܢܸܬܼܚܲܙ̈ܝܵܢ . ܘܲܟܼܡܵܐ ܙܲܒܼ̈ܢܝܼܢ : ܕܲܠܩܘܼܒܼܠܵܐ ܡܸܢܼܟܲܝܢܵܐ ܨܒܼܘܼܬܼܵܟܼ : ܒܗܵܘ̇ ܡܵܐ ܕܡܸܤܬܲܟܸܐ : ܒܕܼܵܐܦܠܵܐ ܛܵܟܼ ܥܵܪ̈ܨܵܢ ܠܘܵܬܼܵܟܼ . ܡܦܵܣ ܐܲܢ̄ܬܿ ܗ̄ܘ̣ ܓܹܝܪ ܕܤܘܼܟܵܝܵܐ ܕܠܲܢܝܵܚܵܐ : ܡ̣ܢ ܥܘܼܕܼܪ̈ܵܢܹܐ ܪܵܘܪ̈ܒܹܐ : ܘܡ̣ܢ ܛܵܒܼܬܼܵܐ ܡܝܲܬܲܪܬܵܐ ܚܵܤܹ̇ܟܼ ܒܟܼܠܙܒܲܢ ܠܲܒܼܢܲܝ̈ܢܵܫܵܐ . ܕܐܵܦܠܵܐ ܐܲܝܠܹܝܢ ܕܲܒܼܥܵܠܡܵܐ ܐܸܢܘܿܢ ܗܵܢܵܐ ܒܗܘܼܦܵܟܲܝ̈ܗܘܿܢ ܕܒܲܒܼܤܲܪ ܡܵܛܹ̇ܝܢ ܠܫܘܼܡܠܵܝܵܐ ܕܨܸܒܼܝܵܢܗܘܿܢ : ܐܸܠܵܐ ܐܸܢ ܥܲܤ̈ܩܵܬܼܵܐ ܦܵܤ̇ܩܝܼܢ ܒܪܸܥܝܵܢܗܘܿܢ ܠܲܡܤܲܝܒܵܪܘܼ . ܘܲܒܼܗܵܝ̇ ܕܢܸܤܝܵܢܵܐ ܐܝܼܬܼܵܘܗܝ ܤܵܗܕܵܐ ܥܲܠ ܗܵܠܹܝܢ : ܠܲܝܬܿ ܤܘܼܢܩܵܢܵܐ ܥܲܠ ܦܝܵܤܵܐ ܕܡܸܠܹ̈ܐ . ܕܲܒܼܟܼܠܕܵܪ ܕܲܩܕܼܵܡܲܝܢ ܘܲܥܕܲܡܵܐ ܠܝܵܘܡܵܢ : ܠܲܝܬܿ ܡܸܕܸܡ ܐ̄ܚܪܹܝܢ ܕܡܸܛܠܵܬܹܗ ܡܵܘܚܠܝܼܢ ܒܢܲܝ̈ܢܵܫܵܐ ܥܲܠ ܙܵܟܼ̈ܘܵܬܼܵܐ ܘܲܡܦܝܼܫܝܼܢ ܡ̣ܢ ܤܘܼܥܪ̈ܵܢܹܐ ܡܝܲܬܿܪܹ̈ܐ : ܘܐܲܝܟܼ ܕܒܲܚܕܼܵܐ ܙܒܲܢ ܠܡܹܐܡܲܪ : ܕܒܼܵܤܹ̇ܝܢ ܡ̣ܢ ܡܲܥܲܠܬܼܵܐ ܕܲܠܡܲܠܟܿܘܼܬܼܵܐ : ܐܸܠܵܐ ܐܸܢ ܤܘܼܟܵܝܵܐ ܕܲܢܝܵܚܵܐ ܙܥܘܿܪܵܐ ܕܩܲܪܝܼܒܼ . ܘܠܵܘ ܒܲܠܚܘܿܕܼ ܗܵܕܹܐ : ܐܸܠܵܐ ܘܙܲܒܼ̈ܢܝܼܢ ܤܲܓܝܼ̈ܐܵܢ ܗ̤ܘ ܗܵܢܵܐ ܚܵܘܪܵܐ : ܓܸܕܼܫܹ̈ܐ ܥܲܤ̈ܩܹܐ ܘܢܸܤܝ̈ܘܿܢܹܐ ܩܫܲܝܵ̈ܐ ܡܥܲܬܸܕܼ ܠܟܼܠܢܵܫ : ܕܲܠܘܵܬܹܗ ܤܝܼܡ ܢܝܼܫܵܐ ܕܬܲܪܥܝܼܬܹܗ : ܘܲܠܘܲܥܕܹܗ ܪܵܕܹܝܢ ܚܘܼܫܵܒܼܵܘ̈ܗܝ . ܒܗܵܝ̇ ܕܲܡܕܲܒܪܵܢܹܗ : ܨܒܼܝܵܢܵܐ ܗ̄ܘ̣ ܕܪܸܓܿܬܼܵܐ . ܡܲܢ̣ܘܼ pb. 534 ܕܠܵܐ ܝܵܕܲܥ̇ ܕܐܵܦ ܦܵܪ̈ܲܚܬܼܵܐ : ܒܚܵܘܪܵܐ ܕܲܢܝܵܚܵܐ ܩܵܪܒܵܐ ܠܘܵܬܼ ܦܲܚܵܐ . ܕܲܠܡܵܐ ܘܐܵܦ ܡ̣ܢ ܦܵܪܲܚܬܼܵܐ : ܤܲܓܝܼ ܒܨܝܼܪܵܐ ܝܑܼܕܲܥܬܼܵܐ ܕܝܼܠܲܢ ܐܲܝܟܼ ܕܡ̣ܢ ܦܸܚܡܵܐ : ܒܛܲܫ̈ܝܵܬܼܵܐ ܘܓܸܕܼܫܹ̈ܐ ܕܲܡܚܲܦܹܝܢ ܒܨܸܒܼ̈ܘܵܬܼܵܐ ܘܤܘܼܥܪ̈ܵܢܹܐ ܘܐܲܬܼܪ̈ܵܘܵܬܼܵܐ ܘܲܒܼܡܸܕܸܡ ܡܸܕܸܡ . ܕܐܵܦ ܤܵܛܵܢܵܐ ܡ̣ܢ ܒܪܵܫܝܼܬܼ ܒܫܘܼܘܕܵܝܵܐ : ܘܬܲܪܥܝܼܬܼܵܐ ܕܲܢܝܵܚܹ̈ܐ ܗ̄ܘ̣ ܨܵܐܹ̇ܕܼ ܠܲܢ . ܐܸܠܵܐ ܡܸܛܠ ܕܬܲܪܥܝܼܬܼܵܐ ܥܲܠ ܫܲܪܒܵܐ ܕܪܸܓܿܬܼܵܐ ܪܸܗܛܲܬ̤ ܠܵܗ̇ ܒܡܸܠܬܼܵܐ : ܫ̇ܓܹܝܬܼ ܠܝܼ ܡ̣ܢ ܢܝܼܫܵܐ ܕܡ̣ܢ ܠܥܸܠ ܤܵܡܹ̇ܬܼ ܒܡܸܠܲܬܼܝ . ܕܲܒܼܟܼܠܙܒܲܢ ܚܵܘܪܵܐ ܕܐܘܼ̈ܠܨܵܢܹܐ ܢܤܝܼܡ ܠܬܲܪܥܝܼܬܼܵܐ ܒܟܼܠܡܵܐ ܕܨܵܒܹ̇ܝܢܲܢ ܕܲܢܫܲܪܸܐ ܒܐܘܼܪܚܵܐ ܕܒܹܝܬܼ ܡܵܪܲܢ : ܕܚܲܪܬܼܵܐ ܕܡܲܦܩܵܢܵܗ̇ ܟܲܫܝܼܪܵܐܝܼܬܼ ܬܸܤܡܟܲܟܼ ܠܪܹܫ . ܟܡܵܐ ܙܲܒܼ̈ܢܝܼܢ ܡܫܲܐܸܠ ܐ̄ܢܵܫ ܐܲܡܲܬܼܝ ܕܨܵܒܹ̇ܐ ܕܲܢܫܲܪܸܐ ܒܤܘܼܥܪܵܢܵܐ ܡܸܕܸܡ ܕܡܸܛܠ ܡܵܪܲܢ : ܕܐܸܢ ܐܝܼܬܼ ܠܲܡ ܟܲܝ ܢܝܵܚܵܐ ܒܲܨܒܼܘܼܬܼܵܐ : ܐܸܢ ܡܸܫܟܿܚܵܐ ܕܠܵܐ ܥܲܡܠܵܐ ܠܡܸܪܕܵܐ ܒܵܗ̇ ܦܫܝܼܩܵܐܝܼܬܼ : ܐܵܘ ܕܲܠܡܵܐ ܐܝܼܬܼ ܒܵܗ̇ ܡܸܕܸܡ ܕܲܠܦܲܓܼܪܵܐ ܐܵܠܹ̇ܨ . ܠܵܐ ܗܵܐ ܠܥܸܠ ܘܲܠܬܲܚܬܿ ܫܡܵܐ ܕܲܢܝܵܚܹ̈ܐ ؟ ܡܵܢܵܐ ܐܵܡܲ̈ܪ ܐܲܢ̄ܬܿ : ܐܘܿ ܓܲܒܼܪܵܐ ؟ ܠܲܫܡܲܝܵܐ ܨܵܒܹ̇ܐ ܐܲܢ̄ܬܿ ܠܡܸܤܲܩ : ܘܲܠܗܵܝ̇ ܡܲܠܟܘܼܬܼܵܐ ܕܬܲܡܵܢ ܠܡܸܤܲܒܼ : ܘܲܠܫܵܘܬܵܦܘܼܬܼܵܐ ܕܥܲܡ ܐܲܠܵܗܵܐ ܘܠܲܢܝܵܚܹ̈ܐ ܪ̈ܘܼܚܵܢܹܐ : ܘܲܠܗܵܝ̇ ܛܘܼܒܼܬܼܵܢܘܼܬܼܵܐ ܘܲܠܚܘܼܠܛܵܢܵܐ ܕܥܲܡ ܡܲܠܲܐܟܹ̈ܐ ܘܲܠܝܲܚܹ̈ܐ ܕܠܵܐ ܡܵܝ̇ܬܝܼܢ : ܘܲܡܫܲܐܸܠ ܐܲܢ̄ܬܿ ܕܐܸܢ ܐܝܼܬܼ ܒܵܗ̇ ܥܲܡܠܵܐ ܒܐܘܼܪܚܵܐ ܗܵܕܹܐ ؟ ܐܹܝܘ ܠܬܸܕܼܡܘܼܪܬܵܐ : ܕܲܐܲܝܠܹܝܢ ܕܨܸܒܼ̈ܘܵܬܹܗ ܕܥܵܠܡܵܐ ܗܵܢܵܐ ܘܲܠܥܘܼܬܼܪܵܐ ܕܡܸܬܼܚܲܒܲܠ ܘܲܠܫܘܼܠܛܵܢܵܐ ܕܡܸܫܬܿܪܸܐ ܡܸܬܼܪܲܓܼܪܓܼܝܼܢ . ܥܲܠ ܓܲܠܠܹ̈ܐ ܥܲܤ̈ܩܹܐ ܕܝܲܡܵܐ : ܦܵܤ̇ܥܝܼܢ . ܘܠܐܘܼܪ̈ܚܵܬܼܵܐ ܕܚܝܼ̈ܠܵܬܼܵܐ : ܕܵܝ̇ܫܝܼܢ . ܘܡܲܪܕܝܼܬܼܵܐ ܢܲܓܝܼܪܬܵܐ ܡܲܠܝܲܬܼ ܥܲܡ̈ܠܹܐ ܘܐܘܼ̈ܠܨܵܢܹܐ ܡܤܲܝܒܿܪܝܼܢ : ܥܲܡ ܫܲܪܟܵܐ ܕܨܸܒܼ̈ܘܵܬܼܵܐ pb. 535 ܓܢܝܼ̈ܚܵܬܼܵܐ ܕܲܡܥܵܕܼܝܼܢ ܒܢܲܝ̈ܢܵܫܵܐ ܡܸܛܠ ܪܸܓܲܬܼܗܘܿܢ ܠܡܸܤܥܲܪ . ܘܠܲܓܼܡܵܪ : ܠܵܐ ܡܸܬܼܪܲܥܹܝܢ ܕܐܸܢ ܐܝܼܬܼ ܥܲܡܠܵܐ ܒܲܨܒܼܘܼܬܼܵܐ : ܐܵܘ ܫܚܵܩܵܐ ܒܗܵܘ̇ ܡܸܕܸܡ ܕܨܵܒܹ̇ܝܢ ܠܡܸܥܒܲܕܼ . ܘܲܚܢܲܢ ܒܟܼܠܕܘܼܟ : ܥܲܠ ܢܝܵܚܹ̈ܐ ܡܥܲܩܒܼܝܼܢܲܢ . ܐܸܢ ܕܹܝܢ ܐܘܼܪܚܵܐ ܕܲܙܩܝܼܦܘܼܬܼܵܐ ܒܟܼܠܙܒܲܢ ܢܸܤܲܒܼ ܒܬܲܪܥܝܼܬܲܢ : ܘܲܒܼܟܼܠܙܒܲܢ ܙܩܝܼܦܘܼܬܼܵܐ ܢܸܬܼܪܲܥܸܐ : ܐܲܝܕܵܐ ܥܲܤܩܘܼܬܼܵܐ ܠܵܐ ܗ̄ܘ̣ܵܐ ܡܸܢܵܗ̇ ܦܫܝܼܩܵܐ ؟ ܐܵܘ ܕܲܠܡܵܐ ܐܝܼܬܼ ܟܠ ܟ̱ܠܹܗ ܕܠܵܐ ܡܦܵܣ ܒܗܵܕܹܐ : ܕܠܵܐ ܡܸܡܬܼܘܿܡ ܢܤܲܒܼ ܐ̄ܢܵܫ ܙܵܟܼܘܼܬܼܵܐ ܕܒܲܩܪܵܒܼܵܐ : ܘܲܩܲܒܸܠ̣ ܟܠܝܼܠܵܐ ܕܡܸܬܼܚܲܒܲܠ : ܐܵܘ ܫܲܡܸܫ̣ ܤܘܼܥܪ̈ܵܢܹܐ ܐܲܠܵܗܵܝܹ̈ܐ : ܐܵܘ ܐܲܨܠܲܚ ܒܲܚܕܼܵܐ ܡ̣ܢ ܫܒܼܝܼܚܹ̈ܬܼܵܐ ܕܲܡܝܲܬܿܪܘܼܬܼܵܐ : ܐܵܘ ܐܸܬܲܬ̤ ܒܐܝܼܕܹܗ ܪܸܓܬܼܵܐ ܕܨܸܒܼܝܵܢܹܗ ܐܵܦܸܢ ܠܵܘ ܡ̣ܢ ܗܵܠܹܝܢ ܕܲܡܩܲܠ̈ܤܵܢ : ܐܸܠܵܐ ܠܘܼܩܕܲܡ ܐܲܫܝܼܚ ܥܲܠ ܥܲܡ̈ܠܹܐ ܘܐܘܼ̈ܠܨܵܢܹܐ : ܘܲܕܼܚܲܩ̣ ܡ̣ܢ ܨܹܐܕܼܵܘܗܝ ܬܲܪܥܝܼܬܼܵܐ ܡܚܲܬܼܸܚܲܬܲܬܼ ܠܲܢܝܵܚܵܐ : ܡܵܘܠܕܲܬܼ ܡܲܐܝܼܢܘܼܬܼܵܐ ܘܕܲܚܘܼܠܬܼܵܢܘܼܬܼܵܐ : ܕܡܸܢܵܗ̇ ܪܲܦܝܼܘܼܬܼܵܐ ܕܲܒܼܟܼܠ : ܐܸܡܲܬܼܝ ܕܹܝܢ ܕܗܵܘܢܵܐ ܛܵܐܹ̇ܢ ܚܠܵܦ ܡܝܲܬܿܪܘܼܬܼܵܐ : ܪ̈ܓܼܫܹܐ ܓܠܲܝ̈ܵܐ ܤܵܘܩܵܐ ܘܓܸܫܬܼܵܐ ܫܸܡܥܵܐ ܚܙܵܬܼܵܐ ܘܚܸܟܵܐ : ܡ̣ܢ ܦܸܓܼܥܹ̈ܐ ܥܲܤ̈ܩܹܐ ܕܡܲܥܒܿܕܼܵܢ̈ܘܵܬܼܵܐ ܢܘܼܟܼܪ̈ܵܝܵܬܼܵܐ : ܕܲܠܒܲܪ ܡ̣ܢ ܥܝܵܕܼܵܐ ܘܲܬܼܚܘܼ̈ܡܹܐ ܕܚܲܝܠܵܐ ܟܵܝܢܵܝܵܐ ܕܲܢܚܘܼܒܼܘܼܢ ܠܵܐ ܝܵܕܼܥܝܼܢ . ܒܙܲܒܼܢܵܐ ܗܵܘ̇ ܕܚܸܡܬܼܵܐ ܟܝܵܢܵܐܝܼܬܼ ܤܵܥ̇ܪܵܐ ܡܲܥܒܿܕܼܵܢ̈ܘܵܬܹܗ : ܗܵܝܕܹܝܢ ܒܤܹܝܢ ܐܸܢܘܿܢ ܚܲܝܵܘ̈ܗܝ ܕܦܲܓܼܪܵܐ ܡ̣ܢ ܙܸܒܼܠܵܐ . ܡܵܐ ܕܹܝܢ ܕܠܸܒܵܐ ܡܸܬܿܛܲܢܲܢ ܒܪܘܼܚܵܐ : ܦܲܓܼܪܵܐ ܠܵܐ ܚܵܐܹ̇ܫ ܒܐܘܼ̈ܠܨܵܢܹܐ : ܘܠܵܐ ܡ̣ܢ ܕܚܝܼ̈ܠܵܬܼܵܐ ܟܵܘܹ̇ܙ . ܐܸܠܵܐ ܡܩܝܼܡ ܠܹܗ ܗܵܘܢܵܐ ܠܘܼܩܒܲܠ ܟܠܗܘܿܢ ܢܸܤܝ̈ܘܿܢܹܐ : ܐܲܝܟܼ ܐܵܕܵܡܘܿܣ ܒܚܘܼܡܤܵܢܹܗ . pb. 536 ܢܸܛܲܢ ܐܵܦ ܚܢܲܢ ܛܢܵܢܵܐ ܕܪܘܼܚ ܚܠܵܦ ܨܸܒܼܝܵܢܹܗ ܕܝܼܫܘܿܥ : ܘܡܸܬܼܪܲܕܼܦܵܐ ܡܸܢܲܢ ܟ̱ܠܵܗ̇ ܡܲܐܝܼܢܘܼܬܼܵܐ : ܕܗ̤ܝ ܡܵܘܠܵܕܼܵܐ ܪܲܦܝܘܼܬܼܵܐ ܒܬܲܪܥܝܼܬܼܵܐ . ܛܢܵܢܵܐ ܓܹܝܪ : ܝܵܠܹ̇ܕܼ ܠܘܼܒܼܵܒܼܵܐ . ܘܚܝܼܨܘܼܬܼܵܐ ܕܢܲܦܫܵܐ : ܘܟܼܘܼܫܪܵܐ ܕܦܲܓܼܪܵܐ . ܡܵܢܵܐ ܚܲܝܠܵܐ ܐܝܼܬܼ ܒܫܹܐܕܹ̈ܐ : ܐܸܡܲܬܼܝ ܕܢܲܦܫܵܐ ܡܙܝܼܥܵܐ ܛܢܵܢܵܗ̇ ܒܚܹܐܦܵܐ ܟܝܵܢܵܝܵܐ ܠܘܼܩܒܲܠܗܘܿܢ ؟ ܐܦ ܝܲܨܪܵܐ ܬܘܼܒܼ : ܝܲܠܕܹܗ ܕܲܛܢܵܢܵܐ ܡܸܬܼܐܡܲܪ . ܘܟܼܠܹܗ ܥܘܼܫܢܵܐ ܠܵܐ ܡܸܬܿܬܿܙܝܼܥܵܢܵܐ ܕܗܵܘܹ̇ܐ ܒܢܲܦܫܵܐ : ܐܸܡܲܬܼܝ ܕܡܲܦܩܵܐ ܚܲܝܠܹܝ̈ܗ̇ ܠܲܥ̇ܒܼܵܕܼܵܐ : ܗ̤ܘ ܡܤܲܬ̤ܬܼ ܒܵܗ̇ . ܐܵܦ ܗܵܠܹܝܢ ܟܠܝܼ̈ܠܹܐ ܕܡܵܘܕܝܵܢܘܼܬܼܵܐ ܕܲܡܩܲܒܿܠܝܼܢ ܢܲܨܝܼ̈ܚܹܐ ܤܵܗ̈ܕܹܐ ܒܚܘܼܡܤܵܢܗܘܿܢ : ܒܗܵܠܹܝܢ ܬܲܪܬܹܝܢ ܡܲܥܒܿܕܼܵܢ̈ܘܵܬܼܵܐ ܕܲܛܢܵܢܵܐ ܘܝܲܨܪܵܐ ܕܡ̣ܢ ܚܲܝܠܵܗ̇ ܕܚܸܡܬܼܵܐ ܟܝܵܢܵܝܬܼܵܐ ܡܸܬܼܝܲܠܕܝܼܢ : ܗܵܘܹ̇ܝܢ ܠܵܐ ܚܵܫܘܿܫܹ̈ܐ ܒܥܘܼܙܵܐ ܕܚܲܫܵܐ ܕܬܲܫ̈ܢܝܼܕܹܐ . ܐܘܿ ܒܲܪܢܵܫܵܐ ܚܲܠܵܫܵܐ : ܨܵܒܹ̇ܐ ܐܲܢ̄ܬܿ ܠܡܸܫܟܵܚܘܼ ܚܲܝܹ̈ܐ ؟ ܗܲܝܡܵܢܘܼܬܼܵܐ ܘܡܲܟܿܝܼܘܟܼܘܼܬܼܵܐ ܠܒܼܘܿܟܼ ܠܵܟܼ : ܕܲܒܼܗܹܝܢ ܬܸܫܟܲܚ ܪ̈ܲܚܡܹܐ ܘܥܘܼܕܼܪܵܢܵܐ ܘܡܲܡܠܸܐ ܒܠܸܒܵܐ ܡ̣ܢ ܠܘܵܬܼ ܐܲܠܵܗܵܐ : ܥܲܡ ܢܘܼܛܵܪܵܐ ܕܒܼܤܸܝܵܐ ܘܲܒܼܓܸܐܝܵܐ . ܨܵܒܹ̇ܐ ܐܲܢ̄ܬܿ ܕܹܝܢ ܠܗܹܝܢ ܠܗܵܠܹܝܢ ܠܡܸܩܢܵܐ ܕܐܝܼܬܲܝܗܹܝܢ ܡܥܝܼܢܵܐ ܕܚܲܝܹ̈ܐ ؟ ܦܫܝܼܛܘܼܬܼܵܐ ܠܒܼܘܿܟܼ ܠܵܟܼ : ܡ̣ܢ ܫܘܼܪܵܝܵܐ . ܒܲܦܫܝܼܛܘܼܬܼܵܐ ܗܲܠܸܟܼ ܩܕܼܵܡ ܐܲܠܵܗܵܐ : ܘܠܵܘ ܒܝܼܕܲܥܬܼܵܐ . ܠܲܦܫܝܼܛܘܼܬܼܵܐ : ܗܲܝܡܵܢܘܼܬܼܵܐ ܢܲܩܝܼܦܵܐ . ܠܩܲܛܝܼܢܘܼܬܼܵܐ ܕܹܝܢ ܘܗܘܼܦܵܟܼ ܚܘܼ̈ܫܵܒܹܐ ܕܝܼܕܲܝܬܼܵܐ : ܡܲܤܒܿܪ̈ܵܢܘܵܬܼܵܐ . ܠܡܲܤܒܿܪ̈ܵܢܘܵܬܼܵܐ ܕܹܝܢ : ܪܲܚܝܼܩܘܼܬܼܵܐ ܕܡ̣ܢ ܐܲܠܵܗܵܐ . ܐܸܡܲܬܼܝ ܕܢܲܦܝܼܠ ܐܲܢ̄ܬܿ ܩܕܼܵܡ ܐܲܠܵܗܵܐ ܒܲܨܠܘܿܬܼܵܐ : ܗܵܟܲܢܵܐ ܗ̤ܘܝܼ ܒܚܘܼܫܵܒܼܵܟܼ : ܐܲܝܟܼ ܫܵܘܫܡܵܢܵܐ : ܘܐܲܝܟܼ ܪ̈ܲܚܫܵܐ ܕܐܲܪܥܵܐ : ܘܐܲܝܟܼ ܚܲܒܿܫܘܼܫܬܼܵܐ . ܘܩܘܼܪܝܵܐܝܼܬܼ ܠܲܓܼܠܸܓܼ : ܘܠܵܐ ܬܡܲܠܸܠ ܩܕܼܵܡܵܘܗܝ ܒܝܼܕܲܥܬܼܵܐ . ܒܬܲܪܥܝܼܬܼܵܐ ܫܒܲܪܬܼܵܐ ܐܸܬܼܩܲܪܲܒܼ ܠܘܵܬܼ ܐܲܠܵܗܵܐ ܘܗܲܠܸܟܼ ܩܕܼܵܡܵܘܗܝ : ܕܬܸܫܬܿܘܸܐ ܠܗܵܝ̇ ܒܛܝܼܠܘܼܬܼܵܐ ܐܲܒܼܵܗܵܝܬܼܵܐ : ܕܗܵܘ̇ܝܵܐ ܠܐܲܒܼܵܗܹ̈ܐ ܥܲܠ ܒܢܲܝ̈ܗܘܿܢ ܫܲܒܼܪܹ̈ܐ . ܐܲܡܝܼܪ : ܕܢܵܛܲܪ ܠܫܲܒܼܪܹ̈ܐ ܡܵܪܝܵܐ .  pb. 525  ܩܵܪܹܒܼ ܫܲܒܼܪܵܐ ܨܹܝܕܼ ܚܸܘܝܵܐ : ܘܠܵܒܹ̇ܟܼ ܠܹܗ ܒܨܵܘܪܹܗ : ܘܠܵܐ ܡܲܟܸܐ ܠܹܗ . ܥܲܪܛܸܠ ܡܗܲܠܸܟܼ ܫܲܒܼܪܵܐ : ܟ̱ܠܹܗ ܤܲܬܼܘܵܐ . ܘܟܲܕܼ ܐ̄ܚܪ̈ܵܢܹܐ ܠܒܼܝܼܫܝܼܢ ܘܲܡܟܲܤܹܝܢ : ܥܲܠܝܼܠ ܩܘܼܪܵܐ ܒܟܼܠܗܘܿܢ ܗܲܕܵܡܲܝ̈ܗܘܿܢ . ܗ̤ܘ ܫܠܝܼܚ ܘܝܲܐܼܝܼܒܼ ܒܝܵܘܡܵܐ ܕܥܲܪܝܵܐ ܘܲܓܼܠܝܼܕܼܵܐ : ܘܠܵܐ ܚܵܐܹ̇ܫ . ܡܸܛܠ ܕܲܡܚܲܦܲܝ ܓܘܼܫܡܵܐ ܕܫܲܒܼܪܘܼܬܼܗܘܿܢ ܒܲܠܒܼܘܼܫܵܐ ܐ̄ܚܪܹܢܵܐ ܕܠܵܐ ܡܸܬܼܚܙܸܐ : ܡ̣ܢ ܗܵܝ̇ ܒܛܝܼܠܘܼܬܼܵܐ ܟܤܝܼܬܼܵܐ ܕܢܵܛ̇ܪܵܐ ܪܲܥܕܘܼܬܼܵܐ ܕܗܲܕܵܡ݂ܹ̈ܐ ܕܫܲܒܼܪܘܼܬܼܵܐ : ܕܠܵܐ ܢܸܬܼܩܲܪܲܒܼ ܠܗܘܿܢ ܢܸܟܼܝܵܢܵܐ ܕܡ̣ܢ ܡܸܕܸܡ . ܗܵܫܵܐ ܡܗܲܝܡܸܢ ܐܲܢ̄ܬܿ ܕܐܝܼܬܼ ܒܛܝܼܠܘܼܬܼܵܐ ܟܤܝܼܬܼܵܐ : ܕܲܠܓܼܘܼܫܡܵܐ ܪܲܓܼܝܵܐ ܕܝܲܬܝܼܪ ܢܩܸܐ ܘܲܕܼܠܝܼܸܠ ܠܟܼܠ ܢܸܟܼܝܵܢ̈ܝܼܢ : ܡܸܛܠ ܪܲܓܼܝܘܼܬܹܗ ܘܲܡܚܝܼܸܠܘܼܬܼܵܐ ܕܪ̈ܘܼܟܵܒܼܵܘܗܝ : ܘܲܢܛܝܼܪ ܡܸܨܥܲܬܼ ܤܲܩܘܼ̈ܒܼܠܵܝܵܬܼܵܐ : ܘܠܵܐ ܡܲܚ̈ܫܵܢ ܠܹܗ ؟ ܢܵܛܲܪ ܠܲܡ ܠܫܲܒܼܪܹ̈ܐ ܡܵܪܝܵܐ . ܠܵܐ ܡܸܛܠ ܫܲܒܼܪܹ̈ܐ ܕܒܲܟܼܝܵܢܵܐ ܒܲܠܚܘܿܕܼ ܬܸܫܡܲܥ ܘܲܬܼܗܲܝܡܸܢ ܗܵܠܹܝܢ : ܐܸܠܵܐ ܐܵܦ ܕܐܲܝܠܹܝܢ ܕܟܲܕܼ ܐܝܼܬܲܝܗܘܿܢ ܚܲܟܿܝܼ̈ܡܹܐ ܒܥܵܠܡܵܐ : ܫܵܒܼܩ̇ܝܼܢ ܝܑܼܕܲܥܬܼܗܘܿܢ : ܘܥܲܠ ܗܵܝ̇ ܚܸܟܼܡܼܵܐ ܤܵܦܩܲܬܼ ܠܟܼܠ ܡܸܤܬܲܡܟܿܝܼܢ : ܘܗܵܘܹ̇ܝܢ ܫܲܒܼܪ̈ܝܼܢ ܒܨܸܒܼܝܵܢܗܘܿܢ . ܘܗܵܝܕܹܝܢ ܝܵܠܦ̇ܝܼܢ ܚܸܟܼܡܬܼܵܐ : ܗܵܝ̇ ܕܠܵܐ ܡܸܬܼܝܼܠܦܵܐ ܒܥܲܡ̈ܠܿܠ ܕܕܼܘܼܪܵܫܵܐ . ܘܫܲܦܝܼܪ ܐܸܡ݂ܲܪ ܐܵܦ ܚܲܟܿܝܼܡ ܒܐܲܠܵܗܵܝ̈ܵܬܐ ܛܘܼܒܼܵܢܵܐ ܫܠܝܼܚܵܐ ܟܲܕܼ ܡܲܪܬܸܐ : ܕܡܲܢ ܕܤܵܒܲܪ ܕܚܲܟܝܼܡ ܗ̄ܘ̣ ܒܥܵܠܡܵܐ ܗܵܢܵܐ : ܢܸܗܘܸܐ ܠܹܗ ܤܲܟܼܠܵܐ : ܕܢܸܗܘܸܐ ܚܲܟܝܼܡܵܐ . ܒܪܲܡ ܐܲܦܝܼܣ ܠܐܲܠܵܗܵܐ : ܕܢܸܬܸܠ ܠܵܟܼ ܕܬܸܡܛܸܐ ܠܲܡܫܘܼܚܬܼܵܐ ܕܗܲܝܡܵܢܘܼܬܼܵܐ . ܐܸܢܕܹܝܢ ܠܒܼܘܼܤܵܡܵܗ̇ ܕܗܲܝܡܵܢܘܼܬܼܵܐ ܬܲܪܓܸܫ ܒܢܲܦܫܵܟܼ : ܠܵܐ ܥܲܡܩܵܐ ܠܝܼ ܕܐܹܡܲܪ : ܕܬܼܘܼܒܼ ܠܵܐ ܗܵܘܹ̇ܐ ܡܸܕܸܡ ܕܟܼܵܠܹ̇ܐ ܠܵܗ̇ ܡ̣ܢ ܡܫܝܼܚܵܐ . ܘܠܵܐ ܥܲܤܩܵܐ ܠܵܗ̇  pb. 526  ܠܡܸܫܬܿܒܼܵܝܘܼ ܒܟܼܠܥܸܕܵܢ ܡ̣ܢ ܐܲܪ̈ܥܵܢܵܝܵܬܼܵܐ : ܘܲܠܡܸܛܥܵܐ ܠܥܵܠܡܵܐ ܗܵܢܵܐ ܡܚܝܼܠܵܐ : ܘܲܠܥܘܼܗܕܵܢܵܐ ܕܨܸܒܼ̈ܘܵܬܹܗ . ܚܠܵܦ ܗܵܕܹܐ : ܕܠܵܐ ܡܲܐܝܼܢܘܼ ܨܲܠܵܐ : ܘܲܒܼܕܸܡ̈ܥܹܐ ܒܥܝܼܗ̇ : ܘܚܲܡܝܼܡܵܐܝܼܬܼ ܐܸܬܼܚܲܢܲܢ . ܘܲܒܼܝܼܨܝܼܦܘܼܬܼܵܐ ܤܲܓܝܼܐܬܼܵܐ ܐܸܬܼܟܲܫܲܦ : ܥܕܲܡܵܐ ܕܬܸܤܲܒܼ . ܕܬܼܘܼܒܼ : ܠܵܐ ܠܵܐܹ̇ܐ ܐܲܢ̄ܬܿ . ܠܗܵܕܹܐ ܕܹܝܢ ܡܸܫܬܘܸܐ ܐܲܢ̄ܬܿ : ܐܸܢ ܩܲܕܼܡܵܝܑܬܼ ܬܸܥܨܸܐ ܐܲܢ̄ܬܿ ܢܲܦܫܵܟܼ : ܠܡܸܫܕܵܐ ܨܸܦܬܼܵܟܼ ܥܲܠ ܐܲܠܵܗܵܐ ܒܗܲܝܡܵܢܘܼܬܼܵܐ : ܘܲܬܼܚܲܠܸܦ ܒܛܝܼܠܘܼܬܼܵܟܼ ܒܲܒܼܛܝܼܠܘܼܬܼܵܐ ܕܝܼܠܹܗ . ܘܗܵܝܕܹܝܢ ܡܵܐ ܕܚܵܙܹ̇ܐ ܠܨܸܒܼܝܵܢܵܟܼ ܕܲܒܼܟܼܠܵܗ̇ ܫܲܦܝܘܼܬܼܵܐ ܕܬܲܪܥܝܼܬܼܵܐ ܗܲܝܡܸܢܬܵܝܗܝ ܠܐܲܠܵܗܵܐ ܥܲܠ ܨܸܒܼ̈ܘܵܬܼܵܟܼ : ܘܲܥ̣ܨܲܝܬܿ ܢܲܦܫܵܟܼ ܕܬܸܬܟܸܠ ܥܲܠ ܐܲܠܵܗܵܐ ܝܲܬܝܼܪ ܡ̣ܢ ܕܥܲܠ ܢܲܦܫܵܟܼ : ܗܵܕܹܝܢ ܗܵܘ̇ ܚܲܝܠܵܐ ܕܠܵܐ ܡܦܵܣ ܐܲܢ̄ܬܿ ܒܹܗ ܡܲܓܸܢ ܥܠܲܝܟܼ : ܕܡܲܪܓܫܵܢܵܐܝܼܬܼ ܬܸܚܲܫ ܒܚܲܝܠܵܐ ܕܐܝܼܬܼ ܠܘܵܬܼܵܟܼ : ܕܠܵܐ ܦܘܼܠܵܓܼܵܐ . ܒܗܵܢܵܐ ܚܲܝܠܵܐ ܗ̄ܘ̣ ܕܟܲܕܼ ܡܲܪܓܫܝܼܢ ܤܲܓܝܼ̈ܐܹܐ ܥܵܐܹ̇ܠܝܼܢ ܠܢܘܼܪܵܐ ܘܠܵܐ ܕܲܚ̇ܠܝܼܢ : ܘܕܼܵܪܟܿܝܼܢ ܥܲܠ ܡܲܝ̈ܵܐ ܘܠܵܐ ܡܸܬܼܦܲܠܓܼܝܼܢ ܚܘܼܫܵܒܲܝ̈ܗܘܿܢ ܕܕܲܡ ܡܸܬܿܛܲܒܿܥܝܼܢ ܒܓܼܵܘܗܘܿܢ . ܡܸܛܠ ܕܲܡܚܲܠܵܐ ܠܗܘܿܢ ܗܲܝܡܵܢܘܼܬܼܵܐ ܠܪܸ̈ܓܼܫܹܝܗ̇ ܕܢܲܦܫܵܐ : ܘܐܲܝܟܼ ܡܲܢ ܕܲܦܝܵܤܵܐ ܡܸܕܸܡ ܠܵܐ ܡܸܬܼܚܲܙܝܵܢܵܐ ܡܲܪܓܫܵܐ ܗ̤ܝ ܒܵܗ̇ ܕܠܵܐ ܢܸܬܼܡܚܸܠ ܚܘܼܫܵܒܼܵܐ : ܘܠܵܐ ܢܚܘܼܪ ܒܚܲܙܵܬܼܵܐ ܕܨܸܒܼ̈ܘܵܬܼܵܐ ܕܚܝܼ̈ܠܵܬܼܵܐ : ܐܸܠܵܐ ܒܚܵܘܪܵܐ ܡܸܕܸܡ ܕܲܡܥܲܠܲܝ ܡ̣ܢ ܪܸ̈ܓܼܫܹܐ . ܚܙܝܼ ܕܲܠܡܵܐ ܡܸܤܬܲܒܼܪܵܐ ܠܵܟܼ ܟܠ ܟ̱ܠܹܗ : ܕܗܵܝ̇ ܝܑܼܕܲܥܬܼܵܐ ܪܘܼܚܵܢܵܝܬܼܵܐ ܒܗܵܕܹܐ ܝܑܼܕܲܥܬܼܵܐ ܕܲܢܦܸܫ ܡܸܬܼܩܲܒܿܠܵܐ . ܠܵܘ ܒܲܠܚܘܿܕܼ ܕܠܵܐ ܡܸܫܟܿܚܵܐ ܕܬܸܬܼܩܲܒܲܠ ܗܵܝ̇ ܝܑܼܕܲܥܬܼܵܐ ܪܘܼܚܵܢܵܝܬܐ ܒܗܵܕܹܐ ܝܑܼܕܲܥܬܼܵܐ ܢܲܦܫܵܢܵܝܬܼܵܐ : ܐܸܠܵܐ ܕܐܵܦܠܵܐ ܡܲܪܓܵܫܘܼ ܢܲܪܓܫܘܼܢ ܒܵܗ̇ ܡܲܨܝܵܐ ܕܢܸܫܬܘܘܿܢ : ܐܲܝܠܹܝܢ ܕܲܒܼܗܵܕܹܐ ܡܸܬܼܚܲܦܛܝܼܢ ܠܡܸܬܼܿܕܲܪܵܫܘܼ . ܘܐܸܢ ܐܝܼܬܼ  pb. 527  ܡܸܢܗܘܿܢ ܕܨܵܒܹ̇ܐ ܠܡܸܬܼܩܲܪܵܒܼܘܼ ܠܗܵܝ̇ ܝܑܼܕܲܥܬܼܵܐ ܕܪܘܼܚ : ܥܕܲܡܵܐ ܕܟܼܵܦܲܪ ܒܗܵܕܹܐ ܘܲܒܼܟܼܠܗܘܿܢ ܩܸܦ̈ܠܹܐ ܕܩܲܛܝܼܢܘܼܬܼܵܗ̇ ܘܲܒܼܥܘܼܪ̈ܙܵܠܹܝܗ̇ : ܘܩܵܐܹ̇ܡ ܒܫܲܒܼܪܘܼܬܼܵܐ ܕܬܲܪܥܝܼܬܼܵܐ : ܐܵܦܠܵܐ ܩܲܠܝܼܠ ܕܢܸܬܼܩܲܪܲܒܼ ܠܘܵܬܼܵܗ̇ ܕܗܵܝ̇ ܡܸܫܟܲܚ . ܐܸܠܵܐ ܘܥܘܼܟܵܪܹ̈ܐ ܤܲܓܝܼ̈ܐܹܐ ܗܵܘܹ̇ܝܢ ܠܹܗ ܥܝܵܕܼ̈ܝܗ̇ ܘܙܵܘܥܹ̈ܝܗ̇ ܡܦܲܬ̈ܠܹܐ : ܥܕܲܡܵܐ ܕܲܒܼܩܲܠܝܼܠ ܩܲܠܝܼܠ ܛܵܥܹ̇ܐ ܠܗܘܿܢ . ܗܵܝ̇ ܝܑܼܕܲܥܬܼܵܐ ܪܘܼܚܵܢܵܝܬܼܵܐ : ܦܫܝܼܛܬܼܵܐ ܗ̣̄ܝ . ܘܲܒܼܚܘܼ̈ܫܵܒܹܐ ܢܲܦܫܵܢܵܝܹ̈ܐ : ܠܵܐ ܡܲܙܠܓܼܵܐ . ܥܕܲܡܵܐ ܕܡܸܬܼܚܲܪܲܪ ܪܸܥܝܵܢܵܐ ܡ̣ܢ ܤܲܓܝܼܐܘܼܬܼ ܚܘܼ̈ܫܵܒܹܐ : ܘܐܵܬܹ̇ܐ ܠܲܚܕܼܵܐ ܦܫܝܼܛܘܼܬܼܵܐ ܕܕܲܟܼܝܘܼܬܼܵܐ : ܐܵܦܠܵܐ ܕܢܲܪܓܸܫ ܒܪ̈ܘܼܚܵܢܵܝܬܼܵܐ ܡܸܫܟܲܚ . ܗܵܢܵܐ ܕܹܝܢ ܛܲܟܼܤܵܐ ܕܝܼܕܲܥܬܼܵܐ : ܕܢܸܪܓܲܫ ܐ̄ܢܵܫ ܒܗܵܘ̇ ܒܘܼܤܵܡܵܐ ܕܚܲܝܹ̈ܐ ܕܗܵܘ̇ ܥܵܠܡܵܐ ܡ̣ܢ ܗܵܪܟܵܐ : ܠܤܲܓܝܼܐܝܼܬܼ ܚܘܼ̈ܫܵܒܹܐ ܡܲܤܠܸܐ . ܘܝܼܕܲܥܬܼܵܐ ܗܵܕܹܐ ܕܲܢܦܸܫ : ܠܒܲܪ ܡ̣ܢ ܟܢܘܼ̈ܫܝܹܐ ܕܲܤܒܼܝܼܤܘܼܬܼ ܚܘܼ̈ܫܵܒܹܐ : ܕܬܸܕܲܥ ܡܸܕܸܡ ܐ̄ܚܪܹܝܢ : ܕܲܒܼܫܲܦܝܘܼܬܼ ܪܸܥܝܵܢܵܐ ܡܸܬܼܩܲܒܲܠ : ܠܵܐ ܡܸܫܟܿܚܵܐ . ܘܡܸܠܬܹܗ ܕܡܵܪܲܢ : ܠܵܐ ܡܸܬܿܕܲܓܠܵܐ . ܐܸܢ ܠܵܐ ܬܸܬܼܗܲܦܟܿܘܼܢ ܘܬܸܗܘܘܿܢ ܐܲܝܟܼ ܛܠܵܝܹ̈ܐ : ܠܡܸܥܲܠ ܠܡܲܠܟܘܼܬܹܗ ܕܐܲܠܵܗܵܐ : ܠܵܐ ܡܸܫܟܿܚܝܼܢ ܐܢ̄ܬܿܘܿܢ . ܘܗܵܐ : ܤܲܓܝܼ̈ܐܹܐ ܕܲܠܗܵܕܹܐ ܒܘܿܪܘܼܬܼܵܐ ܠܵܐ ܡܸܬܼܡܲܛܹܝܢ . ܘܲܒܼܝܲܕܼ ܥ̇ܒܼܵܕܲܝ̈ܗܘܿܢ ܫܲܦܝܼܪܹ̈ܐ : ܢܛܝܼܪܵܐ ܠܗܘܿܢ ܡܢܵܬܐ ܥܲܡ ܡܵܪܲܢ ܒܡܲܠܟܿܘܼܬܼܵܐ ܕܲܫܡܲܝܵܐ . ܐܲܝܟܼ ܡܵܐ ܕܐܵܦ ܡ̣ܢ ܤܘܼܟܵܠܵܐ ܕܛܘܼ̈ܒܹܐ ܕܤܵܡ̣ ܡܦܲܪܫܵܐܝܼܬܼ ܒܲܤܒܲܪܬܹܗ ܡܸܬܼܝܲܕܼܥܵܐ . ܕܫܘܼ̈ܚܠܵܦܹܐ : ܥܲܡ ܦܘܼܪ̈ܫܵܢܹܐ ܤܲܓܝܼ̈ܐܹܐ ܕܕܼܘܸܝܵܪܹ̈ܐ ܐܵܘܕܲܥ̣ ܒܗܘܿܢ ܒܛܘܼ̈ܒܹܐ . ܕܟܼܠܢܵܫ ܒܟܼܠ ܡܘܼ̈ܫܚܵܢ ܒܟܼܠ ܐܘܼܪܚܵܐ ܕܐܵܙܹ̇ܠ ܠܘܵܬܹܗ : ܦܬܼܝܼܚ ܗ̄ܘ̣ ܩܕܼܵܡܵܘܗܝ ܬܲܪܥܵܐ ܕܡܲܠܟܿܘܼܬܼ ܫܡܲܝܵܐ . ܐܸܠܵܐ ܗܵܝ̇ ܕܐܸܠܵܐ ܬܸܬܼܗܲܦܟܿܘܼܢ ܘܬܸܗܘܘܿܢ ܐܲܝܟܼ ܛܠܵܝܹ̈ܐ : ܠܗܵܕܹܐ ܕܡ̣ܢ ܗܵܪܟܵܐ  pb. 528  ܢܲܪܓܸܫ ܐ̄ܢܵܫ ܒܗܵܘ̇ ܒܘܼܤܵܡܵܐ ܕܡܲܠܟܿܘܼܬܼܵܐ ܐܵܡܲ̈ܪ . ܡܲܠܟܿܘܼܬܼܵܐ ܕܲܫܡܲܝܵܐ : ܬܹܐܘܿܪܝܼܵܐ ܪܘܼܚܵܢܵܝܬܼܵܐ ܐܵܡ̇ܪܝܼܢ ܕܐܝܼܬܹܝܗ̇ . ܘܗܵܕܹܐ ܠܵܐ ܗ̄ܘ̣ܵܐ ܒܥܲܡ̈ܠܹܐ ܕܚܘܼ̈ܫܵܒܹܐ ܡܸܫܢܲܟܼܚܵܐ : ܐܸܠܵܐ ܡ̣ܢ ܛܲܝܒܿܘܼܬܼܵܐ ܡܸܬܿܛܲܥܡܵܐ . ܘܲܥܕܲܡܵܐ ܕܡܸܬܿܕܲܟܸܐ ܐ̄ܢܵܫ : ܐܵܦܠܵܐ ܕܢܸܫܡܲܥ ܬܘܼܒܼ ܤܵܦܹ̇ܿܩ . ܡܸܛܠ ܕܡ̣ܢ ܝܘܼܠܦܵܢܵܐ : ܠܵܐ ܡܸܬܼܩܲܢܝܵܐ . ܐܸܢ ܬܸܡܛܸܐ ܕܹܝܢ ܠܕܲܟܼܝܘܼܬܼܵܐ ܒܹܪܝ : ܗܵܝ̇ ܕܡܸܬܼܩܲܝܢܵܐ ܡ̣ܢ ܗܲܝܡܵܢܘܼܬܼܵܐ ܕܠܸܒܵܐ ܘܲܒܼܫܸܠܝܵܐ ܕܡ̣ܢ ܒܢܲܝ̈ܢܵܫܵܐ : ܘܛܵܥܹ̇ܐ ܐܲܢ̄ܬܿ ܠܝܼܕܲܥܬܹܗ ܕܗܵܢܵܐ ܥܵܠܡܵܐ : ܟܲܕܼ ܠܵܐ ܪܓܼܝܼܫ ܐܲܢ̄ܬܿ : ܒܓܼܵܘܵܟܼ ܡܸܫܬܲܟܼܚܵܐ ܡܸܢܫܹܠܝ : ܕܠܵܐ ܥܘܼܩܵܒܼܵܐ ܕܒܼܵܬܼܪܵܗ̇ . ܐܲܩܝܼܡ ܠܲܡ ܩܵܝܑܸܡܬܼܵܐ : ܘܤܘܿܟܼ ܥܠܹܝܗ̇ ܡܸܫܚܵܐ . ܘܬܸܫܟܲܚ : ܤܝܼܡܬܼܵܟܼ : ܒܓܼܵܘܵܟܼ . ܐܸܢܕܹܝܢ ܒܫܲܪ̈ܒܘܿܩܝܵܬܼܵܗ̇ ܕܝܼܕܲܥܵܬܐ ܢܲܦܫܵܢܵܝܬܐ ܬܸܬܿܚܸܕܼ : ܠܵܐ ܤܲܢܝܵܐ ܠܝܼ ܕܐܹܡܲܪ : ܕܠܝܼܠ ܗ̄ܘ̣ ܠܵܟܼ ܡ̣ܢ ܐܲܤܘܼܪܹ̈ܐ ܕܦܲܪܙܠܵܐ ܠܡܸܬܼܦܲܠܵܛܘܼ : ܐܵܘ ܡܸܢܵܗ̇ ܘܠܵܐ ܪܲܚܝܼܩ ܐܲܢ̄ܬܿ ܒܐܲܡܝܼܢܘܼ ܡ̣ܢ ܦܲܚܹ̈ܐ ܕܛܵܥܝܘܼܬܼܵܐ : ܘܠܵܐ ܡ̣ܢ ܡܬܼܘܿܡ ܬܸܫܟܲܚ ܬܸܤܲܒܼ ܦܵܪܹܗ̄ܤܝܼܵܐ ܘܬܼܘܼܟܼܠܵܢܵܐ ܕܲܠܘܵܬܼ ܡܵܪܲܢ . ܘܲܒܼܟܼܠܥܸܕܵܢ ܥܲܠ ܦܘܼܡܹܗ ܕܤܲܝܦܵܐ ܪܵܕܹܐ ܐܲܢ̄ܬܿ : ܘܲܕܿܬܸܗܘܸܐ ܕܠܵܐ ܚܲܫܵܐ ܠܲܓܼܡܵܪ ܠܵܐ ܡܸܫܟܲܚ ܐܲܢ̄ܬܿ . ܒܲܡܚܝܠܘܼܬܼܵܐ ܐܸܬܼܓܵܘܲܣ ܘܒܲܦܫܝܼܛܘܼܬܼܵܐ : ܕܬܸܚܸܐ ܩܕܼܵܐ ܐܲܠܵܗܵܐ ܫܲܦܝܼܪ : ܘܲܕܼܠܵܐ ܨܸܦܬܼܵܐ ܬܸܗܘܸܐ . ܐܲܝܟܲܢܵܐ ܓܹܝܪ ܕܲܢܲܩܝܼܦ ܛܸܠܵܠܵܐ ܠܓܼܘܼܫܡܹ̈ܐ : ܗܵܟܲܢܵܐ ܪ̈ܲܚܡܹܐ ܠܡܘܼܟܵܟܼܵܐ . ܡܵܕܹܝܢ ܐܸܢ ܒܗܵܠܹܝܢ ܨܵܒܹ̇ܐ ܐܲܢ̄ܬܿ ܠܡܸܬܼܗܲܦܵܟܼܘܼ : ܠܵܐ ܬܸܬܸܠ ܟܠ ܟ̱ܠܹܗ ܐܝܼܕܵܐ ܠܚܘܼ̈ܫܵܒܹܐ ܡܚܝܼ̈ܠܹܐ . ܐܸܢ ܟܠܗܘܿܢ ܢܸܟܼܝܵܢܹ̈ܐ ܘܒܼܝܼ̈ܫܵܬܼܵܐ ܘܩܹܘܲܢܕܹܝܢܘܿܣ ܚܕܝܼܪܝܼܢ  pb. 529  ܠܲܟܼ ܘܲܡܕܲܚܠܝܼܢ ܠܵܟܼ : ܠܵܐ ܢܸܬܼܒܛܸܠ ܠܵܟܼ ܕܲܬܼܚܘܼܪ ܒܗܘܿܢ : ܐܵܘ ܕܬܸܚܫܘܿܒܼ ܐܸܢܘܿܢ . ܐܸܢ ܚܕܼܵܐ ܙܒܲܢ ܗܲܝܡܸܢܬܿ ܠܐܲܠܵܗܵܐ ܕܤܵܦܹ̇ܩ ܠܲܡܢܲܛܵܪܘܼܬܼܵܟܼ ܘܲܢܕܲܒܪܵܟܼ ܘܐܸܙܲܠܬܿ ܒܵܬܼܪܹܗ : ܠܵܐ ܬܘܼܒܼ ܬܹܐܨܲܦ ܐܲܢ̄ܬܿ ܕܡܸܕܸܡ ܕܐܲܝܟܼ ܗܵܠܹܝܢ . ܐܸܠܵܐ ܐܸܡܲܪ ܠܢܲܦܫܵܟܼ : ܕܤܵܦܹ̇ܩ ܗ̄ܘ̣ ܠܟܼܠ : ܗܵܘ̇ ܡܲܢ ܕܐܲܓܼܥ̇ܠܹܬܼ ܠܹܗ ܢܲܦܫܝ ܚܕܼܵܐ ܙܒܲܢ . ܐܸܢܵܐ : ܠܵܐ ܩܲܪܝܼܒܼ ܐ̄ܢܵܐ : ܗ̤ܘ ܝܵܕܲܥ . ܘܗܵܝܕܹܝܢ ܒܲܥ̇ܒܼܵܕܼܵܐ ܬܸܚܙܸܐ ܬܡܝܼ̈ܗܵܬܹܗ ܕܐܲܠܵܗܵܐ : ܕܐܲܝܟܲܢ ܩܲܪܝܼܒܼ ܗ̄ܘ̣ ܒܟܼܠܙܒܼܢ ܦܘܼܪܩܵܢܹܗ ܠܕܼܵܚܠܵܘ̈ܗܝ . ܘܲܚܕܼܝܼܪܵܐ ܠܗܘܿܢ ܒܛܝܼܠܘܼܬܹܗ : ܘܠܵܐ ܡܸܬܼܚܲܙܝܵܐ . ܘܠܵܘ ܡܸܛܠ ܕܲܥܲܝ̈ܢܹܐ ܕܲܦܼܓܼܪܵܐ ܠܵܐ ܡܸܬܼܚܙܸܐ ܢܵܛܘܿܪܵܐ ܕܥܲܡܵܟܼ : ܬܸܬܼܦܲܠܲܓܼ ܠܵܟܼ ܥܵܠܘܗܝ ܕܐܵܦܠܵܐ ܐܝܼܬܼܵܘܗܝ . ܐܝܼܬܼ ܐܸܡܲܬܼܝ ܬܘܼܒܼ : ܕܐܵܦ ܠܥܲܝ̈ܢܹܐ ܕܦܲܓܼܪܵܐ ܡܸܬܼܓܠܸܐ : ܐܲܝܟܼ ܕܲܠܫܘܼܪܵܪܵܟܼ ܕܝܼܠܵܟܼ . ܡܵܐ ܕܹܝܢ ܕܲܫ̣ܕܼܵܐ ܡܸܢܹܗ ܒܲܪܢܵܫܵܐ ܟ̱ܠܹܗ ܥܘܼܕܼܪܵܢܵܐ ܡܸܬܼܚܲܙܝܵܢܵܐ ܘܤܲܒܼܪܵܐ ܐ̄ܢܵܫܵܝܵܐ : ܘܲܢܩܸܦ̣ ܠܐܲܠܵܗܵܐ ܒܗܲܝܡܵܢܘܼܬܼܵܐ ܘܲܒܼܠܸܒܵܐ ܫܲܦܝܵܐ : ܒܲܪ ܫܵܥܬܹܗ ܢܵܩ̇ܦܵܐ ܠܹܗ ܛܲܝܒܿܘܼܬܼܵܐ : ܘܓܼܵܠܝܵܐ ܒܹܗ ܚܲܝܠܵܗ̇ ܒܥܘܼܕܼܪ̈ܵܢܹܐ ܡܫܲܚ̈ܠ̱ܦܹܐ . ܠܘܼܩܕܲܡ ܕܹܝܢ : ܒܗܵܠܹܝܢ ܓܲܠ̈ܝܵܬܼܵܐ ܘܲܕܼܦܲܓܼܪܵܐ ܡܚܵܘܝܵܐ ܠܹܗ ܥܘܼܕܼܪ̈ܵܢܹܝܗ̇ : ܒܲܒܼܛܝܼܠܘܼܬܼܵܗ̇ ܕܲܥܠܵܘܗܝ . ܐܲܝܟܼ ܡܲܢ ܕܲܒܼܗܵܠܹܝܢ : ܝܲܬܝܼܪ ܡܨܸܐ ܕܢܲܪܓܸܿܫ ܒܚܲܝܠܵܐ ܕܒܲܒܼܛܝܼܠܘܼܬܹܗ ܕܐܲܠܵܗܵܐ ܕܲܥܠܵܘܗܝ . ܕܲܒܼܤܘܼܟܵܠܵܐ ܕܐܲܝܠܹܝܢ ܕܓܲܠ̈ܝܵܢ : ܢܸܫܬܲܪܲܪ ܒܐܲܝܠܹܝܢ ܕܟܲܤ̈ܝܵܢ : ܐܲܝܟܼ ܕܙܵܕܩ ܠܫܲܒܼܪܘܼܬܼ ܬܲܪܥܝܼܬܹܗ ܘܠܵܐ ܦܲܓܝܼܚܘܼܬܹܗ . ܕܐܲܝܟܼ ܐܲܝܟܲܢ ؟ ܗܵܢܵܘ ܕܹܝܢ ܐܲܝܟܼ ܐ̄ܢܵܫ ܢܹܐܡܲܪ : ܕܡܸܬܿܛܲܝܲܒܼ ܠܹܗ ܤܘܼܢܩܵܢܹܗ ܕܠܵܐ ܥܲܡܠܵܐ : ܟܲܕܼ ܠܵܐ ܝܵܨܹ̇ܦ . ܘܡܲܥܒܿܪܵܐ ܡܸܢܹܗ ܓܸܕܼܫܹ̈ܐ ܤܲܓܝܼ̈ܐܹܐ  pb. 530  ܕܐܸܬܼܩܲܪܲܒܼܘ ܠܘܵܬܹܗ ܟܡܵܐ ܙܲܒܼ̈ܢܝܼܢ : ܕܲܡܠܹܝܢ ܩܹܘܲܢܕܹܝܢܘܿܣ . ܘܟܲܕܼ ܗܘ̤ ܠܵܐ ܒܛܝܼܠ ܠܹܗ ܒܲܕܼܠܵܐ ܪܓܼܝܼܫ : ܕܵܚ̇ܩܵܐ ܡܸܢܹܗ ܛܲܝܒܿܘܼܬܼܵܐ ܒܕܼܘܼܡܵܪܵܐ ܪܲܒܵܐ : ܥܲܡ ܫܲܪܟܵܐ ܕܡܸܕܸܡ ܡܸܕܸܡ ܕܡܸܢܫܹܠܝ ܥܵܪܹܨ ܟܲܕܼ ܠܵܐ ܪܥܸܐ : ܕܲܟܼܡܵܐ ܙܲܒܼ̈ܢܝܼܢ ܚܘܼܒܵܠܵܐ ܕܢܦܫܵܐ : ܘܡܸܢܗܘܿܢ ܕܦܲܓܼܪܵܐ ܡܲܨܝܵܐ ܕܢܸܗܘܸܐ . ܘܢܵܛ̇ܪܵܐ ܠܹܗ ܡܸܢܗܘܿܢ : ܐܲܝܟܼ ܡܪܲܒܿܝܵܢܝܼܬܼܵܐ ܕܡܲܛܠܠܵܐ ܘܦܵܪܤܵܐ ܟܸܢܦܹ̈ܿܝܗ̇ ܥܲܠ ܒܢܹ̈ܝܗ̇ : ܕܠܵܐ ܢܸܬܸܩܲܪܲܒܼ ܠܗܘܿܢ ܢܸܟܼܝܵܢܵܐ . ܘܒܹܗ ܒܥܸܕܵܢܵܐ ܥܵܒܼ̇ܕܵܐ ܠܹܗ : ܕܢܲܪܓܸܫ ܒܐܲܝܠܹܝܢ ܕܲܗܘ̤ܵܝ̈ . ܟܲܕܼ ܡܚܵܘܝܵܐ ܠܹܗ ܥܸܠܲܬܼ ܐܲܒܼܕܵܢܹܗ : ܒܥܲܝ̈ܢܹܐ ܕܦܲܓܼܪܵܐ . ܘܲܠܥܘܼܕܼܪܵܢܹܗ ܕܐܲܠܵܗܵܐ ܕܲܒܼܗܘܿܢ ܒܤܘܼܥܪܵܢܹܐ : ܕܢܝܼܚܵܐܝܼܬܼ . ܘܲܠܛܘܼܠܵܩܵܐ ܕܚܲܝܵܘ̈ܗܝ ܕܲܩܪܸܒܼ ܗ̄ܘ̣ܵܐ : ܘܦܲܨܲܝܹܗ ܐܲܠܵܗܵܐ . ܗܵܟܲܢܵܐ ܘܲܡܕܲܪܫܵܐ ܠܹܗ : ܐܵܦ ܒܟܲܤ̈ܝܵܬܼܵܐ . ܘܦܵܬܼܚܵܐ ܩܕܼܵܡܵܘܗܝ ܟܡܹܐܢܹ̈ܐ ܕܡܲܚܫ̈ܒܼܵܬܼܵܐ : ܘܲܕܼܚܘܼ̈ܫܵܒܹܐ ܥܲܤ̈ܩܲܝ ܠܡܸܬܿܕܲܪܟܵܢܘܼܬܼܵܐ . ܕܲܦܫܝܼܩܵܐܝܼܬܼ ܢܸܬܿܕܪܸܟܼ ܠܹܗ ܤܘܼܟܵܠܗܘܿܢ : ܘܢܲܩܝܼܦܘܼܬܼܗܘܿܢ ܕܠܲܚ̈ܕܵܕܹܐ ܘܡܲܛܥܝܵܢܘܼܬܼܗܘܿܢ . ܘܐܲܝܢܵܐ ܠܐܲܝܢܵܐ ܢܲܩܝܼܦ : ܘܐܲܝܟܲܢ ܡܸܬܼܝܲܠܕܝܼܢ ܚܲܕܼ ܡ̣ܢ ܚܲܕܼ ܘܡܵܘܒܿܕܼܝܼܡ ܠܢܲܦܫܵܐ . ܘܲܡܦܲܪܤܝܵܐ ܩܕܼܵܡܵܘܗܝ ܟ̱ܠܹܗ ܟܡܹܐܢܗܘܿܢ ܕܫܹ̈ܐܕܹܐ : ܘܬܲܚܦܝܼܬܼܵܐ ܕܚܘܼܫܵܒܼܵܝ̈ܗܘܿܢ : ܘܡܵܢܵܐ ܢܲܩܝܼܦ ܠܟܼܠܚܲܕܼ ܡ̣ܢ ܗܵܠܹܝܢ . ܘܤܵܝ̇ܡܵܐ ܒܹܗ ܤܘܼܟܵܠܵܐ : ܕܢܸܬܼܒܲܝܲܢ ܒܡܸܕܸܡ ܕܗܵܘܹ̇ܐ . ܘܕܼܵܢܲܚ ܒܓܼܵܘ ܦܫܝܼܛܘܼܬܹܗ ܢܘܼܗܪܵܐ ܟܲܤܝܵܐ ܠܡܲܪܓܵܫܘܼ ܒܟܼܠܡܸܕܸܡ : ܘܲܒܼܚܲܝܠܵܐ ܕܙܵܘ̈ܥܲܝ ܚܘܼ̈ܫܵܒܹܐ ܩܲܛܝܼ̈ܢܹܐ . ܘܲܡܚܵܘܝܵܐ ܠܹܗ : ܐܲܝܟܼ ܕܲܒܼܨܸܒܼܥܵܐ . ܘܕܸܐܠܘܼ ܗܵܕܹܐ ܠܵܐ ܝܑܼܕܲܥ̣ : ܕܡܵܢܵܐ ܥܬܼܝܼܕܼ ܗ̄ܘ̣ܵܐ ܠܡܸܓܼܕܫܹܗ : ܘܗܵܝܕܹܝܢ ܡܸܬܼܝܲܠܕܝܼܢ ܠܹܗ ܡ̣ܢ ܗܵܪܟܵܐ : ܕܟܼܠܡܸܕܸܡ ܕܲܙܥܘܿܪ ܘܲܕܼܪܲܒܿ : ܒܲܨܠܘܿܬܼܵܐ ܢܸܒܼܥܸܐ ܡ̣ܢ ܡܕܲܒܿܪܵܢܹܗ .  pb. 531  ܘܡܵܐ ܕܲܒܼܟܼܠܗܹܝܢ ܗܵܠܹܝܢ ܫܲܪܲܪܬܵܗ̇ ܛܲܝܒܿܘܼܬܼܵܐ ܠܬܲܪܥܝܼܬܹܗ ܒܬܼܘܼܟܼܠܵܢܵܐ ܕܥܲܠ ܐܲܠܵܗܵܐ : ܗܵܝܕܹܝܢ ܡܸܟܹܝܠ ܡܫܲܪܝܵܐ ܡܲܥܠܵܐ ܠܹܗ ܠܢܸܤܝ̈ܘܿܢܹܐ ܒܩܲܠܝܼܠ ܩܲܠܝܼܠ . ܘܫܵܒܼܩܵܐ ܕܢܸܫܬܲܡܪܘܼܢ ܥܠܵܘܗܝ : ܢܸܤܝ̈ܘܿܢܹܐ ܐܲܝܠܹܝܢ ܕܤܵܦ̇ܩܵܐ ܡܫܘܼܚܬܹܗ ܠܡܸܛܥܲܢ ܥܘܼܤܵܩܗܘܿܢ . ܘܒܹܗ ܒܢܸܤܝܘܿܢܵܐ ܡܩܲܪܒܼܵܐ ܠܹܗ ܥܘܼܕܼܪܵܢܵܗ̇ ܡܲܪܓܫܵܢܵܐܝܼܬܼ : ܐܲܝܟܼ ܕܢܸܬܼܠܲܒܲܒܼ . ܥܕܲܡܵܐ ܕܒܼܐܝܼܕܼܵܐ ܒܐܝܼܕܼܵܐ ܢܸܬܼܢܲܦܲܩ ܘܢܸܩܢܸܐ ܚܸܟܼܡܬܼܵܐ : ܘܢܲܩܠܹܐ ܥܲܠ ܒܥܸܠܕܒܼܵܒܼܵܘ̈ܗܝ ܒܬܼܘܼܟܼܠܵܢܵܐ ܕܥܲܠ ܐܲܠܵܗܵܐ . ܠܵܐ ܓܹܝܪ ܡܲܨܝܵܐ ܕܒܸܠܥܵܕܼ ܗܵܠܹܝܢ ܢܸܬܼܚܲܟܲܡ ܒܲܪܢܵܫܵܐ ܒܲܩܪ̈ܵܒܹܐ ܪ̈ܘܼܚܵܢܹܐ : ܘܢܸܕܲܥ ܠܲܡܕܲܒܿܪܵܢܹܗ ܘܢܲܪܓܸܫ ܒܐܲܠܵܗܹܗ : ܘܢܸܫܬܲܪܲܪ ܒܗܲܝܡܵܢܘܼܬܹܗ ܟܲܤܝܵܐܝܼܬܼ : ܒܚܲܝܠܵܐ ܡ̣ܢ ܢܸܤܝܵܢܵܐ ܕܒܲܩܢܘܿܡܹܗ ܩܲܒܸܠ̣ . ܘܟܼܠ ܐܸܡܲܬܼܝ ܕܚܵܙ̇ܝܵܐ ܠܹܗ ܕܫܲܪܝܼ ܡܸܬܿܬܿܙܝܼܥ ܒܹܗ ܚܘܼܫܵܒܼܵܐ ܕܡܲܤܒܿܪܵܢܘܼܬܼܵܐ ܩܲܠܝܼܠ : ܘܫܲܪܝܼ ܡܸܬܼܪܲܥܸܐ ܪܵܘܪ̈ܒܼܵܬܼܵܐ ܥܲܠ ܢܲܦܫܹܗ : ܫܵܒܼܩܵܐ ܠܗܘܿܢ ܠܢܸܤܝ̈ܘܿܢܹܐ ܕܢܸܬܼܚܲܝܨܘܼܢ ܘܢܸܬܼܥܲܫܢܘܼܢ ܥܠܵܘܗܝ ܕܢܸܕܲܥ ܡܚܝܼܠܘܼܬܹܗ . ܘܢܸܥܪܘܿܩ : ܘܢܸܬܿܛܦܸܣ ܠܐܲܠܵܗܵܐ ܒܡܲܟܼܝܼܘܼܬܼܵܐ . ܘܲܒܼܗܵܠܹܝܢ ܐܵܬܹ̇ܐ ܒܲܪܢܵܫܵܐ ܠܲܡܫܘܼܚܬܼܵܐ ܕܓܲܒܼܪܵܐ ܓܡܝܼܪܵܐ : ܒܗܲܝܡܵܢܘܼܬܼܵܐ ܘܤܲܒܼܪܵܐ ܕܲܒܼܪܹܗ ܕܐܲܠܵܗܵܐ : ܘܡܸܬܼܥܲܠܸܐ ܠܘܵܬܹܗ ܒܚܘܼܒܵܐ . ܬܡܝܼܗܵܐܝܼܬܼ ܓܹܝܪ ܡܸܬܼܝܼܕܲܥ ܥܘܼܕܼܪܵܢܹܗ ܕܐܲܠܵܗܵܐ ܕܲܠܘܵܬܼ ܒܲܪܢܵܫܵܐ : ܐܸܡܲܬܼܝ ܕܲܒܼܨܸܒܼ̈ܘܵܬܼܵܐ ܕܡܲܠ̈ܝܵܢ ܦܤܵܩ ܤܲܒܼܪܵܐ ܡܸܬܼܡܲܨܲܥ : ܘܬܲܡܵܢ ܡܚܵܘܸܐ ܐܲܠܵܗܵܐ ܚܲܝܠܹܗ ܒܦܘܼܪܩܵܢܵܐ ܕܡܸܢܗܹܝܢ . ܠܵܐ ܡܸܡܬܼܘܿܡ ܝܑܼܠܸܦ̣ ܐ̄ܢܵܫ ܠܚܲܝܠܵܐ ܐܲܠܵܗܵܝܵܐ ܒܲܢܝܵܚܵܐ ܘܲܪܘܲܚܬܼܵܐ : ܘܐܵܦܠܵܐ ܡܸܡܬܘܿܡ ܚܵܘܝܼ ܤܵܥܘܿܪܘܼܬܹܗ ܡܲܪܓܫܵܢܵܐܝܼܬܼ : ܐܸܠܵܐ ܒܐܲܬܼܪܵܐ ܫܲܠܝܵܐ ܘܲܒܼܡܲܕܼܒܹܪܵܐ : ܘܲܒܼܕܼܘܼ̈ܟܿܝܬܼܵܐ ܕܲܚܤܝܼ̈ܟܵܢ ܡ̣ܢ ܥܸܢܝܵܢܹ̈ܐ ܘܲܫܓܼܘܼܫܝܵܐ ܕܥܘܼܡܪܵܐ ܕܲܒܼܢܲܝ̈ܢܵܫܵܐ .  pb. 532  ܠܵܐ ܬܸܬܿܕܲܡܲܪ ܐܸܢܗ̤ܘ ܕܟܲܕܼ ܫܲܪܝܼܬܿ ܒܲܡܝܲܬܿܪܘܼܬܼܵܐ : ܢܵܒܼܥ̇ܝܼܢ ܥܠܲܝܟ ܐܘܼ̈ܠܨܵܢܹܐ ܥܲܤ̈ܩܹܐ ܡ̣ܢ ܟܠܕܘܼܟ . ܒܕܼܵܐܦܠܵܐ ܡܝܲܬܿܪܘܼܬܼܵܐ ܡܸܬܼܚܲܫܒܵܐ ܗܵܝ̇ : ܐܲܝܕܵܐ ܕܠܵܐ ܢܲܩܝܼܦܵܐ ܥܲܤܩܘܼܬܼܵܐ ܘܥܲܡ̈ܠܹܐ ܠܦܘܼܠܚܵܢܵܗ̇ . ܗ̤ܝ ܓܹܝܪ ܡܝܲܬܿܪܘܼܬܼܵܐ : ܡܸܢܵܗ̇ ܕܗܵܕܹܐ ܐܸܫܬܲܡܗܲܬ̤ : ܐܵܡܲ݁ܪ ܩܲܕܝܼܫܵܐ ܐܹܘܲܓܼܪܝܪܣ . ܡܥܵܕܼܵܐ ܗ̣̄ܝ ܠܲܡ ܗܵܕܹܐ ܚܐܝܼܨܘܼܬܼܵܐ : ܕܤܵܡ̈ܟܵܢ ܥܠܹܝܗ̇ ܥܲܤ̈ܩܵܬܼܵܐ . ܘܗܵܝ̇ ܕܡܸܤܬܲܠܝܵܐ ܠܵܗ̇ ܠܲܡ ܗ̤ܝ ܡܝܲܬܿܪܘܼܬܼܵܐ : ܐܸܡܲܬܼܝ ܕܥܲܡ ܢܝܵܚܹ̈ܐ ܟܕܝܼܢܵܐ : ܐܵܡܲ݁ܪ ܛܘܼܒܼܵܢܵܐ ܡܲܪܩܘܿܣ ܝܑܼܚܝܼܕܼܵܝܵܐ . ܟܠ ܡܝܲܬܪܘܼܬܼܵܐ ܕܐܝܼܬܼ : ܙܩܝܼܦܵܐ ܡܸܫܬܲܡܗܵܐ . ܒܗܵܝ : ܕܲܠܦܘܼܩܕܵܢܵܐ ܕܪܘܼܚܵܐ ܓܵܡ̇ܪܵܐ . ܡܸܛܠ ܕܟܼܠܗܘܿܢ ܐܲܝܠܹܝܢ ܕܨܵܒܹ̇ܿܝܢ ܒܕܸܚܠܲܬܼ ܐܲܠܵܗܵܐ ܕܢܸܚܘܿܢ ܒܝܼܫܘܿܡܫܝܼܚܵܐ : ܡܸܬܼܐܲܠܨܝܼܢ . ܡܲܢ ܠܲܡ ܕܨܵܒܹ̇ܐ ܕܢܹܐܬܸܐ ܒܵܬܲܪܝ : ܢܸܟܼܦܘܿܪ ܒܢܲܦܫܹܗ : ܘܢܸܫܩܘܿܠ ܙܩܝܼܦܹܗ : ܘܢܹܐܬܸܐ ܒܵܬܲܪܝ . ܡܲܢ ܕܨܵܒܹ̇ܐ ܕܢܲܚܸܐ ܢܲܦܫܹܗ ܒܲܢܝܵܚܵܐ : ܢܵܘܒܿܕܝܼܗ̇ . ܘܡܲܢ ܕܢܵܘܒܸܿܕܼ ܢܲܦܫܹܗ ܡܸܛܠܵܬܼܝ : ܢܸܫܟܿܚܝܼܗ̇ . ܥܲܠܗܵܕܹܐ ܩܲܕܹܡ ܤܵܡܹܗ ܡܵܪܲܢ ܩܕܼܵܡܲܝܟ ܙܩܝܼܦܵܐ : ܕܡܵܘܬܵܐ ܬܸܦܤܘܿܩ ܥܲܠ ܢܲܦܫܵܟܼ : ܘܗܵܝܕܹܝܢ ܬܫܲܡܲܪ ܢܲܦܫܵܟܼ ܠܡܹܐܙܲܠ ܒܵܬܼܪܹܗ . ܠܲܝܬܿ ܕܚܲܝܠܬܼܵܢ ܐܲܝܟܼ ܦܤܵܩ ܤܲܒܼܪܵܐ . ܗܵܢܵܐ : ܠܵܐ ܝܵܕܲܥ̇ ܕܲܢܚܝܼܒܼ ܡ̣ܢ ܡܸܕܸܡ . ܐܸܢ ܒܲܕܼܝܲܡܝܼܢܵܐ : ܘܒܲܕܼܤܸܡܵܠܵܐ . ܐܸܡܲܬܼܝ ܕܲܦܤܲܩ̣ ܓܲܒܼܪܵܐ ܒܪܸܥܝܵܢܹܗ ܤܲܒܼܪܵܐ ܕܡ̣ܢ ܚܲܝܵܘ̈ܗܝ : ܠܲܝܬܿ ܕܲܠܒܼܝܼܒܼ ܡܸܢܹܗ : ܘܠܲܝܬܼ ܒܥܸܠܕܒܼܵܒܼܵܐ ܕܡܸܫܟܲܚ ܐܵܪܲܥ̇ ܠܹܗ : ܘܠܲܝܬܼ ܐܘܼܠܨܵܢܵܐ ܕܛܸܒܹܿܗ ܡܲܡܚܸܠ ܠܬܲܪܥܝܼܬܹܗ . ܡܸܛܠ ܕܟܼܠ ܐܘܼܠܨܵܢܵܐ ܕܐܝܼܬܼ : ܠܬܲܚܬܿ ܡ̣ܢ ܡܵܘܬܵܐ ܗ̄ܘ̣ . ܘܗ̤ܘ ܠܡܵܘܬܵܐ ܦܤܲܩ̣ ܥܲܠ ܢܲܦܫܹܗ ܠܲܡܩܲܒܵܠܘܼ . ܐܸܢ ܒܟܼܠܕܘܼܟ ܘܲܒܼܟܼܠ ܤܘܼܥܪܵܢ ܘܲܒܼܟܼܠܙܒܲܢ  pb. 533  ܒܟܼܠܡܸܕܸܡ ܕܲܥܬܼܝܼܕܼ ܐܲܢ̄ܬܿ ܠܡܸܤܥܲܪ : ܬܤܝܼܡ ܠܵܗ̇ ܠܬܲܪܥܝܼܬܼܵܟܼ ܚܵܘܪܵܐ ܠܥܲܡܠܵܐ ܘܠܲܫܚܝܼܩܘܼܬܼܵܐ : ܠܵܘ ܒܲܠܚܘܿܕܼ ܠܒܼܝܼܒܼܵܐ ܘܠܵܐ ܡܲܐܝܼܢܵܐ ܬܸܫܬܿܟܲܚ ܒܟܼܠܙܒܲܢ : ܠܡܸܤܥܵܐ ܥܲܠ ܟܠ ܥܲܤܩܘܼܬܼܵܐ ܕܡܸܤܬܲܒܼܪܵܐ : ܘܲܒܼܚܲܝܠܬܼܵܢܘܼܬܼܵܐ ܕܚܘܼܸܫܵܒܲܝ̈ܟ ܥܵܪܩܵܐ ܡܸܢܵܟܼ ܬܲܪܥܝܼܬܼܵܐ ܕܲܚܘܼܠܬܼܵܝܼܬܼܵܐ : ܕܲܡܥܵܕܼܵܐ ܠܡܸܬܼܝܼܠܵܕܼܘܼ ܒܐ̄ܢܵܫ ܡ̣ܢ ܗܵܝ̇ ܕܠܲܢܝܵܚܵܐ ܚܵܝ̇ܪܝܼܢ ܚܘܼ̈ܫܵܒܹܐ : ܐܸܠܵܐ ܘܟܼܠܗܹܝܢ ܩܲܫ̈ܝܵܬܼܵܐ ܘܥܲܤ̈ܩܵܬܼܵܐ ܕܦܵܓܼ̈ܥܵܢ ܒܵܟܼ : ܦܫܝܼ̈ܩܵܬܼܵܐ ܘܲܕܼܠܵܝܼ̈ܠܵܬܼܵܐ ܠܵܟܼ ܢܸܬܼܚܲܙ̈ܝܵܢ . ܘܲܟܼܡܵܐ ܙܲܒܼ̈ܢܝܼܢ : ܕܲܠܩܘܼܒܼܠܵܐ ܡܸܢܼܟܲܝܢܵܐ ܨܒܼܘܼܬܼܵܟܼ : ܒܗܵܘ̇ ܡܵܐ ܕܡܸܤܬܲܟܸܐ : ܒܕܼܵܐܦܠܵܐ ܛܵܟܼ ܥܵܪ̈ܨܵܢ ܠܘܵܬܼܵܟܼ . ܡܦܵܣ ܐܲܢ̄ܬܿ ܗ̄ܘ̣ ܓܹܝܪ ܕܤܘܼܟܵܝܵܐ ܕܠܲܢܝܵܚܵܐ : ܡ̣ܢ ܥܘܼܕܼܪ̈ܵܢܹܐ ܪܵܘܪ̈ܒܹܐ : ܘܡ̣ܢ ܛܵܒܼܬܼܵܐ ܡܝܲܬܲܪܬܵܐ ܚܵܤܹ̇ܟܼ ܒܟܼܠܙܒܲܢ ܠܲܒܼܢܲܝ̈ܢܵܫܵܐ . ܕܐܵܦܠܵܐ ܐܲܝܠܹܝܢ ܕܲܒܼܥܵܠܡܵܐ ܐܸܢܘܿܢ ܗܵܢܵܐ ܒܗܘܼܦܵܟܲܝ̈ܗܘܿܢ ܕܒܲܒܼܤܲܪ ܡܵܛܹ̇ܝܢ ܠܫܘܼܡܠܵܝܵܐ ܕܨܸܒܼܝܵܢܗܘܿܢ : ܐܸܠܵܐ ܐܸܢ ܥܲܤ̈ܩܵܬܼܵܐ ܦܵܤ̇ܩܝܼܢ ܒܪܸܥܝܵܢܗܘܿܢ ܠܲܡܤܲܝܒܵܪܘܼ . ܘܲܒܼܗܵܝ̇ ܕܢܸܤܝܵܢܵܐ ܐܝܼܬܼܵܘܗܝ ܤܵܗܕܵܐ ܥܲܠ ܗܵܠܹܝܢ : ܠܲܝܬܿ ܤܘܼܢܩܵܢܵܐ ܥܲܠ ܦܝܵܤܵܐ ܕܡܸܠܹ̈ܐ . ܕܲܒܼܟܼܠܕܵܪ ܕܲܩܕܼܵܡܲܝܢ ܘܲܥܕܲܡܵܐ ܠܝܵܘܡܵܢ : ܠܲܝܬܿ ܡܸܕܸܡ ܐ̄ܚܪܹܝܢ ܕܡܸܛܠܵܬܹܗ ܡܵܘܚܠܝܼܢ ܒܢܲܝ̈ܢܵܫܵܐ ܥܲܠ ܙܵܟܼ̈ܘܵܬܼܵܐ ܘܲܡܦܝܼܫܝܼܢ ܡ̣ܢ ܤܘܼܥܪ̈ܵܢܹܐ ܡܝܲܬܿܪܹ̈ܐ : ܘܐܲܝܟܼ ܕܒܲܚܕܼܵܐ ܙܒܲܢ ܠܡܹܐܡܲܪ : ܕܒܼܵܤܹ̇ܝܢ ܡ̣ܢ ܡܲܥܲܠܬܼܵܐ ܕܲܠܡܲܠܟܿܘܼܬܼܵܐ : ܐܸܠܵܐ ܐܸܢ ܤܘܼܟܵܝܵܐ ܕܲܢܝܵܚܵܐ ܙܥܘܿܪܵܐ ܕܩܲܪܝܼܒܼ . ܘܠܵܘ ܒܲܠܚܘܿܕܼ ܗܵܕܹܐ : ܐܸܠܵܐ ܘܙܲܒܼ̈ܢܝܼܢ ܤܲܓܝܼ̈ܐܵܢ ܗ̤ܘ ܗܵܢܵܐ ܚܵܘܪܵܐ : ܓܸܕܼܫܹ̈ܐ ܥܲܤ̈ܩܹܐ ܘܢܸܤܝ̈ܘܿܢܹܐ ܩܫܲܝܵ̈ܐ ܡܥܲܬܸܕܼ ܠܟܼܠܢܵܫ : ܕܲܠܘܵܬܹܗ ܤܝܼܡ ܢܝܼܫܵܐ ܕܬܲܪܥܝܼܬܹܗ : ܘܲܠܘܲܥܕܹܗ ܪܵܕܹܝܢ ܚܘܼܫܵܒܼܵܘ̈ܗܝ . ܒܗܵܝ̇ ܕܲܡܕܲܒܪܵܢܹܗ : ܨܒܼܝܵܢܵܐ ܗ̄ܘ̣ ܕܪܸܓܿܬܼܵܐ . ܡܲܢ̣ܘܼ  pb. 534  ܕܠܵܐ ܝܵܕܲܥ̇ ܕܐܵܦ ܦܵܪ̈ܲܚܬܼܵܐ : ܒܚܵܘܪܵܐ ܕܲܢܝܵܚܵܐ ܩܵܪܒܵܐ ܠܘܵܬܼ ܦܲܚܵܐ . ܕܲܠܡܵܐ ܘܐܵܦ ܡ̣ܢ ܦܵܪܲܚܬܼܵܐ : ܤܲܓܝܼ ܒܨܝܼܪܵܐ ܝܑܼܕܲܥܬܼܵܐ ܕܝܼܠܲܢ ܐܲܝܟܼ ܕܡ̣ܢ ܦܸܚܡܵܐ : ܒܛܲܫ̈ܝܵܬܼܵܐ ܘܓܸܕܼܫܹ̈ܐ ܕܲܡܚܲܦܹܝܢ ܒܨܸܒܼ̈ܘܵܬܼܵܐ ܘܤܘܼܥܪ̈ܵܢܹܐ ܘܐܲܬܼܪ̈ܵܘܵܬܼܵܐ ܘܲܒܼܡܸܕܸܡ ܡܸܕܸܡ . ܕܐܵܦ ܤܵܛܵܢܵܐ ܡ̣ܢ ܒܪܵܫܝܼܬܼ ܒܫܘܼܘܕܵܝܵܐ : ܘܬܲܪܥܝܼܬܼܵܐ ܕܲܢܝܵܚܹ̈ܐ ܗ̄ܘ̣ ܨܵܐܹ̇ܕܼ ܠܲܢ . ܐܸܠܵܐ ܡܸܛܠ ܕܬܲܪܥܝܼܬܼܵܐ ܥܲܠ ܫܲܪܒܵܐ ܕܪܸܓܿܬܼܵܐ ܪܸܗܛܲܬ̤ ܠܵܗ̇ ܒܡܸܠܬܼܵܐ : ܫ̇ܓܹܝܬܼ ܠܝܼ ܡ̣ܢ ܢܝܼܫܵܐ ܕܡ̣ܢ ܠܥܸܠ ܤܵܡܹ̇ܬܼ ܒܡܸܠܲܬܼܝ . ܕܲܒܼܟܼܠܙܒܲܢ ܚܵܘܪܵܐ ܕܐܘܼ̈ܠܨܵܢܹܐ ܢܤܝܼܡ ܠܬܲܪܥܝܼܬܼܵܐ ܒܟܼܠܡܵܐ ܕܨܵܒܹ̇ܝܢܲܢ ܕܲܢܫܲܪܸܐ ܒܐܘܼܪܚܵܐ ܕܒܹܝܬܼ ܡܵܪܲܢ : ܕܚܲܪܬܼܵܐ ܕܡܲܦܩܵܢܵܗ̇ ܟܲܫܝܼܪܵܐܝܼܬܼ ܬܸܤܡܟܲܟܼ ܠܪܹܫ . ܟܡܵܐ ܙܲܒܼ̈ܢܝܼܢ ܡܫܲܐܸܠ ܐ̄ܢܵܫ ܐܲܡܲܬܼܝ ܕܨܵܒܹ̇ܐ ܕܲܢܫܲܪܸܐ ܒܤܘܼܥܪܵܢܵܐ ܡܸܕܸܡ ܕܡܸܛܠ ܡܵܪܲܢ : ܕܐܸܢ ܐܝܼܬܼ ܠܲܡ ܟܲܝ ܢܝܵܚܵܐ ܒܲܨܒܼܘܼܬܼܵܐ : ܐܸܢ ܡܸܫܟܿܚܵܐ ܕܠܵܐ ܥܲܡܠܵܐ ܠܡܸܪܕܵܐ ܒܵܗ̇ ܦܫܝܼܩܵܐܝܼܬܼ : ܐܵܘ ܕܲܠܡܵܐ ܐܝܼܬܼ ܒܵܗ̇ ܡܸܕܸܡ ܕܲܠܦܲܓܼܪܵܐ ܐܵܠܹ̇ܨ . ܠܵܐ ܗܵܐ ܠܥܸܠ ܘܲܠܬܲܚܬܿ ܫܡܵܐ ܕܲܢܝܵܚܹ̈ܐ ؟ ܡܵܢܵܐ ܐܵܡܲ̈ܪ ܐܲܢ̄ܬܿ : ܐܘܿ ܓܲܒܼܪܵܐ ؟ ܠܲܫܡܲܝܵܐ ܨܵܒܹ̇ܐ ܐܲܢ̄ܬܿ ܠܡܸܤܲܩ : ܘܲܠܗܵܝ̇ ܡܲܠܟܘܼܬܼܵܐ ܕܬܲܡܵܢ ܠܡܸܤܲܒܼ : ܘܲܠܫܵܘܬܵܦܘܼܬܼܵܐ ܕܥܲܡ ܐܲܠܵܗܵܐ ܘܠܲܢܝܵܚܹ̈ܐ ܪ̈ܘܼܚܵܢܹܐ : ܘܲܠܗܵܝ̇ ܛܘܼܒܼܬܼܵܢܘܼܬܼܵܐ ܘܲܠܚܘܼܠܛܵܢܵܐ ܕܥܲܡ ܡܲܠܲܐܟܹ̈ܐ ܘܲܠܝܲܚܹ̈ܐ ܕܠܵܐ ܡܵܝ̇ܬܝܼܢ : ܘܲܡܫܲܐܸܠ ܐܲܢ̄ܬܿ ܕܐܸܢ ܐܝܼܬܼ ܒܵܗ̇ ܥܲܡܠܵܐ ܒܐܘܼܪܚܵܐ ܗܵܕܹܐ ؟ ܐܹܝܘ ܠܬܸܕܼܡܘܼܪܬܵܐ : ܕܲܐܲܝܠܹܝܢ ܕܨܸܒܼ̈ܘܵܬܹܗ ܕܥܵܠܡܵܐ ܗܵܢܵܐ ܘܲܠܥܘܼܬܼܪܵܐ ܕܡܸܬܼܚܲܒܲܠ ܘܲܠܫܘܼܠܛܵܢܵܐ ܕܡܸܫܬܿܪܸܐ ܡܸܬܼܪܲܓܼܪܓܼܝܼܢ . ܥܲܠ ܓܲܠܠܹ̈ܐ ܥܲܤ̈ܩܹܐ ܕܝܲܡܵܐ : ܦܵܤ̇ܥܝܼܢ . ܘܠܐܘܼܪ̈ܚܵܬܼܵܐ ܕܚܝܼ̈ܠܵܬܼܵܐ : ܕܵܝ̇ܫܝܼܢ . ܘܡܲܪܕܝܼܬܼܵܐ ܢܲܓܝܼܪܬܵܐ ܡܲܠܝܲܬܼ ܥܲܡ̈ܠܹܐ ܘܐܘܼ̈ܠܨܵܢܹܐ ܡܤܲܝܒܿܪܝܼܢ : ܥܲܡ ܫܲܪܟܵܐ ܕܨܸܒܼ̈ܘܵܬܼܵܐ  pb. 535  ܓܢܝܼ̈ܚܵܬܼܵܐ ܕܲܡܥܵܕܼܝܼܢ ܒܢܲܝ̈ܢܵܫܵܐ ܡܸܛܠ ܪܸܓܲܬܼܗܘܿܢ ܠܡܸܤܥܲܪ . ܘܠܲܓܼܡܵܪ : ܠܵܐ ܡܸܬܼܪܲܥܹܝܢ ܕܐܸܢ ܐܝܼܬܼ ܥܲܡܠܵܐ ܒܲܨܒܼܘܼܬܼܵܐ : ܐܵܘ ܫܚܵܩܵܐ ܒܗܵܘ̇ ܡܸܕܸܡ ܕܨܵܒܹ̇ܝܢ ܠܡܸܥܒܲܕܼ . ܘܲܚܢܲܢ ܒܟܼܠܕܘܼܟ : ܥܲܠ ܢܝܵܚܹ̈ܐ ܡܥܲܩܒܼܝܼܢܲܢ . ܐܸܢ ܕܹܝܢ ܐܘܼܪܚܵܐ ܕܲܙܩܝܼܦܘܼܬܼܵܐ ܒܟܼܠܙܒܲܢ ܢܸܤܲܒܼ ܒܬܲܪܥܝܼܬܲܢ : ܘܲܒܼܟܼܠܙܒܲܢ ܙܩܝܼܦܘܼܬܼܵܐ ܢܸܬܼܪܲܥܸܐ : ܐܲܝܕܵܐ ܥܲܤܩܘܼܬܼܵܐ ܠܵܐ ܗ̄ܘ̣ܵܐ ܡܸܢܵܗ̇ ܦܫܝܼܩܵܐ ؟ ܐܵܘ ܕܲܠܡܵܐ ܐܝܼܬܼ ܟܠ ܟ̱ܠܹܗ ܕܠܵܐ ܡܦܵܣ ܒܗܵܕܹܐ : ܕܠܵܐ ܡܸܡܬܼܘܿܡ ܢܤܲܒܼ ܐ̄ܢܵܫ ܙܵܟܼܘܼܬܼܵܐ ܕܒܲܩܪܵܒܼܵܐ : ܘܲܩܲܒܸܠ̣ ܟܠܝܼܠܵܐ ܕܡܸܬܼܚܲܒܲܠ : ܐܵܘ ܫܲܡܸܫ̣ ܤܘܼܥܪ̈ܵܢܹܐ ܐܲܠܵܗܵܝܹ̈ܐ : ܐܵܘ ܐܲܨܠܲܚ ܒܲܚܕܼܵܐ ܡ̣ܢ ܫܒܼܝܼܚܹ̈ܬܼܵܐ ܕܲܡܝܲܬܿܪܘܼܬܼܵܐ : ܐܵܘ ܐܸܬܲܬ̤ ܒܐܝܼܕܹܗ ܪܸܓܬܼܵܐ ܕܨܸܒܼܝܵܢܹܗ ܐܵܦܸܢ ܠܵܘ ܡ̣ܢ ܗܵܠܹܝܢ ܕܲܡܩܲܠ̈ܤܵܢ : ܐܸܠܵܐ ܠܘܼܩܕܲܡ ܐܲܫܝܼܚ ܥܲܠ ܥܲܡ̈ܠܹܐ ܘܐܘܼ̈ܠܨܵܢܹܐ : ܘܲܕܼܚܲܩ̣ ܡ̣ܢ ܨܹܐܕܼܵܘܗܝ ܬܲܪܥܝܼܬܼܵܐ ܡܚܲܬܼܸܚܲܬܲܬܼ ܠܲܢܝܵܚܵܐ : ܡܵܘܠܕܲܬܼ ܡܲܐܝܼܢܘܼܬܼܵܐ ܘܕܲܚܘܼܠܬܼܵܢܘܼܬܼܵܐ : ܕܡܸܢܵܗ̇ ܪܲܦܝܼܘܼܬܼܵܐ ܕܲܒܼܟܼܠ : ܐܸܡܲܬܼܝ ܕܹܝܢ ܕܗܵܘܢܵܐ ܛܵܐܹ̇ܢ ܚܠܵܦ ܡܝܲܬܿܪܘܼܬܼܵܐ : ܪ̈ܓܼܫܹܐ ܓܠܲܝ̈ܵܐ ܤܵܘܩܵܐ ܘܓܸܫܬܼܵܐ ܫܸܡܥܵܐ ܚܙܵܬܼܵܐ ܘܚܸܟܵܐ : ܡ̣ܢ ܦܸܓܼܥܹ̈ܐ ܥܲܤ̈ܩܹܐ ܕܡܲܥܒܿܕܼܵܢ̈ܘܵܬܼܵܐ ܢܘܼܟܼܪ̈ܵܝܵܬܼܵܐ : ܕܲܠܒܲܪ ܡ̣ܢ ܥܝܵܕܼܵܐ ܘܲܬܼܚܘܼ̈ܡܹܐ ܕܚܲܝܠܵܐ ܟܵܝܢܵܝܵܐ ܕܲܢܚܘܼܒܼܘܼܢ ܠܵܐ ܝܵܕܼܥܝܼܢ . ܒܙܲܒܼܢܵܐ ܗܵܘ̇ ܕܚܸܡܬܼܵܐ ܟܝܵܢܵܐܝܼܬܼ ܤܵܥ̇ܪܵܐ ܡܲܥܒܿܕܼܵܢ̈ܘܵܬܹܗ : ܗܵܝܕܹܝܢ ܒܤܹܝܢ ܐܸܢܘܿܢ ܚܲܝܵܘ̈ܗܝ ܕܦܲܓܼܪܵܐ ܡ̣ܢ ܙܸܒܼܠܵܐ . ܡܵܐ ܕܹܝܢ ܕܠܸܒܵܐ ܡܸܬܿܛܲܢܲܢ ܒܪܘܼܚܵܐ : ܦܲܓܼܪܵܐ ܠܵܐ ܚܵܐܹ̇ܫ ܒܐܘܼ̈ܠܨܵܢܹܐ : ܘܠܵܐ ܡ̣ܢ ܕܚܝܼ̈ܠܵܬܼܵܐ ܟܵܘܹ̇ܙ . ܐܸܠܵܐ ܡܩܝܼܡ ܠܹܗ ܗܵܘܢܵܐ ܠܘܼܩܒܲܠ ܟܠܗܘܿܢ ܢܸܤܝ̈ܘܿܢܹܐ : ܐܲܝܟܼ ܐܵܕܵܡܘܿܣ ܒܚܘܼܡܤܵܢܹܗ .  pb. 536  ܢܸܛܲܢ ܐܵܦ ܚܢܲܢ ܛܢܵܢܵܐ ܕܪܘܼܚ ܚܠܵܦ ܨܸܒܼܝܵܢܹܗ ܕܝܼܫܘܿܥ : ܘܡܸܬܼܪܲܕܼܦܵܐ ܡܸܢܲܢ ܟ̱ܠܵܗ̇ ܡܲܐܝܼܢܘܼܬܼܵܐ : ܕܗ̤ܝ ܡܵܘܠܵܕܼܵܐ ܪܲܦܝܘܼܬܼܵܐ ܒܬܲܪܥܝܼܬܼܵܐ . ܛܢܵܢܵܐ ܓܹܝܪ : ܝܵܠܹ̇ܕܼ ܠܘܼܒܼܵܒܼܵܐ . ܘܚܝܼܨܘܼܬܼܵܐ ܕܢܲܦܫܵܐ : ܘܟܼܘܼܫܪܵܐ ܕܦܲܓܼܪܵܐ . ܡܵܢܵܐ ܚܲܝܠܵܐ ܐܝܼܬܼ ܒܫܹܐܕܹ̈ܐ : ܐܸܡܲܬܼܝ ܕܢܲܦܫܵܐ ܡܙܝܼܥܵܐ ܛܢܵܢܵܗ̇ ܒܚܹܐܦܵܐ ܟܝܵܢܵܝܵܐ ܠܘܼܩܒܲܠܗܘܿܢ ؟ ܐܦ ܝܲܨܪܵܐ ܬܘܼܒܼ : ܝܲܠܕܹܗ ܕܲܛܢܵܢܵܐ ܡܸܬܼܐܡܲܪ . ܘܟܼܠܹܗ ܥܘܼܫܢܵܐ ܠܵܐ ܡܸܬܿܬܿܙܝܼܥܵܢܵܐ ܕܗܵܘܹ̇ܐ ܒܢܲܦܫܵܐ : ܐܸܡܲܬܼܝ ܕܡܲܦܩܵܐ ܚܲܝܠܹܝ̈ܗ̇ ܠܲܥ̇ܒܼܵܕܼܵܐ : ܗ̤ܘ ܡܤܲܬ̤ܬܼ ܒܵܗ̇ . ܐܵܦ ܗܵܠܹܝܢ ܟܠܝܼ̈ܠܹܐ ܕܡܵܘܕܝܵܢܘܼܬܼܵܐ ܕܲܡܩܲܒܿܠܝܼܢ ܢܲܨܝܼ̈ܚܹܐ ܤܵܗ̈ܕܹܐ ܒܚܘܼܡܤܵܢܗܘܿܢ : ܒܗܵܠܹܝܢ ܬܲܪܬܹܝܢ ܡܲܥܒܿܕܼܵܢ̈ܘܵܬܼܵܐ ܕܲܛܢܵܢܵܐ ܘܝܲܨܪܵܐ ܕܡ̣ܢ ܚܲܝܠܵܗ̇ ܕܚܸܡܬܼܵܐ ܟܝܵܢܵܝܬܼܵܐ ܡܸܬܼܝܲܠܕܝܼܢ : ܗܵܘܹ̇ܝܢ ܠܵܐ ܚܵܫܘܿܫܹ̈ܐ ܒܥܘܼܙܵܐ ܕܚܲܫܵܐ ܕܬܲܫ̈ܢܝܼܕܹܐ .