ܥܲܠ ܐܲܒܼܗ̈ܬܼܵܐ ܘܡܲܠܦܵܢܹ̈ܐ
                    ܝܵܘܢܝܹ̈ܐ ܥܲܠ ܐܲܒܼܗ̈ܬܼܵܐ ܘܡܲܠܦܵܢܹ̈ܐ ܝܵܘܢܝܹ̈ܐ ܥܲܠ ܐܲܒܼܗ̈ܬܼܵܐ ܘܡܲܠܦܵܢܹ̈ܐ ܝܵܘܢܝܹ̈ܐ pb. f.60r ܀ ܡܹܐܡܪܵܐ : ܝ ܀ ܥܲܠ ܐܲܒܼܗ̈ܬܼܵܐ ܘܡܲܠܦܵܢܹ̈ܐ ܝܵܘܢܝܹ̈ܐ ܀ ܬܘܼܒܼ ܕܝܼܠܹܗ ܟܲܕ ܕܝܼܠܹܗ ܡܸܐܡܪܵܐ ܕܥܸܣܪܵܐ . ܕܐܝܼܬܼܵܘܼܗܝ ܥܲܠ ܐܲܒܼܵܗ̈ܬܼܵܐ ܡܲܠܦܵܢܸ̈ܐ ܝܵܘܢܵܝܹ̈ܐ ܀ ܥܘܼܢܵܝܵܐ . ܬܵܘܕܼܝܼ ܠܗܵܘ̇ ܕܲܓܼܠܵܐ ܣܝܼܡܬܵܐ ܕܚܸܟܼܡ̈ܬܹܗ ܠܪ̈ܚܡܹܐ ܕܲܓܼܒܼܵܐ ܠܹܗ ܀ ܐܲܚܲܝ̈ ܀ pb. f.60r ܀ ܡܹܐܡܪܵܐ : ܝ ܀ ܥܲܠ ܐܲܒܼܗ̈ܬܼܵܐ ܘܡܲܠܦܵܢܹ̈ܐ ܝܵܘܢܝܹ̈ܐ ܀ ܬܘܼܒܼ ܕܝܼܠܹܗ ܟܲܕ ܕܝܼܠܹܗ ܡܸܐܡܪܵܐ ܕܥܸܣܪܵܐ . ܕܐܝܼܬܼܵܘܼܗܝ ܥܲܠ ܐܲܒܼܵܗ̈ܬܼܵܐ ܡܲܠܦܵܢܸ̈ܐ ܝܵܘܢܵܝܹ̈ܐ ܀ ܥܘܼܢܵܝܵܐ . ܬܵܘܕܼܝܼ ܠܗܵܘ̇ ܕܲܓܼܠܵܐ ܣܝܼܡܬܵܐ ܕܚܸܟܼܡ̈ܬܹܗ ܠܪ̈ܚܡܹܐ ܕܲܓܼܒܼܵܐ ܠܹܗ ܀ ܐܲܚܲܝ̈ ܀ 1 : ܛܢܵܢܵܐ ܟܹܐܢܵܐ ܕܲܚܠܵܦ ܟܹܐܢܹܐ ܫܚܩܢܝ ܣܲܓܿܝܼ 2 ܕܡܸܛܠ ܡܵܢܵܐ ܛܠܝܼܡ ܝܘܼܬܼܪܵܢܵܐ ܕܡ̣ܢ ܥܲܡܠܲܝܗ̈ܘܿܢ . 3 : ܝܘܼܬܼܪ̈ܵܢܲܝܗܘܿܢ ܚܙܹ̇ܝܬܼ ܕܲܣܒܼܝܼܣܝܼܢ ܒܹܝܬܼ ܐܲܪ̈ܥܵܢܵܐ 4 ܘܚܸܫܹ̇ܬܼ ܣܲܓܿܝܼ ܕܐܲܝܟܲܢ ܘܲܟ̣ܡܵܐ ܛܠܝܼܡܝܼܢ ܟܹܐܢܹ̈ܐ ܀ 5 : ܛܠܘܼܡܝܵܐ ܪܲܒܿܐ ܛܠܲܡ̣ܘ ܡܲܪ̈ܚܹܐ ܠܝܵܕܼܥܲܝ̈ ܩܘܼܫܬܵܐ 6 ܘܚܲܪ ܡܵܢܵܐܝܼܬܼ ܒܲܙܲܚ̣ܘ ܘܐܲܗܸܠ̣ܘ ܒܦܸܬܼܓܼܵܡܲܝ̈ܗܘܿܢ . 7 : ܒܦܸܬܼܓܼܵܡܲܝ̈ܗܘܿܢ ܚܙܵܬ̤ ܐ̄ܢܵܫܘܬܼܵܐ ܫܪܵܪܵܐ ܓܲܠܝܵܐ 8 ܘܠܵܐ ܫܲܪܝܼܪܹ̈ܐ ܚܫܸܟܼܘ ܡ̣ܢ ܢܘܼܗܪܵܐ ܕܗܲܝܡܵܢܘܼܬܼܵܐ ܀ 9 : ܐܲܝܟ ܕܲܒܼܡܠܚܐ ܡܲܕܼܟܼܘܼܗܝ ܠܥܵܠܡܵܐ ܒܣܘܼ̈ܟܵܠܲܝܗܘܿܢ 10 ܘܥܛ̈ܠܝ ܠܸܒܵܐ ܦܟܼܗܘ ܡ̣ܢ ܛܲܡܵܐ ܕܡܠܲܬܼ ܚܲܝ̈ܐ . 11 : ܐܘܪܚܵܐ ܕܚܲܝܹ̈ܐ ܕܪܫ̣ܘ ܒܒܪܝܼܬܐ ܠܡܝܼܬܼܘܼܬܼ ܐܢܵܫܵܐ 12 ܘܡܝ̈ܬܹܐ ܕܥܵܘܠܵܐ ܠܵܐ ܐܸܬܼܢܲܚܲܡܘ ܡ̣ܢ ܚܵܘܒ̈ܝܗܘܿܢ ܀ 13 : ܣܢܝ̈ܝ ܚ̈ܝܐ ܗܘ̤ܵܘ ܚܸܪ̈ܝܵܝܹܐ ܒܚܸܪܚܵܘܼܬܼܗܘܿܢ 14 ܒܗܵܝ̇ ܕܲܣܢܵܐܘܗ̇ ܠܡܸܠܲܬܼ ܩܘܼܫܬܵܐ ܕܲܒܼܝܵܕܘܥܹ̈ܐ . 15 : ܠܡܸܠܲܬܼ ܩܘܼܫܬܵܐ ܪܚܸܡܘ ܫܲܪܝܼܪܹ̈ܐ ܡ̣ܢ ܟܠܡܸܕܹܡ 16 ܘܲܒܼܢܲܝ̈ ܛܘܼܥܝܲܝ ܟܢܝܼܘ ܐܸܢܘܿܢ ܣܵܢܐܹ̈ܐ ܕܩܘܼܫܬܐ ܀ 17 ܫܪܪܐ ܓܠܝܵܐ ܡܲܟܼܪܸܙ ܚܲܝܠܵܐ ܕܦܸܬܼܓܼܵܡܲܝ̈ܗܘܿܢ : pb. f.60v 18 ܘܣܲܟܼ̈ܠܹܐ ܩܥܝ̇ܢ ܕܕܲܓܲܠ ܡܸܐܡܪܵܐ ܕܪܸ̈ܥܝܵܢܲܝܗܘܿܢ . 19 : ܐܲܝܟ ܫܝܼܦܘܿܪܵܐ ܩܥ̇ܐ ܩܘܼܫܬܐ ܒܓܼܵܘ ܣܸܦܪ̈ܝܗܘܿܢ 20 ܘܐܸܕܼܢܵܐ ܕܣܲܟܼ̈ܠܹܐ ܗܘ̤ܵܬܼ ܐܲܝܟ ܫܘܥܐ ܕܠܵܐ ܡܸܬܼܪܲܟܲܟ ܀ 21 ܠܢܝܼܫܵܐ ܕܣܦܪ̈ܐ ܐܲܠܗܝ̈ܐ ܚܢ̣ܵܘ ܫܲܪܝܼܪܹ̈ܐ . 22 ܘܚܲܬܿܝܼܬܼܵܐܝܼܬܼ ܦܲܫܩܘܼܗܝ ܠܚܲܝܠܵܐ ܕܣܘܼܟܠܲܝܗ̈ܘܢ . 23 : ܠܩܘܼܫܬܐ ܕܲܒܼܗܘܿܢ ܚ̣ܙܵܐ ܡܵܪܘܿܕܼܵܐ ܣܵܢܵܐܐ ܕܐܢܵܫܵܐ 24 ܘܐܲܛܸܢ ܐܢܫ̈ܐ ܕܢܣܢܘܢ ܐܢܘܢ ܐܝܟ ܕܲܠܒܿܝܼܫ̈ܐ ܀ 25 : ܛܢܢܐ ܒܝܼܫܵܐ ܐܪܡܝܼ ܢܟܼܠܵܐ ܒܪܸܥܝܵܢ ܣܲܟܼܠܹ̈ܐ 26 ܕܲܢܨܲܚܘܢܗ̇ ܠܡܠܬܼ ܩܘܫܬܐ ܕܒܼܝܵܕܘܥܹ̈ܐ . 27 : ܙܪܥܵܐ ܗ̄ܘ̣ ܕܝܠܹܗ ܗܵܢ ܝܘܠܦܵܢܵܐ ܕܲܫܘܲܚ ܒܐܲܪܥܵܐ 28 ܕܡܣܢܐ ܠܐܢ̈ܫܐ ܝܲܕܘܥܬܢ̈ܐ ܒܥܝܢܝ̈ ܣܟ̈ܠܐ ܀ 29 : ܒܦܘܼܡ ܗܕܝܘ̈ܛܹܐ ܓܣ̇ܐ ܡܸܪܬܹܗ ܥܲܠ ܝܵܕܘܥܹ̈ܐ 30 ܕܝܵܕܥ̇ ܕܪܓܼܝܼܓܼ ܗܸܪܓܐ ܕܠܸܒܿܗܘܿܢ ܠܲܡܨܵܬܼ ܡܸܠܵܘ̈ܗܝ . 31 : ܒܢܟܘܠܬܢ̈ܐ ܡܥܕܼ ܡܸܬܼܢܲܨܲܚ ܢܟܘܠܬܢܐ 32 ܘܒܗܘܢ ܫܵܕܹ̇ܐ ܓܹܐܪܹ̈ܐ ܕܢܸܟܼܠܵܘ̈ܗܝ ܒܓܲܒܵܐ ܕܟܹܐܢ̈ܐ ܀ 33 : ܒܦܘܡܗܘܿܢ ܡܲܩܪܸܒܼ ܥܲܡ ܫܲܪܝܼܪܹ̈ܐ ܒܟܼܠܗܘܿܢ ܕܵܪܹ̈ܐ 34 ܘܲܒܠܸܫܵܢܗܘܿܢ ܚܵ̇ܪܸܒܼ ܣܸܕܼܪܹ̈ܐ ܕܗܲܝܡܵܢܘܼܬܼܵܐ . 35 : ܗܵܢ̇ܘ ܢܝܼܫܹܗ ܡ̣ܢ ܫܘܼܪܵܝܵܐ ܕܬܼܘܼܩܵܢ ܐܵܢܵܫܐ 36 ܕܲܒܼܝܲܕܼ ܐܢܵܫܵܐ ܢܸܣܕܘܿܪ ܩܸܬܪܣܵܐ ܠܘܼܩܒܲܠ ܐܵܢܵܫ̈ܐ ܀ 37 : ܓܘܼܫܡܵܢܵܐܝܼܬܼ ܡܥ̇ܕܼ ܡܸܬܼܟܲܬܲܫ ܥܲܡ ܓܘܼܫܡܵܢܹ̈ܐ 38 ܒܗܵܝ̇ ܕܲܟܼܝܵܢܹܗ ܕܠܵܐ ܪܘܼܟܵܒܼܵܐ ܗ̄ܘ̣ ܘܲܕܼܠܵܐ ܚܙܵܬܼܵܐ . 39 ܒܚܸܘܝܵܐ ܓܫܝܼܡܵܐ ܐܲܩܪܸܒܼ ܠܘܩܕܼܵܡ ܥܲܡ ܒܲܪܬܼ ܩܵܠܹ̇ܐ . 40 ܘܲܒܼܠܸܫܵܢܹܗ ܙܲܪܥܵܗ̇ ܠܛܘܼܥܝܲܝ ܒܐܸܕܼܢܲܝ̈ ܚܵܘܵܐ ܀ 41 : ܒܐܝܼܕܼܵܐ ܕܒܸܣܪܵܐ ܩܲܛܠܹܗ ܠܗܵܒܹܝܠ ܒܘܼܟܼܪܵܐ ܕܟܹܐܢܹ̈ܐ 42 ܘܲܒܚܲܣܵܡܵܐ ܓܡܲܪ ܨܒܼܝܵܢܵܐ ܕܚܵܣܘܿܡܘܼܬܹܗ . 43 : ܒܦܘܼܡ ܡܲܪܵܚܵܐ ܨܲܚܝܹܗ ܠܟܹܐܢܵܐ ܕܟܹܐ ܡ̣ܢ ܥܵܘܠܵܐ 44 ܘܐܲܗܸܠ ܘܲܓܼܚܸܟ ܒܪܵܐ ܙܲܠܝܼܠܵܐ ܥܲܠ ܝܵܠܘܿܕܹܗ ܀ 45 : ܕܐܚܲܝܝ̈ ܒܲܚܣܵܘܲܡܘܼܬܼܵܐ ܝܵܘܣܸܦ ܙܲܒܼܢܹܗ ܠܝܵܘܣܸܦ 46 ܘܥܲܒܼܕܹܗ ܥܲܒܼܕܵܐ ܠܙܲܪܥܹܗ ܕܲܟܼܢܲܥܢ ܥܲܒܼܕܵܐ ܕܥܲܒܼ̈ܕܹܐ . 47 : ܒܝܼܣܲܪܠܵܝܵܐ ܛܲܪܕܹܗ ܠܡܘܼܫܹܵܐ ܘܡ̣ܢ ܒܹܝܬܼ ܦܹܪܥܘܿܢ 48 ܘܐܘܓܪ ܢܲܦ̣ܫܹܗ ܥܲܡ ܩܵܨܵܘܿܡܵܐ ܟܘܼܡܪܵܐ ܕܫܹܐܕ̈ܐ ܀ 49 : ܒܫܵܐܘܿܠ ܫܹܐܕ̇ܐ ܥܘܼܡܪܵܐ ܕܫ̈ܐܕܹܐ ܪܕܼܦܹܗ ܠܕܵܘܝܼܕ 50 ܘܚܲܫ̣ ܘܐܸܬܿܬܲܢܲܚ ܟܲܕܼ ܡܸܬܬܵܘܬܲܒ ܒܹܝܬܼ ܢܘܼܟܼܪ̈ܝܐ . 51 : ܠܟܼܠܗܘܿܢ ܟܐܹܢܹ̈ܐ ܐܲܟܝܼ ܢܟܼܝܼܠܵܐ ܒܲܢܟܼܝܼܠܘܼܬܹܗ 52 ܘܠܵܐ ܗ̄ܘ̣ܵܐ ܢܲܟܼܦܵܐ ܕܠܑܵܐ ܒܲܙܲܚ ܒܹܗ ܒܦܘܼܡ ܡܪ̈ܚܹܐ ܀ 53 : ܒܦܘܼܡ ܡܪ̈ܚܐ ܕܡܝܼܪ ܨܒܝܼܢܗ ܒܟܼܠܗܘܢ ܕܵܪܹ̈ܐ 54 ܘܠܵܐ ܦܫ̣ ܘܐܲܗܡܝܼ ܡ̣ܢ ܬܲܟܼܬܘܼܫܵܐ ܕܥܲܡ ܫܲܪܝܼܪܹ̈ܐ . 55 : ܚܲܕ ܡ̣ܢ ܐܢܫܐ ܫܠܝܼܗ̇ ܒܠܚܘܕܼ ܠܲܟܼܬܝܼܫܘܬܹܗ ܬܲܟܼܬܘܼܫܗ 56 ܘܒܼܵܬܲܪܙܲܒܼܢܵܐ ܗܦ̣ܟ ܠܩܪܵܒܼܵܐ ܕܐܘܼܡܵܢܘܼܬܹܗ ܀ 57 : ܩܪܵܒܼܵܐ ܕܥܵܘܠܵܐ ܪܚܝܼܡ ܠܹܗ ܕܢܸܥܒܸܿܕ ܥܲܡ ܐܲܪ݁ܥܵܢܹܐ 58 ܘܗܵܐ ܡܸܬܼܦܲܪܲܣ ܦܘܼܪ̈ܣܹܐ ܨܢܝܼ̈ܥܹܐ ܕܢܸܓܼܡܘܿܪ ܝܲܨܪܹܗ ܀ 59 : ܥܲܡ ܫܲܪܝܼܪܹ݁ܐ ܡܥܵܕ ܡܸܬܼܟܲܬܲܫ ܕܲܓܿܥ ܟܠܹܗ 60 ܘܲܒܼܕܓ̈ܠܹܐ ܡܚܵܘܹܐ ܚܲܝܠܵܐ ܕܐܘܼܡܵܢܘܼܬܹܗ . 61 : ܒܦܘܼܡ ܙܹܐܦ̈ܢܹܐ ܡܬܲܪܓܸܿܡ ܙܹܐܦܹܗ ܙܹܐܦܵܢܵܝܵܐ 62 ܘܲܒܼܠܸܫܵܢܗܘܿܢ ܫܵܪܹ̇ܐ ܒܸܙܚܵܐ ܒܢܲܟܼܦܑ̈ ܘܟܹܐܢܹ̈ܐ ܀ 63 : ܠܘܼܩܒܲܠ ܟܹܐܢܹ̈ܐ ܬܪܝܼܨ ܠܹܗ ܢܝܼܫܵܐ ܠܡܸܬܼܟܲܬܿܫܘܼ 64 ܕܝܵܕܥ̇ ܕܡܨܝܢ ܠܡܸܣܬܲܪ ܪܵܘܡܵܐ ܕܒܸܢܝܵܢ ܙܹܐܦܹܗ . 65 : ܠܙܹܐܦܵܢܘܼܬܹܗ ܣܬܲܪܘ ܫܲܪܝܼܪܹ̈ܐ ܒܚܹܝܠ ܡܸܠܲܝܗ̈ܘܿܢ 66 ܘܡܸܛܠ ܗܵܕܹܐ ( ܢܵܒܲܚ̇ ) ܟܠܫܵܥ ܒܲܦܛܸܓܼܡܲܝ̈ܗܘܿܢ ܀ 67 ܒܲܕܼܡܘܼܬܼ ܟܲܠܒܐ ܢܵܒܚ̇ ܝܲܨܪܹܗ ܒܦܘܼܡ ܡܪܸ̈ܚܐ : pb. f.61r 68 ܘܡܲܠܸܙ ܫܸܡܥܵܐ ܕܣܲܟܿܘܼܠܬܹܵܢܹ̈ܐ ܒܠܲܙܝܼܙܘܼܬܹܗ . 69 : ܥܝܼܕܼܵܐ ܕܟܲܠܒܹ̈ܐ ܩܢܹܐ ܟܲܠܒܵܢܵܐ ܟܠܒܿܐ ܡܠܝܼܠܵܐ 70 ܘܡܵܐ ܕܚܵܙܹ̇ܐ ܐ̄ܢܵܫ ܕܠܵܐ ܫܡ̇ܥ ܠܹܗ ܦܩ݂ܲܪ ܘܐܸܫܬܚܝܢ ܀ 71 : ܬܠܵܬܼܵܐ ܐܢܵܫ̈ܐ ܚܙ̣ܵܐ ܐܵܦ ܗܵܫܵܐ ܕܫܲܦܝܼܪ ܪܵܕܼܝܼ̇ܢ 72 ܘܫܲܪܝܼ ܡܲܝܠܸܠ ܐܲܝܟ ܗܵܘ̇ ܙܲܒܼܢܵܐ ܕܲܩܕܼܵܡ ܡܵܪܵܢ . 73 : ܒܙܸܩܬܼܵܐ ܕܕܼܵܡ̇ܐ ܠܗܵܘ̇ ܕܕܲܫܠܝܼܚܹ̈ܐ ܙܲܩܬܲܘܼܗܝ ܟܹܐܢܹܐ 74 ܘܙܵܥ ܘܐܸܬܼܒܲܠܗܝܼ ܡ̣ܢ ܩܲܫܝܘܼܬܼܵܐ ܕܦܸܬܼܓܼܵܡܲܝ̈ܗܘܿܢ ܀ 75 : ܬܠܵܬܼܵܐ ܓܼܐܪܹ̈ܐ ܫܕܼܵܘ ܒܹܗ ܦܵܠܚܹ̈ܐ ܕܗܝܡܢܘܬܼܵܐ 76 ܘܐܲܠܦܘܼܗܝ ܚܲܝܠܵܐ ܕܐܲܠܗܘܼܬܼܵܐ ܕܲܟܼܣܹܐ ܒܐܢܵܫܵܐ . 77 : ܒܗܲܝܡܵܢܘܼܬܼܵܐ ܒܲܕܼܩܘܼܗܝ ܠܐܪܵܙܵܐ ܕܗܲܝܡܵܢܘܼܬܼܵܐ 78 ܘܲܓܼܠ̣ܵܘ ܘܚܵܘܝܘܼܗܝ ܠܫܡܝܢ̈ܐ ܘܲܠܐܲܪ̈ܥܵܢܵܝܹܐ ܀ 79 : ܐܝܼܬܼܝܵܐ ܕܐܵܢܵܫܵܐ ܣܵܡ̣ ܐܢܵܫܵܐ ܩܕܼܵܡ ܐ̄ܢܵܫܘܼܬܼܵܐ 80 ܕܢܸܗܘܘܿܢ ܚܵ̇ܢܹܝܢ ܐܢܵܫܵܐ ܠܡܸܩܪܵܐ ܡܸܠܬܼܵܐ ܘܦܲܓܼܪܵܐ . 81 : ܡܸܠܬܐ ܘܦܲܓܼܪܵܐ ܐܲܟܼܪܸܙܘ ܐܢܵܫ̈ܐ ܡܗܝܼܪ̈ܲܝ ܗܵܘܢܵܐ 82 ܘܗܵܐ ܚܲܡܝܼܬܼܝܼܢ ܫܹܐܕܹ̈ܐ ܩܝܼܫܹ̈ܐ ܘܐ̄ܢܵܫ̈ܐ ܣܲܟܼ̈ܠܹܐ ܀ 83 : ܚܕܵܐ ܐܝܼܬܼܘܼܬܼܵܐ ܕܐܝܼܬܹܝܗ̇ ܬܠܵܬܼܵܐ ܬܲܪܓܸܡܘ ܟܹܐܢ̈ܐ 84 ܘܐܲܩܸܦܘ ܥܲܡܵܗ̇ ܚܲܕܼܒܲܪܢܵܫܵܐ ܒܲܚܕܼܵܝܘܼܬܼܵܐ . 85 : ܒܚܲܕܼ ܫܘܼܡܵܗܵܐ ܩܪ̣ܵܘ ܫܲܪܝܼܪܹ̈ܐ ܠܡܸܠܬܼܵܐ ܘܦܲܓܼܪܵܐ 86 ܒܲܪ ܐܝܼܬܼܘܼܬܼܵܐ ܘܒܲܪܐܢܵܫܘܼܬܼܵܐ ܚܲܕܼ ܦܲܪܨܘ̄ :܀ 87 : ܚܲܕܼ ܗ̄ܘ̣ ܡܸܠܬܼܵܐ ܝܲܠܕܹܗ ܕܐܲܒܼܵܐ ܕܠܵܐ ܫܘܼܪܵܝܵܐ 88 ܘܚܲܕܼ ܒܲܪ ܐܢܵܫܵܐ ܡ̣ܢ ܐܵܢܫܘܼܬܼܵܐ ܐܕܼܵܡܵܝܬܿܐ . 89 : ܬܪܹܝܢ ܒܲܟܼܝܵܢܵܐ ܟܠ ܕܐܝܼܬܼ ܠܐܝܼܬܼܝܵܐ ܘܠܲܒܲܪܢܵܫܵܐ 90 ܚܲܕܼ ܒܐܝܼܩܵܪܵܐ ܘܲܒܼܫܘܼܠܛܵܢܵܐ ܒܪܵܐ ܕܐܲܠܵܗܵܐ ܀ 91 : ܒܪܵܐ ܕܐܲܠܵܗܵܐ ܚܲܕܼ ܦܲܪܨܘܿܦܵܐ ܠܵܘ ܒܲܟܼܝܵܢܵܐ 92 ܕܐܝܼܬܼܝܵܐ ܐܝܼܬܼܝܵܐ ܗ̄ܘ̣ ܘܐܢܵܫܵܐ ܐ̄ܢܵܫܵܐ ܗ̄ܘ̣ ܬܪܹܝܢ ܕܲܗܘ̤ܵܘ ܚܲܕܼ . 93 : ܗܵܕܐ ܗ̄ܝ̣ ܡ̣ܠܬܼܵܐ ܕܐܲܟܼܪܸܙܘ ܟܐܢܹ̈ܐ ܒܐܸܕܼܢܲܝ̈ ܐܵܢܵܫܹ̈ܐ 94 ܘܐܵܢܵܫ̈ܐ ܣܲܟܼܠܑܹ̈ܐ ܫܲܡܥܘܼܗ̇ ܘܲܓܼܥܨܘ ܡ̣ܢ ܒܘܼܝܵܢܵܗ̇ ܀ 95 : ܠܗܵܢܵܐ ܢܝܼܫܵܐ ܚܢ̣ܵܘ ܫܲܪܝܼܪܹ̈ܐ ܬܠܵܬܼܵܐ ܕܐܸܡ̇ܪܹܬܼ 96 ܘܠܵܐ ܐܸܬܼܪܲܦܝܼܘ ܡ̣ܢ ܩܵܠ ܒܸܙܚܵܐ ܕܫܹܐܕ̈ܐ ܘܐ̄ܢܵܫ̈ܐ . 97 : ܫܹܐܕܹ̈ܐ ܘܐ̄ܢܵܫܹ̈ܐ ܨܲܝܼܚܘܼ ܐܸܢܘܿܢ ܐܲܝܟ ܕܲܠܒܼܝܼܫܐ 98 ܡܸܛܠ ܡܸܠܬܼܵܐ ܕܗܲܝܡܵܢܘܼܬܼܵܐ ܕܐܲܟܼܪܸܙ ܒܐܲܪܥܵܐ ܀ 99 : ܗܲܝܡܵܢܘܼܬܼܵܐ ܠܒܸܫܘ ܐܲܝܟ ܣܲܟܿܪܵܐ ܩܕܼܵܡ ܟܠ ܩܵܠܝܼ̈ܢ 100 ܘܠܵܐ ܒܪܲܨܘ ܓܹܐܪ̈ܐ ܕܲܨܥܝܼܪ̈ܬܼܵܐ ܒܗܲܕܼܵܡܲܝ̈ܗܘܿܢ . 101 : ܪܘܼܚܵܢܵܐܝܼܬܼ ܡܸܙܕܲܝܼܢܝܼܢ ܗ̄ܘ̣ܵܘ ܟܲܕܼ ܦܲܓܼܪ̈ܢܝܼܢ 102 ܘܲܒܲܦܓܼܪ̈ܲܝܗܘܵܢ ܚܵܣ̇ܢܝܼܢ ܗ̄ܘ̣ܵܘ ܠܹܗ ܠܩܹܐܪܣܵܐ ܕܚܲܫܹ̈ܐ ܀ 103 ܬܲܗܪܵܐ ܪܲܒܿܐ ܡܠܹܐ ܬܲܟܼܬܘܼܫܵܐ ܕܢܸܨܚܵܢܲܝܗܘܿܢ 104 : ܕܟܲܕܼ ܡܵܝܘܿܬܼܝܼܢ ܣܥܲܪ̣ܘ ܣܘܼܥܪ̈ܵܢܹܐ ܘܠܵܐ ܡܵܝܘܿܬܹ̈ܐ 105 : ܡܵܝܘܿܬܹ̈ܐ ܗ̄ܘ̣ܵܘ ܡܸܢܹܗ ܕܛܘܼܗܡܵܐ ܓܒܝܼܠ ܡ̣ܢ ܥܲܦܪܵܐ 106 ܘܗܼܵܢ̣ܵܘ ܬܲܗܪܵܐ ܕܒܹܗ ܒܲܟܼܝܵܢܗܘܿܢ ܙܟܼܵܘ ܠܲܟܼܝܵܢܗܘܿܢ ܀ 107 : ܡܥܝܼܢܵܐ ܕܚܲܫܹ̈ܐ ܒܠܵܘ ܡ̣ܢ ܪܸܕܝܵܐ ܕܗܲܕܵܡܲܝ̈ܗܘܿܢ 108 ܘܐܲܒܲܥ ܠܸܒܗܘܿܢ ܡܸܐܡܪܵܐ ܕܲܟܼܝܵܐ ܕܩܘܼܫܬܵܐ ܕܲܟܼܝܵܐ . 109 : ܡܹܐܡܪܵܐ ܕܲܟܼܝܵܐ ܢܒ݂ܲܥ ܡ̣ܢ ܐܢ̈ܫܐ ܕܲܟܼܝܲܝ ܢܲܦ̣ܫܵܐ 110 ܘܲܕܠܚܘܼܗܝ ܠܫܸܩܝܹܗ ܫܹܐܕܹ̈ܐ ܒܝܼܫܹ̈ܐ ܘܐܵܢܵܫ̈ܐ ܣܲܟܼ̈ܠܐ ܀ 111 : ܡܸܪܬܼܵܐ ܒܝܼܫܬܵܐ ܫܸܚܩܲܬ̤ ܐܸܢܘܿܢ ܠܣܵܢ̈ܝܲܝ ܢܲܦ̣ܫܵܐ 112 : ܘܠܵܐ ܨܒܼܵܘ ܩܲܒܸܿܠ ܫܸܩܝܵܐ ܚܠܲܝܵܐ ܕܗܲܝܡܵܢܘܼܬܼܵܐ 113 : ܒܗܲܝܼܡܵܢܘܼܬܼܵܐ ܚܵܙܝܵܐ ܢܲܦ̣ܫܵܐ ܠܗܲܝܡܵܢܘܼܬܼܵܐ 114 ܘܲܡܚܲܟܿܡܐ ܠܵܗ̇ ܠܡܸܚܙܵܐ ܚܙܵܬܼܵܐ ܕܠܵܐ ܡܸܬܼܚܲܙܝܵܐ ܀ 115 : ܠܵܐ ܓܲܠܝܬ̈ܐ ܓܥ̣ܘ ܫܲܪܝܼܪܹ̈ܐ ܒܓܸܠܢ̈ܝܗܘܿܢ 116 ܘܐܲܝܟ ܕܲܒܢܘܼܗܪܵܐ ܚܵܘܝܼܘ ܐܸܢܹܝܢ ܠܥܹܝܢ ܚܲܙ̈ܝܹܐ . 117 : ܟܣܹܐ ܗ̄ܘ̣ܵܐ ܐ̄ܪܵܙܵܐ ܕܚܲܕܼ ܦܲܪܨܘܿܦܵܐ ܕܐܝܼܬܼܝܵܐ ܘܐܵܢܵܫܵܐ 118 ܘܲܡܣܲܬܲܪ ܗ̄ܘ̣ܵܐ ܡ̣ܢ ܪܸ̈ܥܝܵܢܹܐ ܕܠܵܐ ܝܵܕܘܿܥܹ̈ܐ ܀ 119 : ܠܠܵܐ ܝܵܕܘܼܥܹ̈ܐ ܟܣܐ ܗ̄ܘ̣ܵܐ ܐܪܵܙܵܐ ܕܐܸܡ̇ܪܹܬܼ ܕܲܟܼܣܹܐ 120 ܒܲܕܼܠܵܐ ܝܵܕܼܥܝܼܢ ܠܲܡܚܵܪ ܫܲܦܝܼܪ ܒܲܕܼܠܵܐ ܓܲܠܝ̈ܢ . 121 ܠܝܲܕܘܥܬܼܵܢܹ̈ܐ ܓܠܹܐ ܟܠܡܸܕܹܡ ܕܲܟܼܣܹܐ ܘܲܓܼܠܹܐ : pb. f.61v 122 ܘܢܲܗܝܼܪܵܐܝܼܬܼ ܒܲܕܼܩܝܲܢ ܐ̄ܪܵܙܵܐ ܕܲܣܬܝܪ̈ܵܬܼܵܐ ܀ 123 : ܢܲܗܝܼܪܵܐܝܼܬܼ ܚܵܘܝܘܼܗܝ ܠܐܪܵܙܵܐ ܕܗܲܝܡܵܢܘܼܬܼܵܐ 124 ܘܐܲܝܟ ܕܲܠܝܘܿܩܢܵܐ ܩܲܒܼܥܘܲܗܝ ܒܐܲܪܥܵܐ ܩܕܼܵܡ ܚܲܙܵܝܹ̈ܐ . 125 : ܚܙܵܬܼܵܐ ܕܬܲܗܪܵܐ ܚܵܘܝܼܘ ܐܢܵܫ̈ܐ ܠܲܒܼܢ̈ܝܵܢܵܫܵܐ 126 ܘܠܵܐ ܒܢܲܝ̈ܢܵܫܵܐ ܠܵܐ ܐܸܬܼܒܲܩܝܼܘ ܒܲܫܒܼܝܼܚܘܼܬܹܗ ܀ 127 : ܫܒܼܝܼܚܵܐ ܗ̄ܘ̣ܵܬܼ ܛܵܒܼ ܡܸܠܬܼܵܐ ܕܐܲܟܼܪܸܙ ܒܹܝܬܼ ܐܲܪ̈ܥܵܢܹܐ 128 ܘܲܫܒܼܝܼܚܵܐܝܼܬܼ ܨܵܬܼܘܼܗ̇ ܐܢܵܫ̈ܐ ܪܲܚ̈ܡܲܝ ܩܘܼܫܬܼܵܐ . 129 : ܣܲܟܼܠܹܐ ܒܲܠܚܘܕܼ ܠܵܐ ܨܒ̣ܵܘ ܩܲܒܸܠܘ ܦܝܵܣܵܐ ܕܲܥܠܹܝܗ̇ 130 ܘܠܵܐ ܚܵܪ̣ܘ ܫܲܦܝܼܪ ܒܲܫܒܼܝܼܚܘܼܬܹܗ ܕܦܸܐܝܘܼܬܼ ܫܘܼܦܪܗ̇ ܀ 131 : ܚܣܵܡܵܐ ܣܲܡܝܵܐ ܣܲܡܝܼ ܐܸܢܘܿܢ ܠܣܵܡܝܲܝ ܢܲܦܫܵܐ 132 ܘܠܵܐ ܚ̣ܙܵܘ ܢܘܼܗܪܵܐ ܕܢܲܗܝܼܪ ܡ̣ܢ ܟܠ ܢܘܼܗܪ̈ܝܼܢ . 133 : ܠܑܵܐ ܡܸܕܹܡ ܗ̄ܘ̣ ܢܘܼܗܪܵܐ ܕܫܸܡܫܵܐ ܟܡܵܐ ܐܸܢ ܢܲܗܝܼܪ 134 ܟܲܕܼ ܡܸܬܼܦܲܚܲܡ ܥܲܡ ܢܲܗܝܼܪܵܐ ܕܡ̣ܠܲܬܼ ܩܘܼܫܬܼܵܐ ܀ 135 : ܡܸܠܲܬܼ ܩܘܼܫܬܼܵܐ ܪܲܕܦܵܗ̇ ܠܛܘܼܥܝܲܝ ܚܸܫܟܵܐ ܕܲܬܼܪܹܝܢ 136 ܘܗܵܐ ܡܣܲܝܥܝܼܢ ܠܹܗ ܐܢܵܫ̈ܐ ܒܝܼܫܹ̈ܐ ܕܬܲܦܢܹܐ ܠܫܲܝܢܵܐ . 137 : ܠܚܘܼܪܒܵܐ ܕܲܠܒܲܪ ܛܲܪܕܘܼܗ̇ ܟܹܐܢܹ̈ܐ ܠܕܸܚܠܲܬܼ ܫܹܐܕܹ̈ܐ 138 ܕܠܵܐ ܢܸܬܿܕܵܘܲܕܼ ܥܘܡܼܪܵܐ ܕܐ̄ܢܵܫ̈ܐ ܒܲܟܼܬܝܼܫܘܼܬܼܵܗ̇ ܀ 139 : ܟܬܼܝܼܫ ܗ̄ܘ̣ܵܐ ܥܘܼܡܪܲܢ ܘܲܡܕܵܘܲܕܼ ܗ̄ܘ̣ܵܐ ܕܘܼܒܵܪ ܚܲܝܲܝ̈ܢ 140 ܥܕܲܡܵܐ ܕܫܲܝܸܢ ܡܲܬܼܩܸܢ ܟܠܵܐ ܒܚܲܕܼ ܒܲܪܢܵܫܵܐ . 141 : ܚܲܕ ܡ̣ܢ ܐܢܵܫܵܐ ܓܒ̣ܵܐ ܗܵܘ̇ ܚܲܝܠܵܐ ܕܬܩܸܢ ܐܢܵܫܵܐ 142 : ܘܝܲܗ̣ܒܼ ܒܹܗ ܚܲܝܠܵܐ ܕܢܸܗܘܸܐ ܡܫܲܝܸܢ ܟܠ ܥܲܡ ܟܠܵܐ 143 : ܠܫܲܝܢܵܐ ܕܐܢܵܫ̈ܐ ܓܒ̣ܵܝܗܝ ܡ̣ܢ ܟܠܵܐ ܡܲܬ̣ܩܸܢ ܟܠܵܐ 144 ܘܠܵܐ ܦܵܫ̣ ܡܸܕܹܡ ܕܠܵܐ ܒܹܗ ܫܲܝܸܢ ܥܲܡ ܪܲܒܿܘܼܬܹܗ . 145 : ܚܹܝܠ ܪܲܒܿܘܼܬܹܗ ܓܠ̣ܵܐ ܒܲܟܼܝܵܢܲܢ ܡܟܼܝܼܢ ܒܹܪ̈ܝܵܬܼܵܐ 146 ܘܒܲܫܒܼܝܼܚܘܼܬܹܗ ܝܲܩܪܹܗ ܠܓܸܢܣܲܢ ܓܒܼܝܼܠ ܡ̣ܢ ܥܲܦܪܵܐ ܀ 147 : ܥܲܦܪܵܐ ܫܝܼܛܵܐ ܛܥ̣ܵܐ ܠܲܟܼܝܵܢܹܗ ܘܠܲܡܟܲܝܢܵܢܹܗ 148 ܘܫܲܪܝܼ ܢܵܒܲܚ̇ ܒܲܕܼܡܘܼܬܼ ܟܲܠܒܵܐ ܒܡܵܪܵܐ ܕܓܲܒܼܠܹܗ . 149 : ܒܡܵܪܵܐ ܕܓܲܒܼܠܲܢ ܢܵܒܼܚ̇ܝܼܢ ܥܲܛ̈ܠܹܐ ܕܲܒܼܝܵܘ̈ܡܵܬܲܢ 150 ܒܝܲܕܼ ܨܘܼܚ̈ܝܵܬܼܵܐ ܕܓܼܵܣܹ̇ܐ ܦܘܼܡܗܘܿܢ ܥܲܠ ܫܲܪܝܼܪܹ̈ܐ ܀ 151 : ܒܝܲܕܼ ܫܲܪܝܼܪܹ̈ܐ ܓܠ̣ܵܐ ܨܒܼܝܵܢܹܗ ܨܵܒܹ̇ܐ ܒܚܲܝܲܝ̈ܢ 152 ܘܲܒܗܘܿܢ ܚܵܟܼܡܝܼܢ ܠܡܸܕܲܥ ܐܪܵܙܵܐ ܕܲܣܬܝܼܪ̈ܵܬܹܗ . 153 : ܓܲܙܵܐ ܕܚܘܼܒܹܗ ܣܵܡ̣ ܒܐܝܲܕܼܝ̈ܗܘܿܢ ܕܵܪ݁ܚܡܲܝ ܚܘܼܒܵܗ 154 ܕܲܢܵܦܲܠܓܼܘܼܢܝܗܝ ܚܘܼܒܵܢܵܐܝܼܬܼ ܠܲܨܪܝܼܟܼܘܬܲܢ ܀ 155 : ܨܪܝܼܟ ܗ̄ܘ̣ܵܐ ܓܸܢܣܲܢ ܘܲܡܓܲܙܲܝ ܗ̄ܘ̣ܵܐ ܡ̣ܢ ܟܠ ܛܵܒܼ̈ܢ 156 ܘܣܵܡ̣ ܨܒܼܝܵܢܹܗ ܒܲܟܼܢܵܘ̈ܬܲܢ ܕܲܢܬܲܪܣܘܼܢܲܢ . 157 ܐܲܝܟ ܨܒܼܝܵܢܹܗ ܙܵܢܘܼܗ̇ ܟܹܐܢܹ̈ܐ ܠܡܸܣܟܢܘܲܬܼܢ 158 ܘܲܕܼܠܵܐ ܚܣܵܡܵܐ ܦܲܪܢܸܣܵܘ ܚܲܝܲܝ̈ܢ ܒܪ̈ܘܼܚܵܢܝܵܬܼܵܐ ܀ 159 : ܪܘܼܚܵܢܵܐܝܼܬܼ ܚܵܘܝܼܘ ܚܲܝܠܵܐ ܕܪ̈ܘܼܚܵܢܝܵܬܼܵܐ 160 ܘܲܒܼܓܼܵܠܝܵܬܼܵܐ ܨܵܪܘ ܠܲܢ ܕܘܼܡܝܵܐ ܕܲܣܬܝܼܪܵܬܵܐ . 161 : ܟܣܹܐ ܗ̄ܘ̣ܵܐ ܡܸܢܲܢ ܐ̄ܪܵܙ ܒܘܼܕܵܩܵܐ ܕܲܒܼܪܵܐ ܘܪܘܼܚܵܐ 162 ܘܠܵܐ ܝܵܕܼܥܝܼ̈ܢ ܗܘܲܝ̣ܢ ܕܐܝܼܬܼܝܹ̈ܐ ܐܸܢܘܿܢ ܕܠܵܐ ܫܘܼܪܵܝܵܐ ܀ 163 : ܟܹܐܢܹܐ ܚܲܟܼܡܘܼܗ̇ ܠܠܵܐ ܝܼܕܲܥܬܲܢ ܘܲܕܠܵܐ ܓܼܠܝ̈ܢ 164 ܘܗ̣ܢܘܢ ܐܲܠܦܘܢ ܠܡܩܪܐ ܒܛܲܟܼܣܵܐ ܫܡܵܗܹ̈ܐ ܬܠܵܬܼܵܐ . 165 : ܠܗܵܢܵܐ ܛܲܟܼܣܵܐ ܕܲܘܸܕܘ ܥܲܛ̈ܠܹܐ ܕܲܒܼܝܵܘ̈ܡܵܬܲܢ 166 ܘܲܛܠ̣ܡܘ ܥܲܡ̈ܠܹܐ ܕܐܢܵܫ̈ܐ ܕܛܲܟܿܣܘܼܗܝ ܒܝܲܕܼ ܥܲܡܠܲܝܗ̈ܘܿܢ ܀ 167 : ܥܲܡ̈ܠܹܐ ܫܚܝܼ̈ܩܹܐ ܥ̣ܡܲܠܘ ܟܲܫܝܪܹ̈ܐ ܒܗܵܢܵܐ ܛܲܟܼܣܵܐ 168 ܘܲܚܒܸܢܵܢܹ̈ܐ ܟܲܢܝܼܘ ܐܸܢܘܿܢ ܦܵܥܠܹ̈ܐ ܢܟܼܝ̈ܠܹܐ . 169 : ܦܥ̈ܠܐ ܢܟܼܝܼ̈ܠܹܐ ܩܪ̣ܵܘ ܟܕܒ̈ܐ ܠܦܠܚܝ̈ ܫܦܝܼܪ 170 ܘܡ̇ܢ ܠܵܐ ܢܲܟܼܪܹܐ ܥܲܠ ܗܵܢ ܓܘܼܢܚܵܐ ܕܲܕܚܝܼܠ ܫܸܡܥܹܗ ܀ 171 : ܒܗܵܢܵܐ ܓܘܼܢܚܵܐ ܬܸܡܗܹ̇ܬܼ ܣܲܓܿܝܼ ܐܵܦ ܬܵܡܲ̇ܗ ܐ̄ܢܵܐ 172 ܘܡܸܛܠܵܬܹܗ ܚܸܙܩܹ̇ܬܼ ܣܲܓܿܝܼ ܒܐܘܼܪܚܵܐ ܕܡܸ̈ܠܹܐ . 173 : ܡܸܠܬܼܵܐ ܕܟܹܐܢܹ̈ܐ ܚܙܹܝܬܼ ܕܲܛܠܝܼܡܵܐ ܡ̣ܢ ܛܵܠܘܿܡܹ̈ܐ 174 ܘܲܒܼܥܹܝܬܼ ܕܐܸܕܲܥ ܕܡܵܢܲܐ ܗ̄ܝ̣ ܥܸܠܬܼܵܐ ܕܗܵܢܵܐ ܛܠܘܿܡܝܵܐ ܀ pb. f.62r 175 : ܬܠܵܬܵܐ ܐ̄ܢܵܫ̈ܐ ܓܒܹܝܬܼ ܡ̣ܢ ܟܠܹܗ ܓܲܒܵܐ ܕܟܸܐܢܸ̈ܐ 176 ܕܲܒܼܥܸܠܲܬܼܗܘܿܢ ܐܸܓܼܠܹܐ ܥܸܠܬܼܵܐ ܕܟܼܠܗܘܿܢ . 177 : ܟܸܐܢ̈ܐ ܛܠܲܡܘ ܛܵܠܘܿܡܹ̈ܐ ܒܕܵܕ̈ܝܼܢ ܕܵܪ̈ܝܼܢ 178 ܘܝܲܬܼܝܼܪ ܡ݂ܢ ܟܠ ܠܗܵܠܝܼܢ ܕܐܸܡܪܸܬܼ ܐܣܓܼܝܼܘ ܘܲܛܠܡܘ ܀ 179 : ܕܠܵܐ ܡܘܼܫ̈ܚܵܬܐ ܨܲܚܝܼܘܼ ܐܸܢܘܿܢ ܒܢܲܝ̈ ܚܸܪ̈ܝܵܝܹܐ 180 ܘ̣ܛܵܟ ܡ̣ܢ ܫܸܐܕܹ̈ܐ ܝܲܠܦܘܼܗܝ ܠܗܵܢܵܐ ܙܢܵܐ ܕܨܘܼܚ̈ܝ̇ܬܼܵܐ 181 : ܫܹܐܕ̈ܐ ܐܪܡܝܼܘ ܒܐ̄ܢܵܫ̈ܐ ܣܲܟܼ̈ܠܹܐ ܛܢܵܢܵܐ ܣܲܟܼܠܵܐ 182 ܕܲܢܨܲܚ̣ܘܼܢܵܗ̇ ܠܡܸܠܬܼ ܩܘܼܫܬܐ ܒܠܸܫ̣ܵܢ ܒܸܣܪܵܐ ܀ 183 : ܒܠܸܫܵܢ ܒܸܣܪܵܐ ܡܥܵܕܝܼܢ ܫܸܐܕܹ̈ܐ ܠܲܡܓܼܕܵܦܘܼ 184 ܘܲܒܼܒܸܣܪ̈ܵܢܹܐ ܡܟܲܣܹܝܢ ܙܹܐܦܵܐ ܕܓܼܘܼܕܵܦܲܝ̈ܗܘܿܢ . 185 : ܓܼܘܼܕܵܦܲܝ̈ܗܘܿܢ ܚܙܝܬ ܕܲܢܕܼܝܕܼܝܼܢ ܘܡܲܣܠܹܝܢ ܣܲܓܝܼ 186 ܘܛܸܢܸܬܼ ܣܲܓܼܝ ܕܐܸܬܒܲܥ̣ ܡܸܢܗܘܿܢ ܨܲܥܪܵܐ ܕܟܸܐܢܹ̈ܐ ܀ 187 : ܚܠܵܽܦ ܝܵܕܘܿܥ̈ܐ ܡܸܬܼܟܲܬܲܫ ܐ̄ܢܵܐ ܥܲܡ ܠܵܐ ܪ̈ܕܲܝܵܐ 188 ܕܲܗܘ̤ܵܘ ܚܲܒܼܪ̈ܐ ܠܐܵܟܼܠܩܲܪܨܐ ܒܩܸܐܪܣܵܐ ܕܥܲܡܗܘܿܢ . 189 : ܩܸܐܪܣܵܐ ܗ̄ܘ̣ ܪܲܒܵܐ ܕܣܵܕܪܲܝܢ ܐ̄ܢܫ̈ܐ ܠܘܼܩܒܼܵܠ ܐ̄ܢܵܫ̈ܐ 190 ܘܠܲܝܬܼ ܕܲܡܫܲܐܸܠ ܕܡܵܢܲܐ ܗܝ̣ ܥܸܠܬܹܗ ܕܗܵܢ ܬܲܟܼܬܘܼܫܵܐ ܀ 191 : ܐܲܝܟ ܕܲܒܼܫܢܬܼܵܐ ܛܒܲܥܘ ܟܠ ܬ̣ܓܼܡܝܼ̈ܢ ܡ̣ܢ ܗܵܢ ܫܲܪܒܵܐ 192 ܘܗܵܐ ܒܵܥܹ̇ܐ ܐ̄ܢܵܐ ܕܐܲܥܝܼܪ ܐܸܢܘܿܢ ܕܢܸܬܼܒܿܩܘܿܢ ܒܹܗ . 193 : ܒܓܸܠܝܐ ܡܸܟܸܝܠ ܡܚܵܘܹܐ ܠܹܗ ܠܫܲܪܒܵܐ ܕܡ̣ܠܝܼ̈ 194 ܕܢܸܗܘܘܿܢ ܝܵܕܥܝܼܢ ܨܵܝܿܬܼܝ̈ ܡܸܠܸܐ ܣܘܼܟܵܠ ܡܸ̈ܠܸܐ ܀ 195 : ܐ̄ܢܵܫ̈ܐ ܣܲܟܼ̈ܠܹܐ ܐܸܡܕܲܬܼ ܕܲܛܠܲܡ̣ܘ ܠܐ̄ܢܫ̈ܐ ܟܸܐܢ̈ܐ 196 : ܙܵܕܹܩ ܕܐܸܓܼܠܹܐ ܕܡܲܢܘܼ ܛܠܝܼܡܵܐ ܘܡ̇ܢ ܛܵܠܵܘܿܡܵܐ 197 : ܛܠܝܼܡܲܝ̈ ܡܲܓܿܢ ܐܸܢܘܿܢ ܕܟܲܗܸܢܘ ܫܲܦܝܼܪ 198 ܚܲܕ ܕܝܼܘܿܕܘܿܪܘܿܣ ܘܚܲܕ ܬܹܐܕܘܿܪܘܿܣ ܘܚܲܕ ܢܸܣܛܘܿܪܝܼܣ ܀ 199 : ܗܵܠܹܝܢ ܐܸܢܘܿܢ ܛܠܝܼܡܹ̈ܐ ܕܐܸܡܪܸܬܼ ܡ̣ܢ ܫܘܿܪܝܵܐ 200 ܘܛܵܠܘܿܡܲܝ̈ܗܘܿܢ ܫܸܐܕܹ̈ܐ ܘܐ̄ܢܵܫ̈ܐ ܗܲܪ̈ܵܛܝܼܩܹܐ . 201 : ܗܲܪ̈ܵܛܝܼܩܹܐ ܚ̣ܙܵܘ ܕܐܸܬܼܦܲܪܣܝܼܘ ܙܸܐܦܹ̈ܐ ܕܲܒܼܗܘܿܢ 202 ܘܠܒܫ ܙܲܝܢܵܐ ܐ̄ܢܫ̈ܐ ܠܒܝܼܫܲܝ̈ ܩܘܼܫܬܐ ܀ 203 : ܠܒܼܝܼܫܲܝ̈ ܩܘܼܫܬܐ ܣܲܬܼܪܘܼܗ̇ ܠܛܘܼܥܝܲܝ ܕܲܒܛܵܥܲܝܵ̈ܐ 204 ܘܛܵܒܼ ܡ̣ܢ ܟܠܢܵܫ ܙܪܝܼܙ ܒܲܩܪܵܒܼܵܐ ܕܝܼܘܿܕܿܘܿܪܘܿܣ . 205 : ܗܘ̤ ܐܸܬܼܟܲܬܲܫ ܥܲܡ ܣܝܼ̈ܥܵܬܼܵܐ ܕܗܲܪ̈ܵܛܝܼܩܹܐ 206 ܘܦܲܪܣܝܼ ܘܲܓܼܠܵܗ̇ ܠܙܹܐܵܦܢܘܼܬܼܗܘܿܢ ܩܕܼܵܡ ܟܠ ܒܲܪܢܵܫ ܀ 207 : ܒܣܲܝܦܵܐ ܕܡܸܠܬܹܗ ܚܪܲܒܼ ܡܸܠܲܝ̈ܗܘ̤ܿܢ ܕܢܲܟܼܘܠܬܵܢܹ̈ܐ 208 ܘܠܵܐ ܣܦܲܩܘ ܥܲܙܝܼܘ ܩܕܼܵܡ ܩܲܫܝܘܼܬܼܵܐ ܕܡܸܠܲܬܼ ܦܘܼܡܹܗ . 209 : ܐܝܼܬ ܕܲܠܕܼܐܒܹ̈ܐ ܒܲܕܿܪܼ ܐܸܢܘܿܢ ܒܩܵܠ ܦܸܬܼܓܵܡܵܘ̈ܗܝ 210 : ܘܟܲܢܫܵܗ̇ ܠܥܵܢ̈ܐ ܕܿܡܒܲܕܪܵܐ ܗ̄ܘ̣ܵܬܼ ܒܚܸܪ̈ܝܵܢܲܝܗܘܿܢ 211 ܒܲܐܢܛܝܘܿܟܝܼ ܟܲܪܟܼܵܐ ܫܲܪܝܼ ܒܩܸܐܪܣܵܐ ܕܥܲܡ ܛܵܥܲܝܵܐ . 212 ܘܒܼܵܬܿܪܼ ܙܲܒܼܢܵܐ ܓܡܲܪ ܙܵܟܼܘܿܬܹܗ ܒܐܲܬܼܪܵܐ ܕܛܲܪܣܘܿܣ . 213 : ܒܛܲܪܣܘܿܣ ܟܲܪܟܼܵܐ ܡܛܵܬܹܗ ܦܸܨܬܼܵܐ ܠܲܡܟܹܿܗܵܢܘܼ 214 ܐܲܝܟܵܐ ܕܝܼܠܝܼܕ ܗ̇ܘ ܟܵܪܘܿܙܵܐ ܕܟܼܠܗܘܿܢ ܥܲܡܡܹ̈ܐ ܀ 215 : ܒܗܵܢܵܐ ܟܲܪܟܵܐ ܢܨܲܚ̣ ܝܘܼܠܦܵܢܹܗ ܕܟܼܵܗܢܵܐ ܙܲܗܝܵܐ 216 ܘܒܹܗ ܐܸܬܼܟܲܠܲܠ ܐܲܝܟ ܙܲܟܲܝܵܐ ܕܠܵܐ ܚܵܒܼܘ ܘܐܲܫܦܸܠܘ . 217 : ܪܲܒ ܙܲܟܵܝܹ̈ܐ ܚܲܝܸܠ ܐܸܢܘܿܢ ܠܦܵܠܚܹ̈ܐ ܚܝܼ̈ܨܐ 218 ܘܗܘ̇ ܣܵܡ̣ ܐܸܢܘܿܢ ܢܘܼܗܪܵܐ ܘܡܸܠܚܵܐ ܠܝܘܼܬܼܪܵܢ ܐ̄ܢܵܫܵܐ ܀ 219 : ܠܬܹܐܕܘܿܪܘܿܣ ܫܲܕܪܹܗ ܠܟܲܪܟܼܵܐ ܟܪܝܼܗ ܒܲܚܛܝܼܬܼܵܐ 220 ܕܡܸܬܟܲܢܹܐ ܗ̄ܘ̣ܵܐ ܒܫܹܡ ܒܲܛܝܼܠܵܐ ܡܲܦܣܘܿܣ ܕܿܝܼܘܵܐ . 221 : ܕܲܝܼܘܵܐ ܐܲܩܝܼܡ ܦܬܲܟܼܪܵܐ ܠܲܫܡܹܗ ܘܲܩܪܵܝܗܝ ܡܲܦܲܣܘܿܣ 222 ܘܡܸܬܼܟܲܢܝܵܐ ܗ̄ܘ̣ܵܬ ܐܵܦ ܗ̇ܝ ܡܕܝܼܢܬܐ ܡܲܦܣܘܿܣܛܝܼܐ ܀ 223 : ܡ̣ܢ ܚܲܕ ܟܲܪܟܼܵܐ ܢܦܲܩܘ ܠܲܡܦܹܝ̈ܕܹܐ ܬܠܵܬܐ ܕܢܘܼܗܪܵܐ 224 ܘܲܕܢܲܚ ܢܘܼܗܪܵܐ ܕܕܘܼܒܵܪ̈ܲܝܗܘܿܢ ܒܟܲܪ̈ܟܹܐ ܬܠܵܬܼܵܐ . pb. f.62v 225 : ܒܲܚܕܵܐ ܡܕܝܼܢ̄ܬܵܐ ܗܘ̤ܵܐ ܡܵܘܠܵܕܵܐ ܕܲܬܼܠܵܬܼܝ̈ܗܘܿܢ 226 : ܘܡ̣ܢ ܕܐܸܬܼܪܲܒܝܼܘ ܫܲܪܝܼܘܼ ܒܩܸܐܪܣܵܐ ܕܚܠܵܦ ܩܘܼܫܬܵܐ 227 : ܐܲܝܟ ܕܠܦܵܠܚܹܐ ܙܲܝܸܢ ܐܸܢܘܿܢ ܩܘܼܫܬܵܐ ܒܚܲܝܠܹܗ 228 ܘܫܲܕܿܪܼ ܐܸܢܘܿܢ ܠܡܸܥܒܿܕ ܩܸܐܪܣܵܐ ܕܥܲܡ ܣܵܛܵܢܵܐ . 229 : ܦܸܨ̈ܐ ܕܚܘܼܒܵܐ ܐܲܪܡܝܼ ܚܘܼܒܵܐ ܠܲܬܼܠܵܬܲܝ̈ܗܘܿܢ 230 ܘܟܼܠܚܲܕ ܡܸܢܗܘܿܢ ܠܦܲܩ ܠܲܦܢܝܼܬܼܵܐ ܕܦܲܩܕܹܗ ܪܸܡܙܵܐ ܀ 231 : ܪܸܡܙܵܐ ܟܲܣܝܵܐ ܟܣܐ ܗ̄ܘ̣ܵܐ ܒܡܸܠܵܘ̈ܗܝ ܕܬܹܐܕܘܿܪܘܿܣ 232 ܘܲܡܬܲܪܓܸܡ ܗ̄ܘ̣ܵܐ ܐ̄ܪ̈ܵܙܹܐ ܟܣܲܝܵ̈ܐ ܠܲܡܦܣܘܿܣܛܵܝܹ̈ܐ . 233 : ܡܲܦܣܘܿܣܛܵܝܹ̈ܐ ܡܸܬܼܟܿܢܝܼܢ ܗ̄ܘ̣ܵܘ ܒܢܲܝ̈ ܡܲܦܣܘܼܣܛܐ 234 ܒܫܸܡ ܗ̇ܘ ܫܸܐܕܵܐ ܕܣܝܼܡ ܗ̄ܘ̣ܵܐ ܒܲܫܡܹܗ ܦܬܲܟܼܪܵܐ ܚܲܪܫܵܐ ܀ 235 : ܫܡܵܗܹ̈ܐ ܣܢܲܝ̈ܵܐ ܟܲܦܲܪ ܡܸܢܗܘܿܢ ܡܗܝܼܪ ܪܸܥܝܵܢܵܐ 236 ܘܲܥܒܲܕ ܐܸܢܘܿܢ ܡܵܐܢܹ̈ܐ ܕܟܲܝܵ̈ܐ ܠܫܸܡ ܒܵܪܵܘܿܝܵܐ . 237 : ܒܫܸܡ ܒܵܪܘܿܝܵܐ ܟܲܕܢܹܗ ܟܸܐܢܵܐ ܠܫܹܐܕܵܐ ܕܟܲܪܟܼܵܐ 238 ܘܐܲܠܦܹܗ ܕܢܸܬܼܢܸܐ ܫܡܵܗܹ̈ܐ ܬܠܵܬܼܵܐ ܚܕܵܐ ܐܝܼܬܼܘܼܬܼܵܐ ܀ 239 : ܫܡܵܗܹ̈ܐ ܬܿܠܵܬܼܵܐ ܠܒܝܼܟ ܗ̄ܘ̣ܵܐ ܦܵܠܚܵܐ ܕܙܲܕܼܝܼܩܘܼܬܼܵܐ 240 ܘܫܵܕܐ ܗ̄ܘ̣ܵܐ ܠܗܘܿܢ ܒܲܕܡܘܼܬ ܓܸܐܪܹ̈ܐ ܒܗܲܪ̈ܵܛܝܼܩܹܐ . 241 : ܕܚܝܼܠ ܗ̄ܘ̣ܵܐ ܩܵܠܹܗ ܟܲܕ ܩܵܥܹܐ ܗ̄ܘ̣ܵܐ ܒܦܘܼܠܵܓܿܝܼ̈ܗܘܿܢ 242 ܘܠܵܐ ܡܨܝܢ ܡܥܲܙܝܼܢ ܠܲܡܨܵܬܼ ܫܸܡܥܵܐ ܕܣܘܼܟܵܠ ܡܸܠܵܘ̈ܗܝ ܀ 243 : ܒܣܘܼܟܵܠ ܡܸܠܵܘ̈ܗܝ ܡܸܬܬܲܡܗܝܼܢ ܗ̄ܘ̣ܵܘ ܫܸܐܕܹ̈ܐ ܟܬܝܼ̈ܫܹܐ 244 ܕܡܵܢܵܐ ܗ̄ܝ̣ ܗܵܕܹܐ ܕܟܲܕ ܒܲܪܢܵܫܵܐ ܡܙܝܼܥ ܠܲܢ ܩܵܠܹܗ . 245 : ܬܗܪܵܐ ܪܲܒܵܐ ܣܥܲܪ ܒܵܪܘܿܝܵܐ ܒܲܒܼܢܲܝ̈ ܒܲܝܬܹܗ 246 ܘܚܵܒܼܘ ܡ̣ܢ ܩܵܠܵܐ ܕܦܸܬܼܓܵܡܲܝ̈ܗܘܿܢ ܫܸܐܕܸ̈ܐ ܘܐ̄ܢܵܫ̈ܐ ܀ 247 : ܫܸܐܕܹ̈ܐ ܘܐ̄ܢܵܫ̈ܐ ܫܡ̣ܲܥܘ ܒܲܪܬ ܩܵܠܵܐ ܕܫܝܼܦܘܿܪ ܩܵܠܵܐ 248 ܘܲܟܼܢܲܫܘ ܘܐ̣ܬܼܵܘ ܘܲܣܕܿܪܼܘ ܩܸܐܪܣܵܐ ܠܘܼܩܒܼܵܠ ܡܸܠܵܘ̈ܗܝ . 249 : ܢܸܒܼܥܵܐ ܕܡܸ̈ܠܹܐ ܪ̈ܘܼܚܵܢܝܵܬܼܵܐ ܓܲܚ ܡ̣ܢ ܦܘܼܡܹܗ 250 ܘܐܲܝܟ ܡܵܡܘܠܵܐ ܓܲܪܦܹܗ ܠܚܲܝܠܵܐ ܕܗܲܪ̈ܛܝܼܩܹܐ ܀ 251 : ܒܲܕܡܘܼܬ ܓܸܦܹ̈ܐ ܛܵܦܘ ܐܪ̈ܝܵܢܹܐ ܘܐܸܘܢܡܝܵܢܹ̈ܐ 252 ܘܐܸܒܼܕܘ ܥܲܡܗܘܿܢ ܕܘܼܡܵܪ̈ܲܝܼܛܹܐ ܘܦܸܘܠܘ̈ܢܝܵܢܹ̈ܐ . 253 : ܐܲܝܟ ܕܲܠܥܘܼܪܵܐ ܒܲܕܪ ܐܸܢܘܿܢ ܠܣܸܕܩܸ̈ܐ ܦܠܝܼܓܹ̈ܐ 254 ܘܲܥܪܲܩܘ ܘܲܛܫܵܘ ܒܹܝܬܼ ܚܘܼܠܵܢܹ̈ܐ ܕܲܟܼܡܹܐܢܲܝܼ̈ܗܘܿܢ ܀ 255 : ܥܪܘܼܩܝܵܐ ܪܗܝܼܒܼܵܐ ܥܪܲܩܝ ܣܝܼܵܥܬܗ̈ܘܿܢ ܕܲܒܼܢܿܝܼ ܛܘܼܥܝܲܝ 256 ܡ̣ܢ ܩܕܼܵܡ ܓܲܒܼܪܵܐ ܕܿܡܼܬܲܪܓܡ ܗ̄ܘ̣ܵܐ ܫܪܵܪܵܐ ܕܲܟܼܝܵܐ . 257 : ܫܪܵܪܵܐ ܕܲܟܼܝܵܐ ܫܡܲܥܘ ܕܲܓܵܠܹ̈ܐ ܡ̣ܢ ܫܲܪܝܼܪܹ݁ܐ 258 ܘܙܵܥܘ ܘܐܸܬܼܒܲܠܗܘܿܢ ܐܲܝܟ ܝܵܠܸܕܬܼܵܐ ܕܚܲܣܢܗ̇ ܟܸܐܒܵܐ ܀ 259 : ܚܸܝܠ ܐܵܬܼܘܵܬܼܵܐ ܚܵܘܝܼ ܐܸܢܘܿܢ ܠܦܵܠܚܸ̈ܐ ܫܵܦ̈ܠܹܐ 260 ܘܲܫܕܵܘ ܙܲܝܢܵܐ ܕܝܘܼܠܦܵܢܲܝ̈ܗܘܿܢ ܘܲܥܪܲܩܘ ܥܲܪܛܸܠ . 261 : ܐܘ ܟܡܵܐ ܕܚܝܼܠܵܐ ܚܲܝܠܵܐ ܕܚܲܝܠܹܗ ܠܦܵܠܚܵܐ ܕܪܘܼܚܵܐ 262 ܕܚܵܒܼܘ ܡ̣ܢ ܩܵܠܹܗ ܟܸܢ̈ܫܹܐ ܟܬܝܼܫܹ̈ܐ ܕܟܲܢܸܫܘ ܕܲܝܼܘܹ̈ܐ ܀ 263 : ܐܘ ܟܡܵܐ ܕܚܝܼܠ ܗ̄ܘ̣ܵܐ ܣܘܼܟܵܠ ܡܸ̈ܠܹܐ ܕܲܗܦܵܟܼܵܬܹ̈ܗ 264 ܕܲܡܦܲܪܣܹܐ ܗ̄ܘ̣ܵܐ ܙܢܲܝ̈ ܨܢܥܵܬܹ̈ܗ ܕܟܼܠ ܝܘܼܠܦܵܢܝܼ̈ܢ . 265 : ܐܘܿ ܟܡܵܐ ܡܗܝܼܪ ܗ̄ܘ̣ܵܐ ܗܵܘܢܵܐ ܕܬܲܩܢܵܐ ܡ̣ܢ ܟܠ ܕܲܡ̣ܗܝܼܪ 266 ܕܵܠܵܐ ܫܒܲܩ ܡܸܕܡ ܕܲܡܚܲܦܲܝ ܗ̄ܘ̣ܵܐ ܕܠܵܐ ܓܠܵܐ ܘܚܵܘܝܹܗ ܀ 267 : ܐܘܿ ܟܡܵܐ ܥܪܝܼܡ ܗ̄ܘ̣ܵܐ ܠܡܸܒܨܵܐ ܣܸܦܪܸ̈ܐ ܐܲܠܵܗܵܝܹ̈ܐ 268 ܕܦܫܸܩ ܩܵܠܹ̈ܐ ܕܢܲܒܝܼܘܼܬܼܵܐ ܘܕܲܫܠܝܼܚܘܼܬܼܵܐ . 269 : ܐܘ ܟܡܵܐ ܪܗܸܛܘ ܗ̄ܘ̣ܵܘ ܙܵܘܥܲܝ̈ ܢܲܦܫܹܗ ܥܲܡ ܗܲܕܵܡܵܘ̈ܗܝ 270 ܘܣܲܝܟܹܗ ܠܪܲܗܛܵܐ ܕܟܼܠܗܘܿܢ ܣܸܦܪܹ̈ܐ ܠܓܵܘܼ ܡ̣ܢ ܡܸܠܵܘ̈ܗܝ ܀ 271 : ܐܘܿ ܠܗܝ̇ ܢܲܦܫܵܐ ܡܗܝܼܪܲܬܼ ܗܵܘܢܵܐ ܘܩܫܝܲܬܼ ܚܲܝܠܵܐ 272 ܕܚܸܣܢܲܬ̤ ܘܲܙܟܲܬ̤ ܠܲܬܼܪܹܝܢ ܩܸܐܪ̈ܣܹܐ ܕܫܸܐܕܹ̈ܐ ܘܐ̄ܢܵܫ̈ܐ . pb. f.63r 273 : ܠܫܸܐܕܹ̈ܐ ܘܐ̄ܢܵܫ̈ܐ ܙܟܼܵܐ ܐܲܬܠܹܝܼܛܵܐ ܕܙܲܕܝܼܩܘܼܬܼܵܐ 274 ܘܠܵܐ ܐܸܬܪܦܝܼ ܡ̣ܢ ܟܠ ܬܲܟܼܬܘܼܫܵܐ ܕܥܲܡ ܟܠ ܚܲܫܝܼܢ ܀ 275 : ܢܝܼܫܵܐ ܬܪܲܝܼܨܵܐ ܩܒܲܥ ܒܲܒܼܪܝܼܬܼܵܐ ܠܲܩܪ̈ܲܒܼܬܵܢܹܐ 276 : ܕܢܸܗܘܘܿܢ ܚܵܢܹܝܢ ܠܕܸܚܠܲܬܼ ܩܘܼܫܬܼܵܐ ܒܕܘܼܡܝܵܐ ܕܝܼܠܹܗ 277 : ܡܸܠܚܵܐ ܘܢܘܼܗܪܵܐ ܗܘ̤ܵܘ ܦܸܬܼܓܼܵܡܵܘ̈ܗܝ ܒܹܝܬܼ ܐܲܪ̈ܥܵܢܐ 278 ܘܝܼܠܲܦܘ ܐ̄ܢܵܫ̈ܐ ܠܲܡܲܕܵܟܼܘܼ ܠܲܒܫܲܝ̈ ܐ̄ܢܵܫܵܐ ܀ 279 : ܛܲܥܡܵܐ ܛܵܒܼܵܐ ܩܢܵܬ̤ ܐ̄ܢܵܫܘܼܬܼܵܐ ܒܝܲܕܼ ܣܘܼܟܵܠܵܘ̈ܗܝ 280 ܘܫܵܛܲܬ̤ ܘܲܫܕܲܬ̤ ܠܲܗܦܝܼܟܼܘܼܬܼܵܐ ܕܕܚܸܠܲܬ̤ ܫܹܐܕܹ̈ܐ . 281 ܠܗܵܢܵܐ ܓܲܒܼܪܵܐ ܓܢܒܵܪ ܚܲܝܠܵܐ ܘܲܡܗܝܼܪ ܗܵܘܢܵܐ . 282 ܣܢܵܐܘܼܗܝ ܐ̄ܢܵܫ̈ܐ ܣܲܢܝܲܝ ܢܲܦܫܵܐ ܘܡܲܠܝܲܝ ܚܘܼܬܼܪܵܐ ܀ 283 : ܡܸܠܲܬܼ ܩܘܼܫܬܵܐ ܣܵܡܬܹܗ ܕܢܸܗܘܹܐ ܟܵܪܘܿܙ ܩܘܼܫܬܼܵܐ 284 ܘܣܲܟܼ̈ܠܹܐ ܩܪܵܐܘܼܗܝ ܦܠܝܼܓܼ ܪܸܥܝܵܢܵܐ ܘܡܲܠܸܦ ܙܐܦܵܐ . 285 : ܐܘܿ ܠܗܲܦܟܼܵܝܹ̈ܐ ܟܡܵܐ ܗܲܦܟܼܵܝܵܐ ܗܲܦܟܼܵܝܵܐ ܗܲܦܟܼܵܝܘܼܬܼܗܘܿܢ 286 ܕܲܠܢܲܗܝܼܪܵܐ ܩܪܵܐܘܼܗܝ ܚܸܫܟܵܐ ܘܚܸܫܟܵܐ ܢܘܼܗܪܵܐ ܀ 287 : ܠܘܵܝܵܐ ܕܡܸܠܬܼܵܐ ܕܲܢܒܝܼܘܼܬܼܵܐ ܫܵܘܹܝܢ ܥܲܛ̈ܠܹܐ 288 ܕܲܗܦܲܟܼܘ ܛܲܟܼܣܵܐ ܕܬܩܝܼ̈ܢܬܼܵܐ ܠܗܲܦܟܼܵܝܵܬܼܵܐ . 289 : ܠܗܲܦܟܼܵܝܵܬܼܵܐ ܪܚܸܡܘ ܗܲܦܟܼܵܝܹ̈ܐ ܣܲܢܝܲܝ̈ ܢܲܦܫܵܐ 290 ܘܲܣܩܲܪܘ ܘܲܣܢܵܘ ܠܐ̄ܢܵܫ̈ܐ ܪ̈ܵܚܸܡܸܐ ܕܗܲܝܡܵܢܘܼܬܼܵܐ ܀ 291 : ܗܲܝܡܵܢܘܼܬܼܵܐ ܕܠܵܐ ܡܸܙܕܲܟܼܝܵܐ ܐܲܟܼܪܸܙܘ ܟܸܐܢܸ̈ܐ 292 ܕܝܼܘܿܕܘܿܘܿܣ ܘܬܐܕܘܿܪܘܿܣ ܘܥܲܡ ܢܸܣܛܘܿܪܝܼܣ . 293 : ܒܲܬܸܠܵܬܲܝ̈ܗܘܿܢ ܚܵܘܝܲܬ ܚܲܝܠܵܗ̇ ܬܠܝܼܬܵܘܬܼܵܐ 294 ܘܐܲܠܦܲܬ̤ ܐܸܢܘܿܢ ܠܡܸܣܬܲܪ ܒܸܕܝܐ ܕܝܘܼܠܦܢ ܛܘܼܥܝܲܝ ܀ 295 : ܟܵܗܢܸ̈ܬ ܒܚܝܼܪܹ̈ܐ ܣܵܡܲܬ̤ ܐܸܢܘܿܢ ܒܟܲܪ̈ܟܹܐ ܬܠܵܬܼܵܐ 296 ܕܢܸܗܘܘܿܢ ܡܲܐܣܝܼܢ ܟܸܐܒܸ̈ܐ ܩܫܲܝ̈ܐ ܒܦܸܬܓܼܵܡܲܝ̈ܗܘܿܢ . 297 : ܡܲܐܣܝܲܝ̈ ܐ̄ܢܵܫܵܐ ܗܘ̣ܵܘ ܫܲܪܝܼܪܹ̈ܐ ܒܟܼܠ ܟܲܪ ܕܲܗܘ̤ܵܘ 298 ܘܲܙܗܝܼܪܵܐܝܼܬܼ ܪܵܥ̣ܘ ܡܲܪܥܝܼܬܼܵܐ ܕܥܲܪ̈ܒܹܐ ܡܠܝܼܠܹ̈ܐ ܀ 299 : ܠܗܝ̇ ܒܲܪܬ ܩܵܠܵܐ ܕܲܠܘܵܬ ܫܸܡܥܘܿܢ ܫܡܲܥܘ ܟܲܫܝܼܪܹ̈ܐ 300 ܘܬܲܠܡܸܕܘ ܘܐܲܠܸܦܘ ܠܓܼܒܼܪܹ̈ܐ ܘܢܫܹ̈ܐ ܘܲܠܝܲܠܘܼ̈ܕܹܐ . 301 : ܒܝܲܕ ܣܘܼܥܪ̈ܵܢܹܐ ܓܲܡܪܘܼܗܝ ܠܲܫܡܵܐ ܕܫܸܡ ܪܵܥܝܼܘܼܬܼܵܐ 302 ܘܟܼܠܚܲܕ ܡܸܢܗܘܿܢ ܣܥܲܪ ܡܲܪܥܝܼܬܹܗ ܕܠܵܐ ܒܘܼܣܪܵܢܵܐ ܀ 303 : ܠܛܲܪܣܘܿܣܵܝܹܐ ܪܥ̣ܵܐ ܕܝܘܿܕܿܪܘܿܣ ܡܗܝܼܪ ܒܲܕܪܵܫܵܐ 304 ܚܲܟܹܡ ܐܸܢܘܿܢ ܠܡܸܫܪܵܐ ܩܸܛܪܹ̈ܐ ܕܗܲܪ̈ܵܛܝܼܩܹܐ . 305 : ܠܡܲܦܣܘܿܣܛܵܝܹ̈ܐ ܪܥ̣ܵܐ ܬܹܐܵܕܘܿܪܘܿܣ ܒܲܕܹܩ ܐ̄ܪ̈ܵܙܹܐ 306 ܘܐܲܠܸܦ ܐܸܢܘܿܢ ܠܲܡܚܵܪ ܫܲܦܝܼܪ ܒܲܕܠܵܐ ܓܿܠܝܵܢ ܀ 307 : ܠܒܘܿܙܵܢܛܵܝܹ̈ܐ ܪܥ̣ܵܐ ܢܸܣܛܘܿܪܝܼܣ ܚܲܪܝܼܦ ܙܵܘܥܹܗ 308 ܘܚܲܟܸܡ ܐܸܢܘܿܢ ܠܡܹܐܪܲܥ ܩܸܐܪܣܵܐ ܕܥܲܡ ܗܹܪܹ̈ܣܝܼܣ . 309 : ܡܕܝܼܢܲܬ ܡܲܠܟܹ̈ܐ ܡܛܵܬܹܗ ܠܬܲܩܢܵܐ ܠܲܡܕܲܒܵܪܘ 310 ܠܲܦܘܼܬ ܕܲܪܓܹܗ ܚܵܘܝܼ ܦܸܐܪܹ̈ܐ ܕܡܲܠܦܵܢܘܼܬܹܗ ܀ 311 : ܚܲܟܝܼܡܵܐܝܼܬܼ ܒܢܵܝܗܝ ܠܲܫܪܵܪܵܐ ܕܡܸܠܲܬܼ ܩܘܼܫܬܵܐ 312 ܕܠܵܐ ܢܙܝܼܥܘܼܢܵܝܗܝ ܡܲܫܒܹ̈ܐ ܫܓܼܝܼ̈ܫܹܐ ܕܗܲܪ̈ܵܛܝܼܩܹܐ . 313 : ܗܲܪ̈ܛܝܼܩܹܐ ܣܢܵܐܘܼܗܝ ܡܲܓܢ ܠܪܵܚܸܡ ܩܘܼܫܬܼܵܐ 314 ܘܪܲܟܸܒܼܘ ܦܘܼܪ̈ܣܹܐ ܕܟܲܕܵܒܼܘܼܬܵܐ ܠܘܼܩܒܼܵܠ ܡܸܠܵܘ̈ܗܝ ܀ 315 : ܦܘܼܪ̈ܣܹܐ ܨܢܝܼ̈ܥܹܐ ܚܫܲܠܘ ܩܲܝܢܵܝܹ̈ܐ ܙܹܐܦܵܢܵܝܹ̈ܐ 316 ܕܢܹܐܣܪܘܿܢ ܡܸ̈ܠܹܐ ܕܠܵܐ ܡܸܬܠܲܒܼ̈ܟܵܢ ܒܐܝܼܕܵܐ ܕܙܹܐܦܵܐ . 317 : ܙܹܐܦܵܢܵܐܝܼܬ ܣܵܥ̣ܘ ܡܲܪ̈ܵܚܹܐ ܥܲܠ ܫܲܪ̈ܝܼܪܹ̈ܐ 318 ܘܲܕܠܵܐ ܥܸܠܬܼܵܐ ܩܛܲܪܘ ܥܸܠܬܼܵܐ ܕܲܓܵܠܵܬܵܐ ܀ 319 : ܣܵܗ̈ܕܹܐ ܕܫܘܼܩܪܵܐ ܓܒܼܵܘ ܫܲܩܵܪܹ̈ܐ ܒܕܝܼܢܹܗ ܕܟܹܐܢܵܐ 320 ܒܗ̇ܘ ܐܸܣܟܹܝܡܵܐ ܕܥܸܒܕܲܬ̤ ܐܝܼܙܒܹܝܠ ܒܕܝܼܢܹܗ ܕܢܵܒܼܘܼܬܼ . 321 : ܐܲܢ̄ܬܬܵܐ ܩܛܵܠܬܹܗ ܠܢܵܒܼܘܼܬ ܟܹܐܢܵܐ ܡܛܠ ܟܲܪܡܹܗ 322 ܘܲܠܫܲܪܝܼܪܵܐ ܢܸܫܹ̈ܐ ܪܲܕܦܵܝܗܝ ܡ̣ܢ ܟܵܗܢܘܼܬܹܗ ܀ 323 ܢܸܫܹ̈ܐ ܐܲܓܼܪܘ ܟܵܗܢܹ̈ܐ ܕܙܹܐܦܵܐ ܒܕܝܼܢܵܐ ܕܙܹܐܦܵܐ : pb. f.63v 324 ܘܲܥܒܲܕܘ ܐܸܢܘܿܢ ܐܣܟܘܵܠܲܣܛܝܼ̈ܩܹܐ ܕܕܲܓܵܠܘܼܬܼܵܐ . 325 : ܒܕܲܗܒܼܵܐ ܙܲܒܼܢܘܗܝ ܠܩܘܼܫܬܐ ܕܲܟܼܝܵܐ ܕܠܵܐ ܡܸܙܕܲܒܲܢ 326 ܘܒܹܝܬܼ ܙܵܒܼܢܵܐ ܠܲܡܙܲܒܢܵܢܵܐ ܛܠܡܘ ܠܟܸܐܢܹ̈ܐ ܀ 327 : ܟܸܣܦܵܐ ܚܲܪܫܵܐ ܕܲܚܩܹܗ ܠܟܹܐܢܵܐ ܠܒܲܪ ܡ̣ܢ ܫܲܝܢܵܐ 328 ܘܟܲܕ ܛܵܒܼ ܚܲܪܫܵܐ ܗ̄ܘ̣ ܐܲܪܝܼܡ ܩܵܠܹܗ̇ ܥܲܠ ܟܹܐܢܘܼܬܵܐ . 329 : ܐܘ ܠܟܹܐܢܘܼܬܐ ܟܡܵܐ ܐܸܫܬܲܬܼܩܲܬ̤ ܡ̣ܢ ܬܲܒܼܥܵܬ̈ܗ̇ 330 ܘܠܵܐ ܐܲܟܸܣܬܹܗ ܠܙܹܐܦܵܐ ܓܲܠܝܵܐ ܐܲܝܟ ܕܵܡܲܥܕܵܐ ܀ 331 : ܐܘܿ ܟܡܵܐ ܪܲܒ ܗ̄ܘ̣ܵܐ ܥܵܘܠܵܐ ܕܐܥܘܸܠ ܟܵܗ̈ܢܹܐ ܒܟܵܗܢ̈ܐ 332 ܘܠܵܐ ܙܵܥܘ ܘܲܕܚܸܠܘ ܡ̣ܢ ܡܵܗܢܘܼܬܐ ܕܿܡܟܲܗܢܝܼܢ ܗ̄ܘ̣ܵܘ . 333 : ܬܵܘ ܟܹܝܬ ܟܵܗܢܹ̈ܐ ܚܙ̣ܵܘ ܡ̇ܢ ܥܸܒܼܕܲܬ̤ ܡܸܥܲܬ̤ ܟܵܗܢܹ̈ܐ 334 ܕܕܚܸܩܲܬ̤ ܟܵܗܢܵܐ ܡ̣ܢ ܟܵܗܢܘܼܬܐ ܥܵܘܠܵܐܝܼܬܼ ܀ 335 : ܡܲܪܵܚܐܝܼܬܼ ܠܟܹܐܢܵܐ ܕܲܚܩܘܼܗܝ ܡ̣ܢ ܟܵܗܢܘܼܬܗ 336 : ܘܠܵܐ ܟܹܐܢܵܐܝܬ ܓܙܲܪܘ ܘܲܫܕܵܐܘܼܗܝ ܠܐܸܟܣܘܿܪܝܵܐ 337 : ܘܐܸܢ ܐܝܼܬܼ ܕܵܐܡ̇ܪ ܕܠܵܘ ܟܸܐܢܵܐܝܼܬܼ ܐܸܡܪܸܬ ܗܵܠܹܝܢ 338 ܢܚܵܘܹܐ ܒܓܼܠܝܵܐ ܘܐܵܢܵܐ ܦܵܪܲܥܢܵܐ ܚܵܘܒܲܬ ܡܸܠܲܝ̈ ܀ 339 : ܬܵܐ ܚܵܘܵܐ ܠܝܼ ܓܲܒܼܪܵܐ ܕܕܵܐܸܢ ܠܘܼܩܒܼܵܠ ܡܸܠܲܝ̈ 340 ܕܡܵܢܲܐ ܗ̣ܝ ܥܸܠܬܐ ܕܚܲܝܵܒܼܘܼܬܹܗ ܕܗܵܢܵܐ ܓܼܒܼܪܵܐ . 341 : ܓܠܝ ܘܒܲܕܸܩ ܠܝܼ ܙܢܵܐ ܕܣܲܟܼܠܘܼܬܹܗ ܢܗܲܝܼܪܵܐܝܼܬܼ 342 ܘܫܲܠܸܡ ܐ̄ܢܵܐ ܠܵܟ ܕܫܲܦܝܼܪ ܚܝܒܿܬ ܠܐܲܝܢܵܐ ܕܐܲܣܟܸܠ ܀ 343 : ܠܲܡܨܲܚܝܵܢܵܘ̈ܗܝ ܐܸܡܪܸܬ ܗܵܠܹܝܢ ܘܬܘܼܒܼ ܐܵܡܲ݁ܪ ܐ̄ܢܵܐ 344 ܕܿܢܚܵܘܘܿܢ ܠܲܢ ܙܢܵܐ ܕܣܲܟܼܠܘܼܬܼܵܐ ܕܐܸܬܼܚܲܝܲܒܼ ܒܵܗ̇ . 345 : ܠܲܝܬ ܟܝܼܬܼ ܕܲܡܨܐ ܕܢܹܐܡܲܪ ܡܸ̈ܠܹܐ ܠܘܼܩܒܼܵܠ ܡܸܠܲܝ̈ 346 ܒܲܕܠܵܐ ܝܵܕܲܥ ܠܡܸܪܕܵܐ ܒܐܘܼܪܚܵܐ ܕܦܘܼܢܵܝ ܡܸ̈ܠܵܐ ܀ 347 : ܠܵܐ ܝܵܕܥܝܼܢ ܐܢܬܘܿܢ ܠܲܡܪܲܟܵܒܼܘܼ ܦܝܵܣܵܐ ܕܡܸ̈ܠܸܐ 348 ܐܸܢ ܨܵܒܹܝܢ ܐ̄ܢܬܘܿܢ ܫܡ݂ܲܥܘ ܡܸܢܝ ܘܐܹܡܲܪ ܕܠܵܐ ܝܵܕܥܝܼܢ ܐ̄ܢܬܘܿܢ . 349 : ܘܐ̄ܢܵܐ ܐܵܡ̇ܪ ܐ̄ܢܵܐ ܕܡܵܢܵܐ ܗܝ̣ ܥܸܠܬܹܗ ܕܗܵܢ ܬܲܟܼܬܼܘܼܫܵܐ 350 ܘܡ̣ܢ ܐܲܝܟܵܢ ܢܒܲܥ ܡܹܐܟܲܠܩܲܪܨܵܐ ܕܥܲܠ ܗܵܢ ܓܲܒܼܪܵܐ ܀ 351 : ܚܣܵܡܵܐ ܒܝܼܫܵܐ ܕܐ̄ܢܵܫ̈ܐ ܒܝܼܫܹ̈ܐ ܣܢܵܝܗܝ ܠܲܬ̣ܪܝܼܨܵܐ 352 ܡܛܠ ܥܸܠܬܵܐ ܕܗܲܝܡܵܢܘܬܵܐ ܕܬܲܪܓܸܡ ܫܲܦܝܼܪ . 353 : ܪܹܫܵܐ ܕܡܸܨܪܝܼܢ ܟܪܝܼܗ ܗ̄ܘ̣ܵܐ ܘܲܢܣܝܼܣ ܒܗܵܢܵܐ ܫܲܪܒܵܐ 354 ܘܕܲܫܡܲܥ ܩܵܠܵܐ ܕܓܵܙܲܪ ܟܸܐܒܹܗ ܛܲܢ ܘܐܸܬܼܥܲܙܲܙ ܀ 355 : ܓܙܵܪܵܐ ܕܡܸܠܬܹܗ ܕܡܲܐܣܹܐ ܫܲܦܝܼܪ ܚܙܵܐ ܡܸܨܵܪܵܝܵܐ 356 ܘܠܵܐ ܫܸܦܪܲܬ̤ ܠܹܗ ܡܸܠܬܐ ܕܡܵܠܝܵܐ ܙܢܲܝ̈ ܚܘܼܠܹܡܵܢܵܐ . 357 : ܠܡ̇ܢ ܠܲܡ ܡܲܟܼܪܸܙ ܬܪܹܝܢ ܫܘܼܡܵܗܹ̈ܐ ܡܸܠܬܐ ܘܦܲܓܪܵܐ 358 ܘܥܲܠ ܡ̇ܢ ܩܵܪܹܐ ܡܸܠܬܐ ܕܡܘܼܬܐ ܕܥܲܒܼܕܵܐ ܘܕܥܵܒܘܿܕܼܵܐ ܀ 359 : ܠܡ̇ܢ ܠܵܐ ܐܡ̇ܪ ܕܐܸܡܵܐ ܗ̄ܝ̣ ܡܲܪܝܼܡ [...] ܕܐܲܠܵܗܘܼܵܬܐ 360 ܕܝܼܠܕܲܬ̤ ܠܐܝܼܬܝܵܐ ܒܸܣܪ̈ܢܵܐܝܼܬܼ ܒܲܕ ܗܘ̤ܵܐ ܒܸܣܪܵܐ . 361 : ܗܵܕܲܐ ܗܝ̣ ܥܸܠܬܐ ܕܚܲܣܵܡܘܼܬܹܗ ܕܐܵܓܸܒܼܛܵܝܵܐ 362 ܘܡܸܛܠ ܗܵܕܹܐ ܣܢܵܝܗܝ ܠܲܬܿܪܝܼܨܵܐ ܐܲܝܟ ܕܠ̣ܒܼܝܵܫܐ ܀ 363 : ܚܣܵܡܵܐ ܫܓܼܪܹܗ ܠܚܲܣܘܡܼܬܵܢܵܐ ܠܘܼܩܒܼܵܠ ܟܹܐܢܵܐ 364 ܕܡܛܠ ܡܛܵܝܗܝ ܕܿܢܕܲܒܲܪ ܡܕܝܼܢܲܬ ܡܲܠܟܹ̈ܐ . 365 : ܡܘܼ̈ܟܼܠܸܐ ܕܢܸܟܼܠܵܐ ܚܫܲܠ ܚܲܣܵܡܵܐ ܒܲܢܟܼܝܼܠܘܼܬܹܗ 366 ܘܐܵܘܚܸܕ ܐܸܢܘܿܢ ܒܐܝܼܕܵܐ ܕܐ̄ܢܵܫ̈ܐ ܠܡܸܣܚܲܦ ܩܘܼܫܬܼܵܐ ܀ 367 ܟܢܘܼܫܝܵܐ ܕܙܹ̈ܐܦܵܐ ܟܲܢܸܫ ܘܐܝܼܬܝܼ ܥܲܠ ܫܲܪܝܼܪܵܐ . 368 ܘܫܲܡܲܗ ܐܸܢܘܿܢ ܒܫܸܡ ܣܘܿܢܗܵܕܘܿܣ ܒܚܝܼܪܵܐ ܘܕܼܵܟܼܝܵܐ . 369 : ܗܵܢܵܐ ܟܫܘܼܫܝܵܐ ܕܵܚܩܹܗ ܠܟܵܗܢܵܐ ܡ̣ܢ ܟܵܗܢܘܼܬܹܗ 370 ܒܫܵܘܬܵܦܘܼܬܵܐ ܕܢܸܫܹ̈ܐ ܕܥܲܕܲܪ ܠܫܸܟܼܠܵܐ ܕܟܼܵܗܢܹ̈ܐ ܀ 371 : ܗܵܕܹܐ ܗ̄ܝ̣ ܥܸܠܬܼܵܐ ܕܐܸܬܼܚܲܝܲܒܼ ܒܵܗ̇ ܠܵܐ ܚܲܝܵܒܼܵܐ 372 ܘܲܢܦ̣ܩ ܛܸܒܵܐ ܕܚܲܝ̇ܒܼܘܼܬܹܗ ܕܲܓܵܠܵܐܝܼܬܼ . pb. f.64r 373 : ܦܲܚܹ̈ܐ ܢܟܼܝ̈ܠܐ ܛ̣ܡܲܪܠܗ ܢܟܼܝܼ̈ܠܹܐ ܠܕܼܟܹܐ ܢܲܦ̣ܫܵܐ 374 ܡܲܓܿܢ ܨܲܚܘܼܗܝ ܐܲܝܟ ܕܲܠܣܵܢܠ̇ܐ ܕܗܝܡܵܢܘܼܬܼܵܐ ܀ 375 ܗܵܐ ܚܵܘܝܬܼܵܐ ܠܥܸܠܬܼܵܐ ܕܕܼܝܼܢܹܗ ܕܓܲܒܼܪܵܐ ܛܠܝܡܼܵܐ . 376 ܕܠܵܐ ܟܹܐܢܵܐܝܼܬܼ ܚܲܝܒܼܘܼܗܝ ܐܢܫ̈ܐ ܢܟܼܘܠܬ̈ܢܐ . 377 : ܗܵܐ ܒܲܕܩܬܿܗ ܐܵܦ ܠܚܣܵܡܹܗ ܕܚܲܣܘܼܡܬܼܵܢܵܐ 378 ܕܡܲܓܿܢ ܛܲܠܡܹܗ ܠܟܼܵܗܢܵܐ ܦܐܲܝܵܐ ܒܲܕܼܠܵܐ ܦܲܐܝ̈ܢ ܀ 379 ܠܵܐ ܟܹܐܢܵܐ ܗܘ̣ܵܬܼ ܕܟܼܵܗܢܵܐ ܢܸܦܘܿܩ ܡ̣ܢ ܟܵܗܢܘܼܬܹܗ 380 ܘܠܵܐ ܙܵܕܸܩ̇ ܗ̄ܘ̣ܵܐ ܕܢܲܟܿܘܼܠܬܵܢܹ̈ܐ ܢܸܩܢܘܢ ܕܪܓܹܗ . 381 : ܗܵܐ ܚ̣ܙܵܘ ܐܢܵܫ̈ܐ ܟܡܵܐ ܬܲܩܢ̈ܬܼܵܐ ܗܦܲܟ̣ܘ ܚܣܡ̈ܐ 382 ܘܚܘܪܘ ܘܐܸܬܼܒܲܩܘ ܕܟܼܡܵܐ ܒܝܼܫܵܐ ܚܵܣܘܿܡܘܼܬܼܵܐ ܀ 383 : ܗܵܐ ܐܸܬܼܓܲܠܝܬ̤ ܬܲܚܦܝܼܬܼ ܙܹܐܦܵܐ ܕܲܒܼܙܹܐܦܵܢܹ̈ܐ 384 ܕܠܵܐ ܟܹܐܢܵܐܝܼܬܼ ܬܒܲܥ̣ܘ ܟܹܐܢܘܼܬܼܵܐ ܒܕܼܝܼܢܵܐ ܕܦܣܩ̣ܘ . 385 : ܘܐܸܢ ܐܝܼܬܼ ܕܐܡ̇ܪ ܕܠܵܘ ܟܹܐܢܵܐܝܼܬܼ ܬܢܹܝ̇ܬܹܗ ܠܫܲܪܒܵܐ 386 ܢܹܐܡܲܪ ܠܝܼ ܗܘ̤ ܕܲ [ ܒܼ ] ܡ̇ܢ ܐܣܛܹܝ̇ܬܼ ܡ̣ܢ ܘܵܠܝܼܬܼܵܐ ܀ 387 : ܡܵܢܵܘ ܕܐܸܡ̇ܪܹܬ ܕܠܵܐ ܐܲܝܟ ܕܐܝܼܬܼܵܘܼܗܝ ܗܵܟܲܢ ܐܸܡ̇ܪܹܬܼ 388 ܢܚܵܘܹܐ ܒܓܸܠܝܵܐ ܟܠܡ̇ܢ ܕܐܝܼܬܼ ܠܹܗ ܡܸܠܬܐ ܓܠܝܼܬܼܵܐ . 389 : ܠܲܝܬܿ ܠܵܟ ܓܲܒܼܪܵܐ ܕܗܦܸܟ ܡܸ̈ܠܹܐ ܠܘܼܩܒܲܠ ܡܸ̈ܠܲܝ 390 ܘܠܵܐ ܘܲܬܼܚܵܘܸܐ ܕܟܹܐܝܢ ܗ̄ܘ̣ ܕܝܼܢܵܐ ܕܚܲܝܒܹܗ ܠܟܹܐܢܵܐ ܀ 391 : ܘܢܸܗܘܸܐ ܕܐܵܡܲ̇ܪ [ ܕ ] ܗܵܐ ܐ̄ܢܵܐ ܟܵܗܢܵܐ ܓܲܙܪܘܼܗܝ ܠܕܼܝܼܢܵܐ 392 ܠܲܕܼܠܵܐ ܡܚܲܝܒܼܝܼܢ ܠܡܵܢܵܐ ܡܚܲܝܒܼܝܼܢ ܐܲܝܟ ܚܲܝܵܒܹ̈ܐ . 393 : ܗܵܐ ܕܝܘܿܕܘܿܪܘܿܣ ܘܬܹܐܕܘܿܪܘܿܣ ܟܹܐܢܹ̈ܐ ܐܸܢܘܿܢ 394 ܠܲܝܬܿ ܐ̄ܢܵܫ ܕܐܵܡܲܪ̈ ܕܩܲܛܪܸܓܼ ܐܸܢܘܿܢ ܕܝܼܢܵܐ ܕܐܢܵܫ̈ܐ ܀ 395 : ܠܡܵܢܵܐ ܡܨܲܚܝܼܢ ܥܲܛ̈ܠܲܝ ܠܸܒܵܐ ܠܝܼܕܿܘܼܥܬܼܵܢܹ̈ܐ 396 ܘܥܲܠ ܡ̇ܢ ܥܵܪܩܝܼ̇ܡ ܡ̣ܢ ܚܸܟܼܡ̈ܬܼܵܐ ܕܬܼܘܼܪܓܼܵܡܲܝܗܘܿܢ . 397 : ܗܵܐ ܠܵܐ ܢܸܒܼ̇ܥܹܬܼ ܒܥܵܬܼܵܐ ܕܡܼ̈ܠܹܐ ܥܲܠ ܡܸܠܲܝܗ̈ܘܿܢ 398 ܥܕܲܡܵܐ ܕܵܢܒ̣ܥ ܚܣܵܡܵܐ ܒܝܼܫܵܐ ܒܐ̄ܢܵܫ̈ܐ ܒܝܼܫܹ̈ܐ ܀ 399 : ܗܵܐ ܒܝܵܘܡܲܝ̈ܗܘܿܢ ܠܵܐ ܗ̄ܘ̣ܵܐ ܟܢܘܼܫܝܵܐ ܕܣܘܿܢܗܘܿܕܝܼܩܘܿܣ 400 ܘܠܵܐ ܦܘܼܩܕܵܢܵܐ ܕܟܲܢܸܫ ܟܵܗܢܹ̈ܐ ܠܘܵܬܼ ܬܲܒܼ̈ܥܵܬܼܵܐ . 401 : ܬܠܵܬܼܵܐ ܟܢܘܼܫ̈ܝܹܐ ܗܘ̤ܵܘ ܒܵܗ̇ ܒܐܲܪܥܵܐ ܕܪܗܘܿܡܵܢܝܼܵܐ 402 ܘܟܼܠܚܲܕܼ ܡܸܢܗܘܿܢ ܝܼܕܲܥ̣ ܙܲܒܼܢܹܗ ܘܓܲܠܝܵܐ ܥܸܠܬܹܗ ܀ 403 : ܚܲܕܼ ܐܸܬܼܟܲܢܲܫ ܒܝܵܘܡܲܝ̈ ܡܲܠܟܐ ܩܘܼܣܛܲܢܛܝܼܢܘܿܣ 404 ܡܸܛܠ ܪܘܼܫܥܵܐ ܕܲܢܒ݂ܲܥ ܡ̣ܢ ܫܸܠܝ ܒܦܘܼܡ ܐܵܪܝܼܘܿܣ . 405 : ܗܵܘ̇ ܬܘܼܒܼ ܕܲܬܪܹܝܢ ܗܘ̤ܵܐ ܒܝܵܘܡ̈ܬܹܗ ܕܬܹܐܕܵܣܝܼܣ 406 ܒܥܸܠܲܬܼ ܒܸܕܼܝܵܐ ܫܟܼܝܼܪܵܐ ܕܐܵܘܠܸܕ ܡܵܩܕܘܿܢܝܼܣ ܀ 407 : ܬܠܝܼܬܼܵܝܵܐ ܗܘ̤ܵܐ ܒܪܹܫܵܢܘܼܬܼܵܐ ܕܲܬܼܪܹܝܢ ܡܲܠܟܹ̈ܐ 408 ܘܥܸܠܬܹܗ ܐܝܼܬܹܝܗ̇ ܚܵܣܘܿܡܘܼܬܹܗ ܕܐܲܓܒܼܛܵܝܵܐ . 409 : ܗܵܐ ܣܘܿܢܗܵܕ̈ܘܿܣ ܬܠܵܬܼܵܐ ܕܲܗܘ̤ܵܘ ܒܙܲܒܼܢܹ̈ܐ ܬܠܵܬܼܵܐ 410 ܘܠܵܐ ܒܚܲܕܼ ܡܸܢܗܘܿܢ ܠܵܐ ܗܘ̤ܵܘ ܐܵܢܵܫ̈ܐ ܬܠܵܬܼܵܐ ܕܐܸܡ̇ܪܹܬܼ ܀ 411 : ܒܗܵܘ̇ ܩܲܕܡܵܝܵܐ ܠܵܐ ܝܠܝܼܕܼܝܼܢ ܗ̄ܘ̣ܵܘ ܕܒܹܝܬܼ ܕܝܘܿܕܘܿܪܘܿܣ 412 ܘܡܲܢ̣ܘܼ ܕܡܨܐ ܕܢܹܐܡܲܪ ܕܝܼܢܵܐ ܥܲܡ ܠܵܐܝܠܝܼܕ̈ܐ . 413 : ܒܗܵܘ̇ ܬܘܼܒܼ ܕܲܬܼܪܹܝܢ ܠܵܐ ܡܲܢܲܥ̣ܘ ܗ̄ܘ̣ܵܘ ܠܪܹܫܵܢܘܼܬܼܵܐ 414 ܡܕܝܼܢ ܓܼܠܝܵܐ ܗ̄ܝ̣ ܕܠܵܐ ܩܪ̣ܵܐ ܐܸܢܘܿܢ ܟܢܘܼܫܹ̈ܐ ܠܕܝܼܢܵܐ ܀ 415 : ܒܲܬܼܠܬܼܵܚܵܐ ܥܲܢܝܼܕܝܼܢ ܗ̄ܘ̣ܵܘ ܡ̣ܢ ܒܹܝܬܼ ܚܲܝܹ̈ܐ 416 ܘܡܲܢ̣ܘܼ ܕܫܲܢܲܝ̈ ܕܿܠܥܲܢܝܼ̈ܕܹܐ ܢܩܲܛܪܸܓܼ ܡܲܓܿܢ . 417 : ܗܵܐ ܐܸܬܼܓܲܠܝܲܬ̤ ܥܸܠܬܼܵܐ ܕܬܵܒܼܥܵܐ ܙܢܲܝ̈ ܨܘܼܚ̈ܬܼܵܐ 418 ܢܸܒܼܥܹܐ ܗܵܟܹܝܠ ܕܡܸܛܠ ܡܵܢܵܐ ܡܨܲܚܝܢ ܟܹܐܢܹ̈ܐ ܀ 419 : ܠܡܵܢܵܐ ܟܬܼܝܼܫܝܼܢ ܐܢܵܫ̈ܐ ܟܬܼܝܼܫܹ̈ܐ ܠܘܼܩܒܲܠ ܬܲܩܢܹ̈ܐ 420 ܘܬܼܵܢܹ̇ܝܢ ܒܸܙܚܵܐ ܣܵܢܝܲܝ̈ ܢܲܦܫܵܐ ܥܲܠ ܫܲܦܝܼܪܹ̈ܐ . 421 : ܠܡܵܢܵܐ ܩܪ̈ܝܼܢ ܕܠܵܐ ܫܲܪܝܼܪ̈ܝܼܢ ܣܸܦܪܹ̈ܐ ܕܐܲܟܼܬܸܒܼܘ 422 ܕܗܵܐ ܠܵܐ ܢܲܗܝܼܪ ܕܸܢܚܹܗ ܕܫܸܡܫܵܐ ܐܲܝܟ ܡܸܠܲܝ̈ܗܘܿܢ ܀ 423 ܠܡܵܢܵܐ ܡܟܲܕܼܒܼܝܼܢ ܡܸ̈ܠܹܐ ܕܚܸܪܡܵܐ ܕܣܘܿܢܗܘܿܕܝܼܩܘܿܣ : pb. f.64v 424 ܕܗܵܐ ܠܲܝܬܿ ܟܸܢܫܵܐ ܕܩܲܛܪܸܓܼ ܐܸܢܘܿܢ ܒܡܸܕܹܡ ܕܲܫܟܼܝܼܪ . 425 : ܘܐܸܢܗܘ̤ ܕܬܼܢܹܝ̇ܢ ܠܗܵܝ̇ ܣܘܿܢܗܵܕܘܿܣ ܬܹܒܼܝܼܠܵܝܬܵܐ 426 ܡ̇ܢ ܩܲܪܝܼܒܼܵܐ ܗܵܕܹܐ ܠܐܢܵܫ̈ܐ ܕܡܲܝܼܝܼܬܼܝܼܢ ܗ̄ܘ̣ܵܘ ܀ 427 : ܘܐܸܢܗ̤ܘ ܕܬܼܵܒܼܥܝܼܢ ܫܲܪܒܹܿܗ ܕܢܸܣܛܘܿܪ ܕܲܒܼܗܵܘ̇ ܙܲܒܼܢܵܐ 428 ܗܵܐ ܐܵܦ ܠܵܐ ܗܘ̤ ܫܲܡܥܹܗ ܠܫܲܪܒܵܐ ܕܲܓܼܙܲܪ ܕܝܼܢܹܗ . 429 : ܠܵܐ ܩܲܪܝܼܒܼ ܗ̄ܘ̣ܵܐ ܠܘܵܬܼ ܕܝ̈̇ܢܐ ܕܚܲܝܒܼܘܼܗܝ ܡܲܓܿܢ 430 ܒܗܵܝ̇ ܕܥܲܢܝܼܕܼ ܗ̄ܘ̣ܵܐ ܥܲܕܼܠܵܐ ܢܸܡܛܹܐ ܨܝܕܼ ܕܲܝ̈̇ܢܵܘܗܝ ܀ 431 : ܡܲܢ̣ܘܼ ܡ̣ܢ ܡܬܼܘܿܡ ܫܡܲܥ̣ ܐܲܝܟ ܗܵܕܹܐ ܕܲܣܥܪܘ ܟܵܗܢܹ̈ܐ 432 ܕܲܦܲܣܲܩ̣ . ܕܝܢܵܐ ܟܲܕ ܠܵܐ ܩܲܪܝܹܒܼ ܡܸܬܿܕܝܼܢܵܐ . 433 : ܚܲܣܲܒܼ ܒܐܲܦܹ̈ܐ ܣܥ̣ܪܘ ܕܝ̈̇ܢܐ ܕܗܢܐ ܕܝܼܢܵܐ 434 ܘܡ̣ܢ ܦܲܪܨܘܿܦܵܐ ܒܗܸܬܼܘ ܕܲܢܚܵܘܘܢ ܫܪܵܪܵܐ ܓܲܠܝܐ ܀ 435 : ܡ̣ܢ ܡܸܨܪܵܝܵܐ ܒܗܸܬܼܘ ܚܲܟܝ̈ܡܹܐ ܩܵܢܝܲܝ̈ ܗܵܘܢܵܐ 436 ܘܩܸܢܛܵܐ ܕܢܸ̈ܢܹܐ ܣܲܪܸܕܼ ܐܸܢܘܿܢ ܠܡܹܐܡܲܪ ܩܘܼܫܬܐ 437 : ܘܗܵܐ ܡܦܣܵܝܼܢ ܗ̄ܘ̣ܵܘ ܒܢܝܼܫܵܐ ܕܡܸܠܵܘ̈ܗܝ ܕܐܵܓܸܒܼܛܵܝܵܐ 438 ܘܠܵܐ ܫܵܠܡܝܼܢ ܗ̄ܘ̣ܵܘ ܠܚܸܪ̈ܡܹܐ ܕܲܟܼܬܲܒܼܘ ܚܲܪܡܵܢܵܐܝܼܬܼ ܀ 439 : ܚܲܪܡܵܢܵܐܝܼܬܼ ܐܲܚܪܸܡܘ ܚܪ̈ܡܹܐ ܠܝܵܕܼ̈ܥܲܝ ܩܘܼܫܬܵܐ 440 ܘܠܵܐ ܟܲܣܝܵܐ ܗ̄ܘ̣ܵܬܼ ܚܲܪܡܵܢܘܼܬܼܗܘܿܢ ܡ̣ܢ ܥܲܝܢܲܝ̈ܗܘܿܢ . 441 : ܗܵܐ ܐܵܦ ܗܸܢܘܿܢ ܐܲܚܪܸܡܘ ܐܸܢܘܿܢ ܠܚܪܡܹܐ ܕܒܸܕܹܝܹܗ 442 ܘܠܵܐ ܗ̄ܘ̣ܵܐ ܠܚܲܪ̈ܡܵܘܗܝ ܐܸܠܵܐ ܐܵܦ ܠܹܗ ܒܚܸܪܡܵܐ ܚܲܒܼܫܘܼܗܝ ܀ 443 : ܗܵܐܗܵܟܲܢܵܐ ܟܬܼܝܼܒܼ ܒܲܟܼܬܼܵܒܼܵܐ ܕܗܲܝܡܵܢܘܼܢܗܘܿܢ 444 ܕܡܲܚܝܪܼܡ ܗ̄ܘ̣ ܠܲܡ ܟܠܡ̇ܢ ܕܐܡ̇ܪ ܫܡܵܐ ܕܡܘܼܙܵܓܼܵܐ . 445 : ܘܗܵܐ ܡܸܨܪܵܝܵܐ ܣܝܼܡ ܠܹܗ ܚܸܪܡܵܐ ܠܘܼܩܒܲܠ ܗܵܕܹܐ 446 ܕܠܵܐ ܐ̄ܢܵܫ ܫܲܠܝܼܛ ܕܢܹܐܡܲܪ ܦܲܓܼܪܵܐ ܘܐܲܠܵܗܘܼܬܼܵܐ ܀ 447 : ܘܡܵܢܵܐ ܗܵܟܹܝܠ ܢܸܥܒܸܿܕ ܐܲܝܢܵܐ ܕܫܵܡܲܥ̇ ܗܵܠܹܝܢ 448 ܕܡܲܚܪܲܡ ܐܲܝܢܵܐ ܕܡܵܘܕܹܐ ܫܲܦܝܼܪ ܘܲܕܼܠܵܐ ܡܵܘܕܹܐ ܀ 449 : ܗܵܐ ܡܵܢܵܐ ܣܥ݂ܲܪ ܡܲܣܲܒܼ ܒܲܐܦܹ̈ܐ ܒܣܲܟܿܘܼܠܬܼܵܢܹ̈ܐ 450 ܕܼܕܼܵܢܘ̣ ܟܹܐܢܵܐܝܼܬܼ ܘܲܗܦ݂ܲܟܼܘ ܚܲܝܵܒ̣ܘ ܥܵܘܵܠܵܐܝܼܬܼ ܀ 451 : ܟܹܐܝܢ ܗ̄ܘ̣ܵܐ ܚܸܪܡܵܐ ܕܲܫܪ̈ܝ ܡܸܠܘ̈ܗܝ ܕܐܓܼܒܼܛܝܐ 452 ܘܠܑܵ ܟܹܐܢܵܐ ܗ̄ܘ̣ܵܬܼ ܕܢܸܚܪܘܿܒܼ ܓܲܒܼܪܵܐ ܕܲܩ̣ܛܲܠ̣ ܐܸܢܘܿܢ . 453 : ܩܹܐܪܣܵܐ ܪܲܒܵܐ ܥܒ̣ܕ ܚܵܣܡܐ ܠܘܼܩܒܲܠ ܚܪ̈ܡܘܗܝ 454 ܘܚܲܠܛ̣ܘܗܝ ܐܲܟܼܚܲܕ ܠܫ̇ܪܐ ܚܪ̈ܡܐ ܘܩܛ̇ܪ ܚܪ̈ܡܐ ܀ 455 : ܚܪܡܵܐ ܒܚܪܡܵܐ ܚ̣ܠܲܛ ܗ̄ܘ̣ܵܐ ܟܸܢܫܵܐ ܬܹܒܹܝܠܵܝܵܐ 456 ܘܐܲܪܡܝܼܘ ܗܸܪܬܼܵܐ ܒܹܝܬܼ ܝܵܕܼܘܿܥܹ̈ܐ ܘܠܵܐ ܝܵܕܘܿܥܹ̈ܐ . 457 : ܠܵܐ ܐܢܵܫ ܡܸܫܟܲܚ ܕܢܸܫܪܹܐ ܚܸܪܡܵܐ ܡ̣ܢ ܕܲܠܩܘܼܒܼܠܹܗ 458 ܒܗܵܝ̇ ܕܲܚܒܼܝܼܫܝܼܢ ܬܪܲܝܗܘܿܢ ܚܸܪ݁ܡܹܐ ܬܚܝܹܬܼ ܚܲܕܼ ܚܸܪܡܵܐ ܀ 459 : ܗܵܢ ܒܘܼܠܒܵܠܵܐ ܕܲܠܚܹܗ ܠܥܵܠܡܵܐ ܒܲܒܿܠܝܼܠܘܼܬܹܗ 460 ܘܗܵܐ ܦܠܝܼܓ ܚܘܼܒܵܐ ܘܠܲܝܬܿ ܫܘܝܘܼܬܼܵܐ ܒܹܝܬܼ ܚܲܕ ܠܲܐܚܪܹܝܢ . 461 : ܠܲܝܬܿ ܫܵܘܝܘܼܬܼܵܐ ܠܵܐ ܟܠ ܟܠܹܗ ܒܹܝܬܼ ܐܲܪ̈ܥܵܢܹܐ 462 ܘܝܲܬܿܝܼܪܵܐܝܼܬܼ ܒܥܲܡܵܐ ܕܲܓܼܒ̣ܵܐ ܡܫܝܼܚܵܐ ܠܲܫܡܹܗ ܀ 463 : ܒܲܡܫܝܼܚܵܝܹ̈ܐ ܣܓܼܝܼܘ ܦܘܼ̈ܠܵܓܹܐ ܕܠܵܐ ܡܸܢܝܵܢܵܐ 464 ܘܠܵܐ ܐ̄ܢܵܫ ܝܵܕܥ̇ ܠܡܸܪܕܵܐ ܫܲܦܝܼܪ ܒܐܘܼܪܚܵܐ ܕܩܘܼܫܬܵܐ . 465 : ܒܐܘܼܪܚܵܐ ܕܩܘܼܫܬܵܐ ܚܙܹ̇ܝܬܼ ܒܲܛܝܼܠܐ ܡ̣ܢ ܡܲܪܕܝܼܬܼܵܐ 466 ܘܬܸܗ̇ܪܹܬܼ ܣܲܓܿܝܼ ܕܡܵܢܵܐ ܥܸܒܼܕܲܬ̤ ܒܝܼܫܘܼܬܼ ܢܫܹ̈ܐ ܀ 467 : ܒܝܼܫܘܼܬܼ ܢܸܫܹ̈ܐ ܚܙܝܹ̇ܬܼ ܕܫܲܓܸܫܬܹܗ ܠܥܘܼܡܪܵܐ ܕܐܵܢܵܫ̈ܐ 468 ܘܐܸܡ̇ܪܹܬܼ ܐ̄ܢܵܐ ܠܝܼ ܕܠܵܘ ܟܹܐܢܵܐܝܼܬܼ ܚܵܪܹ̈ܐܬܼ ܘܲܫܠܹ̇ܝܬܼ . 469 : ܐ̄ܢܵܐ ܠܝܼ ܕܵܢܹ̇ܬܼ ܒܐܲܝܠܹܝܢ ܕܲܡܨܐ ܡܠܝܼܠܵܐ ܕܲܢܕܘܢ 470 ܕܥܲܠ ܡ̇ܢ ܡܲܗܡܬ ܡ̣ܢ ܬܲܒܼܥܵܬ̈ܐ ܕܲܒܼܝܲܕ ܡܸ̈ܠܹܐ ܀ 471 : ܣܲܓܿܝܼ ܦܫܝܼܩ ܠܹܗ ܠܲܩܢܹܐ ܡܸܠܬܼܵܐ ܠܡܸܟܼܠܵܐ ܒܥܵܘܠܵܐ 472 ܘܕܲܠܝܼܠܵܐ ܝܠܹܗ ܠܲܡܫܲܬܵܩܘܼ ܙܢܲܝ̈ ܒܝܼܫ̈ܬܼܵܐ . pb. f.65r 473 : ܙܢܲܝ̈ ܒܝܼܫ̈ܬܼܵܐ . ܚܙܹ̇ܝܬܼ ܕܲܣܒܼܝܼܣܝܼܢ ܒܹܝܬܼ ܐܲܪ̈ܥܵܢܹܐ 474 ܘܡܲܠܟܿܢܝ ܪܸܥܝܵܢܝ ܕܐܹܡܲܪ ܕܝܼܢܵܐ ܒܡܸ̈ܠܹܐ ܕܟܹܐܢ̈ܢ ܀ 475 : ܕܝܼܢܵܐ ܕܡܸ̈ܠܹܐ ܐܝܼܬܼ ܠܝܼ ܕܐܹܡܲܪ ܥܲܡ ܡܲܠܵܠܹܐ 476 ܕܡܸܛܠ ܡܵܢܵܐ ܫܠܹܝܢ ܡ̣ܢ ܡܸ̈ܠܹܐ ܕܵܝܢ̈ܢ ܡܸ̈ܠܹܐ . 477 : ܡܲܡܠܠܵܐ ܕܠܵܐܟܹܐܝܢ ܫܸܡ̇ܥܹܬܼ ܕܡܲܠܸܠܘ ܐܢܫ̈ܐ ܣܲܟܼ̈ܠܹܐ 478 ܘܪܲܟܿܒܹ̇ܬܼ ܡܸ̈ܠܹܐ ܠܘܼܩܒܲܠ ܡܸ̈ܠܹܐ ܕܠܵܐ ܫܲܦܝܪ̈ܢ ܀ 479 : ܐܢܫ̈ܐ ܟܐܹܢܹ̈ܐ ܚܙܹ̇ܝܬܼ ܕܲܛܠܝܼܡܝܼܢ ܡ̣ܢ ܗܸܕܿܝܘܿܛ̈ܐ 480 ܘܠܵܐ ܒܸܣܡܲܬ̤ ܠܝܼ ܕܐܸܫܡܲܥ ܒܸܙܡܲܥ ܕܣܲܟܿܘܼ̈ܠܬܼܵܢܹܐ . 481 ܒܸܣܦܪܹ̈ܐ ܕܲܟܼܬܒ̣ܘ ܩ̇ܪܹܝܬܼ ܘܐܸܬܼܗܲܓܼܝܼܬܼ ܕܲܟܼܡܵܐ ܒܚܝܼܪܹܝܢ ܀ 482 ܘܬܸܗ̇ܪܹܬܼ ܣܲܓܿܝܼ ܕܲܟܼܡܵܐ ܛܠܝܼܡܝܼܢ ܡ̣ܢ ܛܵܠܘܿܡܹ̈ܐ ܀ 483 : ܠܛܵܠܘܡܲܝ̈ܗܘܿܢ ܒܥܹܝܗ̇ ܕܐܹܩܲܛܪܸܓܼ ܒܩܵܠܵܐ ܕܡܸ̈ܠܲܝ 484 ܕܥܲܠ ܡ̇ܢ ܛܵܠܡܝܼ̇ܢ ܠܲܕܼܠܵܐ ܒܣܝܼܪܝܼܢ ܡ̣ܢ ܟܹܐܢܘܼܬܼܵܐ . 485 : ܠܡ̇ܢ ܛܵܠܘܿܡܹ̈ܐ ܛܠ݂ܲܡܬܘܢ ܣܲܓܿܝܼ ܠܕܲܟܼܝܲܝ̈ ܢܲܦܫ̣ܵܐ 486 ܘܐܲܣܠܝܼܬܘܢܝܗܝ ܠܗܸܪܓܵܐ ܛܵܒܼܵܐ ܕܡ̣ܢ ܡܠܝ̈ܗܘܿܢ ܀ 487 : ܐܲܝܢܵܘ ܥܵܘܠܵܐ ܕܐܲܥܘܸܠܘ ܟܹܐܢܹ̈ܐ ܟܲܕܼ ܠܵܐ ܐܲܥܘܸܠ 488 ܕܗܵܐ ܡܸܬܼܪܲܕܦܝܼܢ ܡ̣ܢ ܡܸܠܲܝ̈ܗܘܿܢ ܐܲܝܟ ܥܵܘܠܹ̈ܐ . 489 : ܐܸܢ ܗܘ̤ ܕܥܵܘܠܵܐ ܗ̄ܘ̣ ܕܐ̄ܢܵܫ ܢܸܬܼܗܲܓܹܗ ܒܗܲܝܡܵܢܘܼܬܼܵܐ 490 ܗܵܐ ܟܠ ܟܹܐܢܝܼ̈ܢ ܒܗܵܢܵܐ ܗܸܪܓܵܐ ܫܠܸܡܘ ܚܲܝ̈ܗܘܿܢ ܀ 491 : ܘܐܸܢ ܗܘ̤ ܕܓܼܘܢܚܵܐ ܗ̄ܘ̣ ܕܢܹܐܡܲܪ ܩܘܼܫܬܵܐ ܕܹܝܢ ܬܲܚܦܝܼܬܼܵܐ 492 ܗܵܐ ܟܵܪ̈ܘܿܙܹܐ ܫܠܝܼܚܹ̈ܐ ܕܲܪܫ̣ܘܼܗ̇ ܠܗܵܕܹܐ ܐܘܼܪܚܵܐ . 493 : ܗܵܐ ܗܘ̤ ܪܹܫܵܐ ܕܲܬܼܪܹܥܣܪ̈ܝܬܐ ܩܥ̣ܵܐ ܠܝܗܘܵܕܼ̈ܝܐ 494 ܕܓܲܒܼܪܵܐ ܗ̄ܘ̣ ܝܼܫܘܿܥ ܐܵܦ ܒܲܪܢܵܫܵܐ ܕܡ̣ܢ ܐܲܠܵܗܵܐ ܀ 495 : ܗܵܐ ܐܵܦ ܦܵܘܠܘܿܣ ܒܚܝܼܪ ܒܲܫܠܝܼܚܹ̈ܐ ܠܗܵܕܹܐ ܫܵܠ̇ܡܸܐ 496 ܘܲܡܟܲܢܹܐ ܠܹܗ ܚܲܕܼ ܡܸܨܥܵܝܵܐ ܕܐܝܼܬܼܝܵܐ ܘܕܼܝܼܠܲܢ . 497 : ܠܘܼܩܵܐ ܘܡܲܬܲܝ ܕܠܵܐ ܬܲܚܦܝܼܬܼܵܐ ܟܲܬܼܒܼܘܼܗܝ ܠܫܲܪܒܹܿܗ 498 ܘܲܣܕܪܘ ܐܸܢܘܿܢ ܠܲܡܝܿܒܲܠܵܢܵܘ̈ܗܝ ܚܲܕܼ ܒܵܬܲܪ ܚܲܕܼ ܀ 499 : ܐܵܦ ܒܲܪ ܪܲܥܡܵܐ ܒܩܵܠܵܐ ܓܼܠܝܵܐ ܓܠܵܗ̇ ܠܐ̄ܢܵܫܘܼܬܹܗ 500 ܕܡܵܐ ܕܡܸܫܬܲܪܝܵܐ ܡܩܝܼܡ ܠܵܗ̇ ܚܲܝܠܵܐ ܐܲܠܵܗܵܝܵܐ . 501 : ܠܗܘܿܢ ܠܟܼܵܪ̈ܘܿܙܹܐ ܢܸܥܕܘܿܠ ܡܵܕܹܝܢ ܐܲܝܢܵܐ ܕܥܵܕܹ̇ܠ 502 ܕܗܵܐ ܒܣܸܦܪ̈ܲܝܗܘܿܢ ܟܬܼܝܼܒܼ ܦܘܼܪܫܵܢܵܐ ܕܡܸܠܬܐ ܘܦܲܓܼܪܵܐ ܀ 503 : ܐܵܦ ܗܘ̤ ܡܵܪܢ ܬܚܹܝܬܼ ܡܲܪܫܘܼܬܼܵܐ ܘܵܠܹ̇ܐ ܕܢܸܗܘܹܐ 504 ܕܚܵܘܝܼ ܒܲܦܓܼܪܹܗ ܕܘܼܟܲܬܼ ܨ̈ܨܹܐ ܘܪܘܼܡܚܵܐ ܕܲܒܼܠܲܥ . 505 : ܗܘ̤ ܘܬܲܠܡܝܼܕܼܵܘ̈ܗܝ ܕܲܪܫ̣ܘܼܗ̇ ܠܐܘܼܪܚܵܐ ܕܗܵܢ ܦܘܼܪܫܵܢܵܐ 506 ܘܲܓܼܠ̣ܘ ܘܒܲܕܼܩܘ ܟܝܵܢ ܐܝܼܬܼܘܼܬܼܵܐ ܘܲܟܼܝܵܢ ܐ̄ܢܵܫ̈ܐ ܀ 507 : ܟܝܵܢܹ̈ܐ ܦܲܪܸܫܘ ܕܠܵܐ ܢܸܬܼܒܲܠܒܲܥ ܛܲܟܼܣܵܐ ܕܲܒܼܗܘܿܢ 508 ܘܟܲܢܸܫܘ ܐܸܢܘܿܢ ܠܲܚܕܼܵܝܘܼܬܼܵܐ ܕܚܲܕ ܼܦܲܪܨܘܿܦܵܐ . 509 : ܚܲܕܼ ܦܲܪܨܘܿܦܵܐ ܩܪ̣ܵܘ ܟܵܪ̈ܘܿܙܹܐ ܠܡܸܠܬܼܵܐ ܘܦܲܓܼܪܵܐ 510 ܘܠܹܗ ܠܗܵܢ ܢܝܼܫܵܐ ܚܢ̣ܵܘ ܡܲܠܦܵܢܹ̈ܐ ܕܕܚܠܲܬܼ ܩܘܼܫܬܐ ܀ 511 : ܠܢܝܼܫܵܐ ܕܚܲܒܼܪܵܘܗܝ ܚ̣ܢܵܐ ܕܝܘܿܕܘܿܪܘܿܣ ܘܬܼܵܐܕܘܿܪܘܿܣ 512 ܘܡܵܢܲܐ ܗ̄ܝ̣ ܗ̇ܕܹܐ ܕܲܠܗܘܿܢ ܒܲܠܚܘܕܲ ܥܵܕܼܠܝܼܢ ܣܲܟܼ̈ܠܹܐ . 513 : ܐܝܼܬܼ ܚܲܟܿܝܼܡܹ̈ܐ ܐܚܪ̈ܢܐ ܕܗܪܓܼܘ ܒܗܵܢܵܐ ܫܲܪܒܵܐ 514 ܘܠܵܐ ܐ̄ܢܵܫ ܥܵܕܠ̇ ܠܬܼܘܼܪ̈ܓܵܡܲܝ ܐܸܠܵܐ ܠܗܵܢܘܿܢ ܀ 515 : ܗܲܪ݁ܵܛܝܼܩܹܐ ܗ̄ܘ̣ ܒܲܠܚܘܿܕܲ ܣܵܢܐܘܼܗܝ ܠܗܵܢ ܥܸܢܝܵܢܵܐ 516 ܘܠܵܐ ܨܒ̣ܵܘ ܩܲܒܸܿܠܘ ܚܕܼܵܐ ܬܵܘܕܝܬܼܵܐ ܕܡܸܠܬܼܵܐ ܘܦܲܓܼܪܵܐ . 517 : ܠܗܘܿܢ ܠܛܵܥܲܝ̈ܐ ܫܠܡ̇ܝܼܢ ܡܵܕܝܢ ܐܵܦ ܗܸܕܝܘܿܛܹ̈ܐ 518 ܘܐܲܝܟ ܪܸܥܝܵܢܗܘܿܢ ܪܵܕܹܝܢ ܒܐܘܼܪܚܵܐ ܕܠܵܐ ܫܲܪܝܼܪܵܐ ܀ 519 : ܠܵܐ ܫܲܪܝܼܪܵܐ ܐܘܼܪܚܵܐ ܕܲܕܼܪܼܫ̣ܘ ܗܲܪ̈ܣܝܘܿܛܹܐ 520 ܘܲܡܚܵܘܼܐ ܐ̄ܢܵܐ ܡ̣ܢ ܣܸܦܪ̈ܲܝܗܘܿܢ ܕܠܵܐ ܫܲܪܝܼܪܵܐ . 521 : ܣܝܼܡܘܿܢܝܵܢܹ̈ܐ ܚܸܠܡܵܐ ܚܲܫܒܿܘܼܗ̇ ܠܦܲܓܼܪܢܘܼܬܼܵܐ 522 ܘܐܲܝܟ ܗܲܓܵܓܼܵܐ ܦܲܫܸܩܘ ܐܸܢܝܢ ܠܐܵܢܵܫܝ̈ܵܬܼܵܐ ܀ pb. f.65v 523 ܒܲܪ ܒܘܼܪ̈ܝܵܢܹܐ ܛܠܲܡ̣ܘ ܟܠ ܟܠܹܗ ܡܸܠܬܐ ܘܦܲܓܼܪܐ . 524 ܘܪܸܟܸܿܒܼ̇ܘ ܒܸܕܼܝܵܐ ܕܲܫܟܼܝܼܪ̈ܵܬܼܵܐ ܕܠܵܐ ܡܸܬܼܡܲܠܲܠ . 525 : ܡܢܢܕܪ̈ܝܐ ܛܥ̣ܘ ܟܠ ܟܠܹܗ ܕܠܲܝܬܿ ܐܝܼܬܼܘܼܬܼܵܐ 526 ܘܣܵܡܘܼܗܝܼ ܠܲܫܡܵܐ ܕܲܒܵܪܘܿܝܘܼܬܼܵܐ ܥܲܠ ܡܲܠܲܐܟܹ̈ܐ ܀ 527 : ܦܘܼܛܝܢ̈ܝܢܐ ܚܲܕܼ ܦܲܪܨܘܿܦܵܐ ܩܪ̣ܵܘ ܠܲܬܼܠܵܬܼܵܐ 528 ܘܕܼܵܘܕܼܘܗܝ ܠܛܲܟܼܣܵܐ ܕܐܲܒܼܵܗܘܬܼܵܐ ܘܕܼܝܼܠܝܼܕܼܘܼܬܼܵܐ . 529 : ܦܵܘܠܘܢܝܢ̈ܐ ܬܚܹܝܬܼ ܫܘܼܪܵܝܵܐ ܚܲܒܼܫܘܼܗܝ ܠܲܒܼܪܵܐ 530 ܘܡ̣ܢ ܒܲܪܬܼ ܐ̄ܢܵܫܐ ܥܒ̣ܕܘ ܫܘܼܪܝܵܐ ܠܲܐܠܵܗܘܼܬܹܗ ܀ 531 : ܡܲܪ̈ܩܝܘܿܢܸܣ ܛܹܐ ܥܪܲܩ̣ܘ ܡ̣ܢ ܗ̇ܠܹܝܢ ܐܵܦ ܡ̣ܢ ܗܵܠܹܝܢ 532 : ܘܐܲܥܸܠܘ ܐܝܼܬܼܝܵܐ ܕܢܘܼܟܪܵܝ ܒܲܫܡܹܗ ܠܫܸܡ ܐܝܼܬܼܘܼܬܼܵܐ 533 : ܘܠܢܝܼܢܝܐ ܐܵܦܠܵܐ ܒܡܸܠܬܐ ܩܪܸܒܼܘ ܠܲܦܝܵܣܵܐ 534 ܒܗܝ̇ ܕܐܲܪܝܼܡܘܼܗܝ ܠܫܸܡ ܐܝܼܬܼܘܵܬܼܵܐ ܡ̣ܢ ܣܸܦܪ̈ܲܝܗܘܿܢ ܀ 535 : ܕܒܹܝܬܼ ܒܲܪܕܲܝܨܵܝܢ ܚܫܲܒ̣ܘ ܟܠ ܡ̣ܕܲܡ ܐܲܝܟ ܠܵܐ ܡܸܕܼܡ 536 ܘܲܣܬܲܪܘ ܘܲܒܼܢ̣ܵܘ ܒܸܢܝܵܢ ܙܹܐܦܵܐ ܘܠܵܐ ܡܸܬܼܩܲܝܲܡ . 537 : ܘܠܢܛܝܢܘܣ ܥܒ݂ܲܪܓܘܼܕܵܦܹܗ ܠܟܼܠ ܓܘܼܕܵܦܝܼ̈ܢ 538 ܘܲܐܪܫܲܥ ܘܐܸܡܲܪ ܕܠܵܐ ܦܲܓܼܪܵܐ ܗ̄ܘ̣ܵܐ ܕܝܸܠܕܲܬ̤ ܡܲܪܝܼܡ ܀ 539 : ܣܹܒܼܵܠܝܼܘܿܣ ܛܠܲܡ̣ ܐܢܵܫܘܼܬܼܵܐ ܘܐܲܠܵܗܘܼܬܼܵܐ 540 ܡܲܥܛ̣ܵܐ ܩܢܘܡܹ̈ܐ ܘܚܲܒܸܿܠ ܛܲܟܼܣܵܐ ܕܿܐܝܼܬܼ ܒܐܝܼܬܼܘܬܼܵܐ . 541 : ܕܒܹܝܬܼ ܐܪܝܼܘܿܣ ܦܲܪܫܘܼܗܝ ܠܲܒܼܪܵܐ ܡ̣ܢ ܝܵܠܘܿܕܹܗ 542 ܘܟܲܢܝܘܼܗܝ ܥܲܒܼܕܵܐ ܘܲܡܫܲܡܫܵܢܵܐ ܐܲܝܟ ܟܠ ܒܸܪ̈ܝܵܢ ܀ 543 : ܐܸܘܢܘܡܝܢ̈ܐ ܒܲܫܡܵܐ ܒܲܠܚܘܕ ܩܪ̣ܵܐܘܼܗܝ ܝܲܠܕܵܐ 544 ܘܒܲܛܠܘܼܗܝ ܠܲܫܡܵܐ ܕܐܲܒܼܵܗܘܬܼܵܐ ܘܕܼܝܼܠܝܼܕܼܘܼܬܼܵܐ . 545 : ܕܘܡܪ݁ܝܛܐ ܦܸܠܓܘܲܬܼ ܐܢܵܫܵܐ ܚܲܒܼܫܘܼܗܝ ܠܡܵܪܢ 546 ܘܠܵܐ ܐܲܦܸܣܘܼܠܹܗ ܕܢܸܗܘܸܐ ܓܡܝܼܪܵܐ ܐܵܦ ܠܵܐ ܒܢܲܦܫܵܐ ܀ 547 : ܡܩܕܘܢܝܣ ܠܚܵܝܗܝ ܠܲܩܢܘܿܡܐ ܕܪܘܼܚܵܐ ܕܩܘܼܕܼܫܵܐ 548 ܘܢܲܟܼܪܝܼ ܘܲܫܕܵܝܗܝ ܠܗܵܠ ܡ̣ܢ ܢܘܡ̈ܐ ܕܐܲܒܼܵܐ ܘܲܒܼܪܵܐ . 549 : ܕܒܹܝܬܼ ܣܹܘܵܪܹ̈ܐ ܛܲܠܡܘܼܗܝ ܠܦܲܓܼܪܵܐ ܕܲܫܩ̣ܲܠ ܡܸܢܲܢ 550 ܒܗܵܝ̇ ܕܐܵܡ̇ܪܝܼܢ ܗ̄ܘ̣ܵܘ ܕܠܵܘ ܒܲܪܢܵܫܵܐ ܗ̄ܘ̣ ܕܚܫ̣ ܘܐܸܬܼܢܲܣܝܼ ܀ 551 : ܗܵܐ ܬܵܘܕܝܼܬܼܵܐ ܕܗܲܪ̈ܛܝܼܩܹܗ ܣܵܢܝܝ ܢܲܦܫܵܐ 552 ܚ̣ܙܵܘ ܗܸܕܼܝ̈ܘܛܹܐ ܟܡ̇ܐ ܓܘܼܕܵܦܹ̈ܐ ܡܠܹܝܢ ܫܲܪ̈ܒܲܝܗܘܿܢ . 553 : ܚܘܼܪܘ ܬܼܵܩܢܵܐܝܼܬܼ ܟܡܵܐ ܢܘܼܟܼܪܵܝܼܢ ܠܗܲܝܡܵܢܘܼܬܼܵܐ 554 ܘܲܟܼܡܵܐ ܟܬܼܵܝܼܫܝܼܢ ܠܲܡܕܲܘܵܕܼܘ ܠܬܩܝܼܢܵܬܼܵܐ ܀ 555 : ܦܪܘܿܫ ܟܹܐܢܵܐܝܼܬܼ ܐܲܝܟ ܦܵܪܘܿܫܵܐ ܩܵܢܝܲܝ̈ ܡܸܠܬܹܐ 556 ܟܡܵܐ ܦܘܼܪ̈ܫܢܹܐ ܐܝܼܬܼ ܒܹܝܬܼ ܟܹܐܢܹ̈ܐ ܘܲܠܥܵܘ̈ܠܹܐ . 557 : ܟܹܐܢܝܼ̈ܢ ܣܲܓܿܝܼ ܐ̄ܢܵܫ̈ܐ ܕܕܼܵܢܹ̇ܬܼ ܚܠܵܦ ܡܸܠܲܝ̈ܗܘܿܢ 558 ܘܫܲܪܝܼܪ ܘܲܕܼܟܹܐ ܫܪܵܪܵܐ ܕܐܲܟܼܪܸܙܘ ܒܲܝܢܵܬܼ ܐ̄ܢܵܫ̈ܐ ܀ 559 : ܡܸܛܠܵܬܼܗܘܿܢ ܬܢܹܝ̇ܬܼ ܥܘܼܗܕܵܢܵܐ ܕܗ̇ܪ̈ܲܛܝܩܹܐ 560 ܕܐܸܓܼܠܹܐ ܠܐ̄ܢܵܫ̈ܐ ܟܡܵܐ ܪ̈ܚܝܼܩܝܼܢ ܡ̣ܢ ܟܹܐܢܘܼܬܼܵܐ . 561 : ܠܛܵܠܘܿܡܘܼܬܼܗܘܿܢ ܒܥܹ̇ܝܬܼ ܕܐܹܚܵܘܹܐ ܩܕܼܵܡ ܛܵܠܘܿܡܹ̈ܐ 562 ܕܐܵܘܕܲܥ ܐܸܢܘܿܢ ܕܠܵܐ ܟܹܐܢܵܐܝܼܬܼ ܛܠܲܡ̣ܘ ܠܲܬܼܪ̈ܝܼܨܐ ܀ 563 : ܗܲܪ̈ܛܝܼܩܹܐ ܟܲܢܝܼܘ ܐܸܢܘܿܢ ܠܝܵܕܼܥܲܝ̈ ܩܘܼܫܬܵܐ 564 ܘܡܸܛܠ ܗܵܕܹܐ ܬܢܹ̇ܝܬܼ ܩܘܼܛܪܵܓܼܵܐ ܕܛܵܠܘܿܡܘܼܬܼܗܘܿܢ . 565 : ܫܪܵܪܵܐ ܕܲܒܼܗܘܿܢ ܦܸܚܡܲܬ̤ ܡܸܠܲܬܼܝ ܥܲܡ ܙܹܐܦܵܢܹ̈ܐ 566 ܕܐܸܓܼܠܹܐ ܠܐܢܵܫ̈ܐ ܕܲܟܼܡܵܐ ܢܘܼܟܼܪܵܝ ܫܪܵܪܵܐ ܠܙܹܐܦܵܐ ܀ 567 : ܫܪܵܪܵܐ ܗ̄ܘ̣ ܓܲܠܝܵܐ ܕܐܲܟܼܪܸܙ ܒܐܲܪܥܵܐ ܣܲܟܿܘܼܠܬܲܢܹ̈ܐ 568 ܘܣܲܟܼܠܹ̈ܐ ܚܲܫܒܿܘܼܗܝ ܐܲܝܟ ܛܵܥܝܘܼܬܼܵܐ ܕܗܲܪ̈ܛܝܼܩܹܐ . 569 : ܩܪܵܒܼܵܐ ܪܲܒܵܐ ܥܒ̣ܕܘ ܫܲܪ̈ܝܼܪܹܐ ܥܲܡ ܕܲܓܼܠܹ̈ܐ 570 ܘܗܵܢ̇ܵܘ ܬܲܗܪܵܐ ܕܟܲܢܝܼܘ ܐܸܢܘܿܢ ܒܫܸܡ ܕܲܓ̈ܠܹܐ ܀ 571 : ܫܢܲܝ̈ܐ ܬܸܫܥܝܼ̈ܢ ܘܝܼܬܿܝܼܪ ܩܲܠܝܼܠ ܚܲܝܵܐ ܬܸܐܵܕܘܲܪܘܿܣ 572 ܘܠܵܐ ܫܠܝܼ ܘܲܫܬܸܩ ܡ̣ܢ ܬܲܟܼܬܘܼܫܵܐ ܕܥܲܡ ܛܵܥܲܝ̈ܵܐ . pb. f.66r 573 : ܙܲܝܢܵܐ ܕܪܘܝܼܢܵܐ ܠܒܝܼܫ ܗ̄ܘ̣ܵܐ ܟܸܐܢܵܐ ܒܼܟܼܠܗܘܿܢ ܚܲܝܵܘ̈ܗܝ 574 ܘܡܸܬܼܟܲܬܲܫ ܗ̄ܘ̣ܵܐ ܥܲܡ ܣܝܼ̈ܥܵܬܼܵܐ ܕܗܲܪ̈ܵܛܝܼܩܹܐ . 575 : ܒܣܲܝܦܵܐ ܕܪܘܼܚܵܐ ܚܪܸܒܼ ܗ̄ܘ̣ܵܐ ܠܗܘܿܢ ܠܲܒܼܢܲܝ̈ ܛܘܥܝܝ 576 ܘܲܡܦܲܪܣܹܐ ܗ̄ܘ̣ܵܐ ܙܢܲܝ̈ ܨܢܥ̈ܬܼܵܐ ܕܝܼܘܼܠܦܵܢܵܝܼ̈ܗܘܿܢ . 577 : ܐܘܼܡܵܢܵܐܝܼܬܼ ܡܸܬܼܟ̣ܿܬܲܫ ܗ̄ܘ̣ܵܐ ܥܲܡ ܗܹܪܹ̈ܣܝܼܣ 578 ܘܲܨܢܝܼܥܵܐܝܼܬܼ ܫܵܪܹܐ ܗ̄ܘ̣ܵܐ ܠܗܘܿܢ ܠܩܸܛܪܹ̈ܐ ܕܛܘܼܥܝܲܝ ܀ 579 : ܐܲܬܠܝܼܛܵܐܝܼܬ ܐܲܚܝܼܕ ܗ̄ܘ̣ܵܐ ܠܹܗ ܠܕܼܵܕܵܐ ܕܥܲܡܗܘܿܢ 580 ܘܐܲܝܟ ܕܲܒܼܨܒܼܥܵܐ ܡܚܵܘܹܐ ܗ̄ܘ̣ܵܐ ܠܵܗ̇ ܠܚܲܝܵܒܘܼܬܼܗܘܿܢ . 581 : ܐܲܝܟ ܕܿܪܼܵܪܵܐ ܡܸܬܚܵܘܹܐ ܗ̄ܘ̣ܵܐ ܒܲܗܦܵܟܼܬܹ̈ܗ 582 ܘܚܵܒܲܛ ܗ̄ܘ̣ܵܐ ܠܹܗ ܠܙܹܐܦܵܐ ܒܲܐܪܥܵܐ ܠܥܹܝܢ ܚܲܙܵܝܹ̈ܐ ܀ 583 : ܐܲܝܟ ܬܼܐܲܛܪܘܿܢ ܚܫܝܼܒܼܝܼܢ ܗ̄ܘ̣ܵܘ ܠܹܗ ܙܢܲܝ̈ ܬܲܟܼܬܘܼܫܵܐ 584 ܘܠܵܐ ܡܚܵܦܲܪ ܗ̄ܘ̣ܵܐ ܡ̣ܢ ܙܵܟܼܘܼܬܼܵܐ ܒܟܼܠܗܘܿܢ ܚܲܝܵܘ̈ܗܝ . 585 : ܡ̣ܢ ܛܲܠܝܘܼܬܹܗ ܫܲܪܝܼ ܒܗܸܪܓܵܐ ܕܐ̄ܬܠܹܝܛܘܼܬܼܵܐ 586 ܘܠܵܐ ܢܵܚ ܘܲܫܠܝܼ ܥܕܲܡܵܐ ܕܫܲܠܹܝܗ ܡܵܘܬܵܐ ܠܪܲܗܛܹܗ ܀ 587 : ܐܲܝܟ ܚܲܕ ܝܘܡܵܐ ܚܲܫܒܹܗ ܠܪܲܗܛܵܐ ܕܲܫܢܲܝ̈ ܚܲܝܵܘ̈ܗܝ 588 ܘܠܵܐ ܦܪܫ̤ ܗ̄ܘ̣ܵܐ ܠܹܗ ܝܘܿܡ ܛܲܠܝܘܼܬܼܵܐ ܡ̣ܢ ܣܲܝܒܘܼܬܵܐ . 589 : ܩܸܐܪܣܵܐ ܫܚܝܼܩܵܐ ܫܠܸܡܘ ܝܘܿܡܵܬܹ̈ܗ ܕܦܵܠܚܵܐ ܚܝܼܨܵܐ 590 ܘܲܚܠܝܼܨܵܐܝܼܬ ܫܲܪܝܼ ܘܫܲܠܸܡ ܒܦܲܠܚܘܼܬ ܡܵܪܹܗ ܀ 591 : ܚܘܼܒܵܐ ܕܡܵܪܹܗ ܥܨܵܝܗܝ ܠܲܬܪܝܼܨܵܐ ܠܡܸܬܼܟܿܬܲܫܘܼ 592 ܘܠܵܐ ܢܵܡ ܘܲܕܡܸܟ ܥܕܲܡܵܐ ܕܡܲܫܥܼ ܠܘܵܬܼ ܙܵܟܼܘܼܬܼܵܐ . 593 : ܠܗܝ̇ ܙܵܟܼܘܼܬܵܐ ܕܡܸܠܲܬܼ ܦܵܘܠܘܿܣ ܡܸܬܝܿܐܸܒܼ ܗ̄ܘ̣ܵܐ 594 ܕܪܵܗܸ̇ܛ ܐ̄ܢܵܐ ܠܲܡ ܠܘܼܩܒܼܵܠ ܢܝܼܫܵܐ ܕܙܵܟܼܘܼܬܼ ܪܵܘܡܵܐ ܀ 595 : ܐܘܿ ܠܙܲܟܵܝܵܐ ܕܲܚܫ̣ܵܐ ܠܫܝܼܫܵܐ ܕܪ̈ܲܗܛܝܼ ܫܲܦܝܼܪ 596 ܘܠܵܐ ܥܵܘܸܟܬܹܗ ܡܚܸܝܼܠܘܼܬܼ ܦܲܓܼܪܵܐ ܘܚܲܫܝ̈ ܢܲܦܫܵܐ . 597 : ܐܘ ܟܲܫܝܼܪܵܐ ܟܡܵܐ ܐܸܬܼܪܼܫܲܪ ܠܩܸܢܝ̈ܢ ܚܲܝܹ̈ܐ 598 ܘܠܐ ܝܲܗܒܼ ܐܲܬܼܪܐ ܠܣܵܢܵܐ ܕܢܸܒܼܘܿܙ ܡ̣ܢ ܩܸܢܝܵܢܵܘ̈ܗܝ ܀ 599 : ܐܘ ܚܲܟܝܼܡܵܐ ܟܡܵܐ ܐܸܬܼܚܲܟܼܡ ܠܡܸ̇ܚܙܵܐ ܕܟܲܣ̈ܝܵܢ 600 ܘܠܵܐ ܐܸܬܼܟܲܣܝܲܬ̤ ܚܕܵܐ ܕܲܣܬܝܼܪܵܐ ܡ̣ܢ ܪܸܥ̇ܝܵܢܹܗ . 601 : ܐܘ ܠܬܲܓܵܪܵܐ ܕܡܸܬܬܲܓܼܪ ܗ̄ܘ̣ܵܐ ܒܟܲܟܪܹܐ ܕܪܘܼܚܵܐ 602 ܕܥܵܦܘ ܝܘܼܬܼܪ̈ܵܢܵܘܗܝ ܟܠ ܟܵܪ ܪ̈ܲܡܛܬ̤ ܟܵܪܘܿܙܘܼܬܹܗ ܀ 603 : ܟܲܟܪܹ̈ܐ ܕܪܘܼܚܵܐ ܫܩܲܠ ܡ̣ܢ ܡܵܪܹܗ ܥܲܒܼܕܵܐ ܛܵܒܼܵܐ 604 ܘܚܦܝܼܛܵܐܝܼܬ ܙܪܲܥ ܝܘܼܬܼܪܵܢܗܹܝܢ ܒܐܸܕܿܢܲܝ̈ ܟܠܢܵܫ . 605 : ܒܟܼܠ ܐܲܬܼܪ̈ܘ̈ܢ ܫܘܿܚܘ ܝܘܼܬܼܪ̈ܢܹܐ ܕܥܲܡܠܲܝ̈ ܢܲܦܫܹܗ 606 ܘܠܵܐ ܦܵܫ ܥܲܡܵܐ ܕܠܵܐ ܐܸܬܼܡܲܪܲ [ ܟܼ ] ܒܛܼ̇ܥܡܵܐ ܕܡܸܠܘ̈ܗܝ . 607 : ܒܲܕܡܘܼܬ ܢܘܼܗܪܵܐ ܕܢܲܚ̣ܘ ܣܘܼܟܠܵܘ̈ܗܝ ܒܹܝܬܼ ܐܲܪ̈ܥܵܢܹܐ 608 ܘܪܲܕܦܵܗ̇ ܠܛܘܼܥܝܲܝ ܕܡܣܲܬܪ̈ܐ ܗ̄ܘ̣ܵܬ ܒܪܥܝܵܢ ܐ̄ܢܫܐ . 609 : ܢܘܼܗܪܵܐ ܕܚܲܝܹܐ ܚܙܬ̤ ܐ̄ܢܵܫܘܼܬܼܵܐ ܒܝܲܕ ܦܸܬܼܓܵܡܵܘ̈ܗܝ 610 ܘܝܸܠܦܲܬ̤ ܕܲܬܼܚܘܿܪ ܒܝܲܕ ܓܲܠܝܬܼܵܐ ܠܲܕܠܵܐ ܓܲܠܝܵܢ ܀ 611 : ܐܲܝܟ ܕܲܒܼܫܸܢܬܐ ܫܠܹܝܢ ܗ̄ܘ̣ܵܘ ܐ̄ܢܵܫ̈ܐ ܡ̣ܢ ܕܘܼܪܫܵܐ 612 ܥܕܲܡܵܐ ܕܲܕܢܲܚ ܨܲܦܪܵܐ ܕܡܸܠܵܘ̈ܗܝ ܘܐܲܥܝܼܪ ܐܸܢܘܿܢ . 613 : ܢܲܚܬܵܐ ܕܫܸܢܬܐ ܦܪܝܼܣ ܗ̄ܘ̣ܵܐ ܥܠܲܝܗܘܿܢ ܕܣܸܦܪ̈ܲܝ ܪܘܼܚܵܐ 614 ܘܐܲܪܝܼܡܹܗ ܗܘ̤ ܒܗܸܪܓܵܐ ܛܵܒܼܵܐ ܕܙܘܸܥܲܝ̈ ܢܲܦܫܗ ܀ 615 : ܒܠܵܐ ܝܼܕܲܥܬܼܵܐ ܡܸܬܗܓܝܼܢ ܗ̄ܘ̣ܵܘ ܩܲܪ̈ܝܲܝ ܣܸܦܪܹ̈ܐ 616 ܥܕܲܡ̤ܵܐ ܕܲܩܪܵܘ ܒܲܟܼܬܼܝܼ̈ܒܼܵܬܹܗ ܘܟܸܢ ܐܸܬܚܲܟܲܡܘ . 617 : ܣܵܦܪܵܐ ܕܣܵܦܪܸ̈ܐ ܙܵܕܸܩ ܕܢܸܩܪܝܼܘܗܝ ܠܲܡܗ̤ܝܼܪ ܗܵܘܢܵܐ 618 ܘܐܸܠܘܼ ܠܐ ܗܘ̤ ܠܲܝܬܼ ܗ̄ܘ̣ܵܐ ܣܵܦܪܵܐ ܕܡܲܠܸܦ ܫܲܦܝܼܪ ܀ 619 : ܡ̣ܢ ܒܹܝܬܼ ܓܲܙܵܐ ܕܲܟܼܬܝܼܒܼܵܬܹܗ ܥܬܲܪ ܟܠ ܕܲܥܬܲܪ 620 ܘܡ̣ܢ ܦܘܼܫܵܩܵܘ̈ܗܝ ܩܢܵܘ ܒܘܼܝܵܢܵܐ ܠܲܡܦܲܫܵܩܘ . 621 : ܡܸܢܹܗ ܝܸܠܦܸܬ ܐܵܦ ܐ̄ܢܵܐ ܕܝܸܠܦܸܬ ܠܲܡܠܓܼܠܵܓܘܼ 622 ܘܲܒܼܥܸܢܝܵܢܹܗ ܩܢܹܝܬܼ ܥܸܢܝܵܢܵܐ ܕܗܸܪܓܵܐ ܕܡܸ̈ܠܐ ܀ pb. f.66v 623 : ܗܸܪܓܹܗ ܗܘ̤ܵܐ ܠܝܼ ܐܲܝܟ ܗܲܕܝܼܐܵܐ ܠܘܵܬܼ ܕܲܟܼܬܝܼ̈ܒܵܢ 624 ܘܗܘ̤ ܐܲܪܝܼܡܲܢܝ ܠܘܵܬܼ ܣܘܼܟܵܠ̇ܐ ܕܣܸܦܪܵܝ ܪܘܼܚܵܐ . 625 : ܚܠܵܦ ܝܘܼܬܪ̈ܵܢܵܘܗܝ ܡܸܬܟܲܬܲܫ ܐ̄ܢܵܐ ܥܲܡ ܣܵܩܘܿܪܵܘܗܝ 626 ܘܲܡܚܵܘܸܐ ܐ̄ܢܵܐ ܕܠܵܘ ܟܐܹܢܵܐܝܼܬܼ ܛܠܲܡܘ ܝܘܼܬܼܪ̈ܵܢܵܘܗܝ ܀ 627 : ܛܠܘܼܡܝܵܐ ܪܲܒܵܐ ܛܲܠܡܘܼܗܝ ܐ̄ܢܵܫ̈ܐ ܠܒܝܼܫܲܝ̈ ܚܘܼܬܼܪܵܐ 628 ܘܛܸܢܸܬ ܣܲܓܼܝܼ ܕܐܸܬܒܲܥ ܡܸܢܗܘܿܢ ܥܝܲܪܬܵܐ ܕܨܲܥܪܹܗ . 629 : ܥܝܼܪܵܬܼܵܐ ܕܨܲܥܪܹܗ ܥܒܲܕܬܲܢܝ ܕܐܸܬܒܲܥ ܡܸܐܡܪܐ ܕܡܸܠܹ̈ܐ 630 ܘܡܸܛܠܵܬܹܗ ܪܕܝܹܬ ܒܲܫܒܝܼܠܵܐ ܕܲܗܦܵܟܼܵ̈ܬܐ ܀ 631 : ܠܹܗ ܘܠܲܚܲܒܼܪ̈ܵܘܗܝ ܚܙܹܝ̇ܬ ܕܡܲܨܚܝܢ ܗܲܪ̈ܲܛܝܼܩܹܐ 632 : ܘܐܸܡܕܲܬܼ ܕܐܹܡܲܪ ܕܝܼܢܵܐ ܟܹܐܢܵܐ ܥܲܡ ܡܸܠܲܝ̈ܗܘܿܢ 633 : ܠܘܵܬܼ ܡܸܠܲܝ̈ܗܘܿܢ ܚܵܪܲܬܼ ܡܸܠܲܬܝ ܡ̣ܢ ܫܘܼܪܵܝܐ 634 ܘܬܘܼܒܼ ܨܐܕܿܝܼܗܘܿܢ ܡܬܲܚܸܡ ܐ̄ܢܵܐ ܠܹܗ ܠܫܲܪܒܵܐ ܕܡܸܠܲܬܝ ܀ 635 : ܠܗܘܿܢ ܪܵܫܵܐܢܵܐ ܠܪ̈ܫܝܲܝ ܡܸ̈ܠܹܐ ܕܝܲܕܘܼܥܬ̈ܢܹܐ 636 ܕܟܲܕ ܗܸܕܝܘܿܛܝܼ̈ܢ ܓܪܹܝܢ ܘܲܡܨܲܝܚܝܼܢ ܠܣܲܟܼܘܼܠܵܬܵܢܹ̈ܐ . 637 : ܪܲܒ ܣܘܼܟܵܠܵܐ ܕܚܵܘܝܼܘ ܒܲܐܪܥܵܐ ܡܗܝܼܪ̈ܲܝ ܗܵܘܿܢܵܐ 638 ܘܠܵܐ ܐ̄ܢܵܫ ܝܵܕܲܥ ܠܡܸܣܬܲܟܵܠܘܼ ܒܣܘܼܟܵܠܲܝܗ̈ܘܿܢ ܀ 639 : ܚܲܟܼܝܡܵܐܝܬ ܟܬܼܒܼܘ ܟܠ ܕܿܟܼܬܿܒܼܘ ܒܣܸܦܪܹ̈ܐ ܕܲܟܼܬܲܒܼܘ 640 ܘܠܲܝܬܿ ܚܲܟܼܝܡܵܐ ܕܲܢܣܝܼܡ ܡܘܼܡܵܐ ܒܦܵܘܼܫܵܩܲܝ̈ܗܘܿܢ . 641 : ܣܲܟܼܠܹ̈ܐ ܒܲܠܚܘܿܕܿ ܨܲܚܝܼܘ ܐܸܢܘܿܢ ܐܲܝܟ ܕܲܠܒܼܝܼ̈ܫܹܐ 642 ܒܗܝ̇ ܕܟܼܪܝܼܗܝܼܢ ܠܡܸܣܬܲܟܵܠܘܼ ܒܚܹܝܠ ܡܸܠܲܝ̈ܗܘܿܢ ܀ 643 : ܒܟܸܐܒܹ̈ܐ ܩܫܲܝ̈ܵܐ ܕܠܵܐ ܝܼܕܲܥܬܼܵܐ ܟܪܝܼܗܝܼܢ ܥܲܛܠܹ̈ܐ 644 ܘܠܵܐ ܪܵܓܵܐ ܠܗܘܿܢ ܠܡܸܫܡܲܥ ܛܸܒܵܐ ܕܚܘܼܠܡܵܢ ܢܲܦܫܵܐ ܀ 645 : ܒܢܦܫܵܐ ܟܪܝܼܗܝܼܢ ܟܪ̈ܝܼܗܲܝ ܢܲܦܫܵܐ ܕܠܑܵ ܒܘܼܝܵܢܹ̈ܐ 646 ܥܲܠ ܗ̇ܝ ܣܵܢܹܝܢ ܠܓܼܙܪ̈ܝ ܟܸܐܒܹ̈ܐ ܩܫܝ̈ܐ ܕܢܲܦܫܵܐ . 647 : ܡܸܕܲܥ ܝܵܕܥܝܼܢ ܕܠܵܐ ܡܸܬܐܲܣܝܵܐ ܚܸܪܚܵܘܼܬܼܗܘܿܢ 648 ܡܸܛܠ ܗܵܕܹܐ ܠܒܼܝܼܫܝܼܢ ܪܘܼܓܼܙܵܐ ܕܠܵܐ ܬܲܪܥܘܼܬܼܵܐ . 649 : ܪܘܓܼܙܵܐ ܩܲܫܝܵܐ ܩܢܵܘ ܗܸܕܝܘܿܛܹ̈ܐ ܠܘܵܬܼ ܝܵܕܘܿܥܹ̈ܐ 650 ܥܲܠ ܕܲܡܦܲܪܫܝܼܢ ܟܝܵܢܝܵܬܹ̈ܐ ܕܡܸܠܬܐ ܘܦܲܓܼܪܵܐ ܀ 651 : ܦܲܓܼܪܵܐ ܕܡܸܢ̇ܢ ܫܩܲܠ ܒܵܪܘܿܝܵܐ ܡܸܠܬܹܗ ܕܐܲܒܼܵܐ 652 ܘܟܲܢܝܹܗ ܒܚܘܼܒܵܐ ܒܪܵܐ ܕܐܲܠܵܗܵܐ ܒܲܛܟܼܣܵܐ ܕܝܼܠܹܗ . 653 : ܕܝܼܠܹܗ ܝܲܗ̣ܒ ܠܹܗ ܟܲܕ ܗܘ̤ ܠܵܐ ܙܥܲܪ ܡ̣ܢ ܡܵܐ ܕܐܝܼܬܼܵܘܗܝ 654 ܕܠܲܝܬܼ ܠܲܟܼܝܵܢܹܗ ܕܠܑܵܐ ܢܸܬܼܒܲܝܨܲܪ ܘܠܑܵ ܢܸܬܼܝܲܬܿܪ ܀ 655 : ܪܵܡ ܗܘ̣ ܟܝܵܢܹܗ ܡ̣ܢ ܢܸܟܼܝܵܢܹ̈ܐ ܘܡ̣ܢ ܫܘܼܚ̈ܠܵܦܹܐ 656 : ܘܠܵܐ ܩܲܪ̈ܒܵܢ ܠܹܗ ܟܝܵܢ̈ܝܵܬܐ ܕܲܟܼܝܵܢ ܐ̄ܢܵܫܵܐ 657 : ܠܲܟܼܝܵܢ ܐ̄ܢܵܫܵܐ ܩܪܸܒܼܘ ܡܲܟܼܵܬܼܵܐ ܕܿܟܹܝܵܢ ܐ̄ܢܵܫܵܐ 658 ܠܵܘ ܠܲܟܼܝܵܢܵܐ ܕܪܵܡ ܘܲܡܥܲܠܲܝ ܡ̣ܢ ܢܸܟܼܝܵܢܹ̈ܐ ܀ 659 : ܕܐ̄ܢܵܫܵܐ ܐܸܢܹܝܢ ܟܠ ܕܲܟܼܬܼܝܼ̈ܒܵܢ ܥܲܠ ܒܲܪܢܵܫܵܐ 660 ܒܲܛܢܵܐ ܘܝܲܠܕܵܐ ܐܵܦ ܬܲܪܒܝܼܬܵܐ ܘܚܲܫܵܐ ܘܡܵܘܬܵܐ ܀ 661 : ܠܗܵܢ ܦܘܼܪܫܵܢܵܐ ܕܡܸܠܬܼܵܐ ܘܦܲܓܼܪܵܐ ܓܠܵܘ ܫܲܪܝܼܪܹ̈ܐ 662 ܘܣܲܟܼ̈ܠܹܐ ܟܬܝܼܫܝܼܢ ܕܥܲܠ ܡ̇ܢ ܚܵܘܝܼܘ ܠܲܕܠܵܐ ܓܲܠܝܵܢ ܀ 663 : ܗܵܕܹܐ ܗ̣ܝ ܥܸܠܬܐ ܕܥܸܒܕܲܬ̤ ܐܸܢܘܿܢ ܣܵܢܐܹ̈ܐ ܠܟܸܐܢܹ̈ܐ 664 : ܘܡܸܛܠܵܬܵܗ̇ ܣܩܝܼܪܝܼܢ ܘܲܣܢܹܝܢ ܒܹܝܬܼ ܐܲܪ̈ܥܵܢܹܐ 665 : ܘܗܵܐ ܙܵܕܸܩ ܗ̄ܘ̣ܵܐ ܕܡܛܠ ܗܵܕܹܐ ܪ̈ܚܝܼܡܹܐ ܢܸܗܘܘܿܢ 666 ܠܦܘܼܬܼ ܒܘܼܕܵܩܵܐ ܕܲܣܬܝܼܪ̈ܵܬܐ ܕܚܵܘܝܼܘ ܒܐܲܪܥܵܐ ܀ 667 : ܠܫܘܼܒܼܚܵܐ ܫܵܘܹܐ ܐܲܝܢܵܐ ܕܓܵܠܹܐ ܠܲܕܠܵܐ ܓܲܠܝܵܢ 668 ܘܕܵܪܸܫ ܐܘܼܪܚܵܐ ܠܫܲܒܼܪܘܼܬ ܐ̄ܢܵܫܵܐ ܠܡ̣ܒܼܥܵܐ ܕܟܲܣ̈ܝܵܢ . 669 : ܠܫܲܒܼܪܘܼܬܼ ܐ̄ܢܵܫ̈ܐ ܚܸܟܼܡܲܬ ܡܸܠܬܼܵܐ ܕܲܒܼܝܵܕܘ̈ܥܹܐ 670 ܘܡ̣ܢ ܠܵܐ ܢܲܟܼܪܹܐ ܕܛܲܠܡܘܼܗܝ ܣܲܟܼ̈ܠܹܐ ܠܗܵܢ ܝܘܼܬܼܪܵܢܵܐ ܀ 671 : ܬܪܹܝܢ ܝܘܼܬܼܪ̈ܵܢܹܐ ܥܦܝܼ̈ܦܹܐ ܝܥܵܘܝܼܘ ܪ̈ܚܡܲܝ ܩܘܼܫܬܐ 672 ܡܸܠܲܬܼ ܩܘܼܫܬܵܐ ܘܲܫܒܼܚܝܘܼܬܵܐ ܕܕܘܒܼܵܪ̈ܲܝܗܘܿܢ . 673 ܫܒܝܼܚ ܗ̄ܘ̣ܵܐ ܥܲܡܠܵܐ ܕܕܘܼܒܵܪ̈ܲܝܗܘܿܢ ܕܣܲܟܘܼܠܬܵܢܹ̈ܐ : pb. f.67r 674 ܘܠܵܐ ܐ̄ܢܵܫ ܝܵܕܲܥ ܕܢܸܬܼܢܸܐ ܫܲܦܝܼܪ ܙܢܲܝ̈ ܥܲܡܠܲܝ̈ܗܘܿܢ ܀ 675 : ܒܥܲܡܠܹܐ ܠܐܝܼ ܕܝܘܿܕܘܿܪܘܿܣ ܓܲܢܒܲܪ ܚܲܝܠܵܐ 676 ܥܕܲܡܵܐ ܕܬܲܚܸܒܼܘ ܪܸ̈ܓܼܫܲܝ ܦܲܓܼܪܹܗ ܒܥܲܢܘܵܝܘܼܬܼܵܐ . 677 : ܕܬܹܐܕܘܿܪܘܿܣ ܪܲܒܵܐ ܗ̣ܝ ܣܲܓܝܼ ܡ̣ܢ ܬܲܫܥܝܼܬܼܵܐ 678 ܕܥܸܡܛܲܬ̤ ܥܲܝܢܹܗ ܒܗܸܪܓܵܐ ܕܣܸܦܪܹ̈ܐ ܘܠܵܐ ܦܵܫ ܘܐܲܗܡܝܼ ܀ 679 : ܐܵܦ ܢܸܣܛܘܿܪܝܼܣ ܥܡܝܼܠ ܗ̄ܘ̣ܵܐ ܥܲܡܠܹܗ ܡ̣ܢ ܟܠ ܥܲܡܠܝܼ̈ܢ 680 ܒܲܕܠܵܐ ܝܲܗ̄ܒܠܹܗ ܐܲܬܼܪܵܐ ܠܚܲܨܪܹܗ ܠܡܸܪܕܵܐ ܒܬܵܘܫܵܐ . 681 : ܗܵܐ ܥܲܡܠܲܝ̈ܗܘܿܢ ܕܐ̄ܢܵܫ̈ܐ ܟܸܐܢܹ̈ܐ ܟܡܵܐ ܐܸܬܼܟܲܫܲܪܘ 682 ܘܗܵܐ ܒܝܼܫܘܼܬܵܐ ܕܛܵܠܘܿܡܲܝ̈ܗܘܿܢ ܟܡܵܐ ܐܸܬܥܲܠܝܲܬ̤ ܀ 683 : ܗܵܐ ܚܙ̣ܵܘ ܐ̄ܢܵܫ̈ܐ ܟܡܵܐ ܣܥ̣ܵܘ ܐ̄ܢܵܫ̈ܐ ܠܘܼܩܒܼܵܠ ܐ̄ܢܵܫ̈ܐ 684 ܗܸܕܝܘܿܛܘܼܬܼܵܐ ܥܲܠ ܡܲܒܘ̈ܥܹܐ ܡܠܹܝܢ ܚܸܟܼ̈ܡܵܬܐ . 685 : ܢܸܒܼ̈ܥܹܐ ܚܠܲܝ̈ܐ ܗܘ̤ܵܘ ܫܲܪܝܼܪܹ̈ܐ ܠܨܲܗܝܘܼܬ ܐ̄ܢܵܫ̈ܐ 686 ܘܟܠ ܡ̇ܢ ܕܐܸܫܬܼܝ ܡ̣ܢ ܢܸܒܼܥܲܝܗ̈ܘܿܢ ܛܥ̣ܵܐ ܥܵܩܵܬܹ̈ܗ . 687 : ܣܲܟܼܠܹ̈ܐ ܠܵܐ ܨܒܼܵܘ ܩܲܒܸܠܘ ܫܸܩܝܵܐ ܕܡܸܢܗܘܿܢ 688 ܘܗܵܐ ܡܸܫܬܿܢܩܝܼܢ ܒܲܟܼܬܝܼܫܘܼܬܼܵܐ ܕܪܸ̈ܥܝܵܢܲܝܗܘܿܢ . 689 : ܐܘ ܠܲܣ̈ܡܲܝܵܐ ܕܚܵܙܹܝܢ ܘܲܣܡܹܝܢ ܡ̣ܢ ܒܘܼܝܵܢܵܐ 690 ܘܗܲܢܝܼܐܵܐ ܠܗܘܿܢ ܣܲܡܝܘܼܬܼ ܢܲܦܫܵܐ ܕܲܟܼܪܝܼܗܝܼܢ ܒܵܗ̇ ܀ 691 : ܠܲܦܪ̈ܲܚܕܘܼܕܹܐ ܟܵܡܹܝܢ ܥܲܛܠܹܐ ܒܥܝܪ̈ܲܝܗܘܿܢ 692 ܕܪܵܚܡܝܼܢ ܚܸܫܟܵܐ ܕܠܲܝܠܵܘܵܬ̈ܐ ܛܵܒܼ ܡ̣ܢ ܢܘܼܗܪܵܐ . 693 : ܐܘܿ ܠܲܟܼܝܵܢܵܐ ܝܲܕܘܼܥܵܬܢܵܐ ܕܐܲܚܪܸܫ ܢܲܦܫܹܗ 694 ܘܫܲܠܸܡ ܠܪܲܗܛܵܐ ܕܦܵܪܘܿܫܘܼܬܼܵܐ ܕܣܝܼܡܵܐ ܗ̄ܘ̣ܵܬ ܒܹܗ ܀ 695 : ܠܲܝܬ ܟܹܝܬܼ ܦܘܼܪܣܵܐ ܠܠܵܐ ܝܼܕܵܥܬܼܵܐ ܝܵܕܘܿܥܹܐ 696 ܐܵܦ ܠܵܐ ܦܣܵܩܵܐ ܕܲܓܼܙܲܪ ܕܝܼܢܹܗ ܕܡܸܠܬܹܗ ܕܡܵܪܲܢ . 697 : ܡܸܠܬܹܗ ܕܡܵܪܲܢ ܦܸܣܩܲܬ̤ ܐܸܢܘܿܢ ܡ̣ܢ ܓܵܘ ܥܕܹܬܵܐ 698 ܘܲܫܕܬ̤ ܐܸܢܘܿܢ ܠܹܐܟܣܘܿܪܝܵܐ ܕܥܲܡ ܒܲܪ̈ܵܝܹܐ ܀ 699 : ܒܲܕܡܘܼܬܼ ܡܲܟܼ̈ܣܹܐ ܘܚܲܢ̈ܦܹܐ ܦܲܩܪܲܢ ܕܢܸܚܫܘܿܒܼ ܐܸܢܘܿܢ 700 ܘܠܵܐ ܢܸܬܼܚܲܠܛ ܒܲܫܟܼܝܼܪ̈ܵܬܼܵܐ ܕܪܸ̈ܥܝܵܢܲܝܗܘܿܢ . 701 : ܠܲܥܝܵܕܲܝܼ̈ܗܘܿܢ ܦܣܲܩ ܐܵܦ ܦܵܘܠܘܿܣ ܒܣܲܝܦܵܐ ܕܡܸܠܵܘ̈ܗܝ 702 ܘܐܲܫܠܸܡ ܐܸܢܘܿܢ ܕܢܸܗܘܘܿܢ ܚܲܒܼܪܹ̈ܐ ܠܐܵܟܸܠܩܲܪܨܵܐ ܀ 703 : ܠܐܵܟܸܠܩܪܨܵܐ ܕܵܡܹܝܢ ܐ̄ܢܵܫ̈ܐ ܣܲܢܝܲܝ ܩܘܼܫܬܵܐ 704 ܕܐܵܟܼܠܝܼܢ ܩܲܪܨܵܐ ܕܪ̈ܚܡܲܝ ܩܘܼܫܬܵܐ ܐܲܝܟ ܣܵܛܵܢܵܐ . 705 : ܘܛܵܟ ܣܵܛܵܢܵܐ ܐܲܥܢܝܼ ܐܸܢܘܿܢ ܒܗܵܢ ܥܸܢܝܵܢܵܐ 706 ܕܢܸܗܘܘܼܢ ܓܵܡܪܝܼܢ ܪܸܓܲܬ ܝܲܨܪܹܗ ܒܨܲܥܪܵܐ ܕܟܸܐܢܹ̈ܐ ܀ 707 : ܠܟܸܐܢܸ̈ܐ ܣܵܢܹܐ ܘܲܒܼܫܲܪܝܼܪܹ̈ܐ ܡܥܵܕ ܡܸܬܛܲܓܲܪ 708 ܘܠܵܐ ܪܵܓܵܐ ܠܹܗ ܕܢܸܚܙܹܐ ܟܹܐܢܵܐ ܘܠܵܐ ܟܠ ܟܠܹܐ . 709 : ܙܢܲܝ̈ ܟܹܐܢܘܼܬܼܵܐ ܚܙܵܐ ܐܵܦ ܗܵܫܵܐ ܒܐܵܢ̈ܫܐ ܟܸܐܢܹ̈ܐ 710 ܘܥܲܬܼܕܼ ܢܦܲܫܹܗ ܒܚܵܣܘܿܡܘܼܬܼܵܐ ܕܩܸܐܪܣܵܐ ܕܥܲܡܗܘܿܢ ܀ 711 : ܩܸܐܪܣܵܐ ܗ̄ܘ̣ ܕܝܼܠܹܗ ܕܥܵܒܼܕܝܼܢ ܣܲܟܼܠܹܐ ܥܲܡ ܚܲܟܝܼ̈ܡܐ 712 ܘܓܸܐܪܹ̈ܐ ܕܪܘܼܓܼܙܹܗ ܡܫܕܐ ܒܦܘܼܡܗܘܿܢ ܒܣܸܕܪ̈ܲܝ ܩܘܼܫܬܐ . 713 : ܠܣܸܕܪ̈ܲܝ ܩܘܼܫܬܐ ܒܵܥܹܐ ܕܢܸܚܪܘܿܒܼ ܒܦܘܿܡ ܚܸܪ̈ܚܹܵܐ 714 ܘܠܵܐ ܝܵܗܸܒܼ ܠܹܗ ܚܲܝܠܹܗ ܕܩܘܼܫܬܵܐ ܕܢܸܓܼܡܘܿܪ ܝܲܨܪܹܗ ܀ 715 : ܒܝܼܫܘܼܬ ܚܲܨܪܹܗ ܡܚܵܘܹܐ ܒܲܠܚܘܿܕ ܡܲܪܝܼܪ ܚܲܨܪܵܐ 716 ܘܠܵܐ ܡܸܬܼܥܲܠܝܵܐ ܪܸܓܲܬܼ ܢܲܦܫܹܗ ܠܘܵܬܼ ܫܘܼܠܵܡܵܐ . 717 : ܘܐܸܠܘܼ ܡܨܸܐ ܗ̄ܘ̣ܵܐ ܕܢܓܼܡܘܿܪ ܚܲܨܪܹܗ ܐܲܝܟ ܛܘܼܝܵܒܹܗ 718 ܠܲܝܬܼ ܗ̄ܘ̣ܵܐ ܒܐܲܪܥܵܐ ܫܸܡ ܟܹܐܢܘܼܬܼܵܐ ܘܠܵܐ ܟܠ ܟܠܹܗ ܀ 719 : ܘܐܸܠܘܼ ܐܝܼܬ ܗ̄ܘ̣ܵܐ ܦܘܼܪܣܵܐ ܠܦܘܼܪ̈ܣܵܘܐ ܨܹܝܕ ܫܲܪܝܼܪܹ̈ܐ 720 ܕܒܹܝܬܼ ܕܝܘܕܘܿܪܘܿܣ ܠܚ̣ܵܐ ܗ̄ܘ̣ܵܐ ܫܡܸܗܘܿܢ ܡ̣ܢ ܒܹܝܬܼ ܚܲܝܹ̈ܐ . 721 : ܠܗܵܕܹܐ ܣܝܼܥܬܵܐ ܣܢܵܐ ܐܵܦ ܣܵܢܹܐ ܛܵܒܼ ܡ̣ܢ ܟܠ ܐ̄ܢܵܫ 722 ܕܝܵܕܼܥ ܕܡܨܝܢ ܠܡܸܫܪܵܐ ܩܸܛܪܵܐ ܕܲܢܟܝܼܠܘܼܬܹܗ : pb. f.67v 723 : ܟܠܗܘܿܢ ܢܸܟܼܠܵܘ̈ܗܝ ܕܢܟܲܘܼܠܬܵܢܵܐ ܚܲܟܝܼ̈ܡܹܐ 724 ܘܚܵܘܝܼܘܼܗܝ ܠܙܹܐܦܹܗ ܠܥܹܝܢ ܐܲܪ̈ܥܵܢܹܐ ܘܲܫܡܲܝܵܢܹ̈ܐ . 725 : ܒܗܲܪ̈ܵܛܝܼܩܹܐ ܡܛܲܫܝܼܢ ܗ̄ܘ̣ܵܘ ܠܹܗ ܙܢܲܝ̈ ܛܲܥܝܘܼܬܹܗ 726 ܦܲܪܣܝܼܘ ܐܸܢܘܿܢ ܥܪ̈ܝܼܡܲܝ ܢܲܦܫܵܐ ܠܥܹܝܢ ܟܠ ܒܸܪ̈ܝܵܢ ܀ 727 : ܦܲܥ̈ܠܹܐ ܫܲܦܠܹ̈ܐ ܓܒܼܵܐ ܠܹܗ ܫܲܦܠܵܐ ܠܘܼܩܒܲܠ ܟܸܐܢܸ̈ܐ 728 ܘܠܵܐ ܣܦܲܩ̣ܘ ܥܲܙܝܘܼ ܠܡܹܐܪܲܥ ܩܸܐܪܣܵܐ ܕܥܲܡ ܫܲܪܝܼܪܹ̈ܐ . 729 : ܐܲܝܟ ܕܲܒܼܣܲܝܦܵܐ ܚܲܪܒܘܼܗ̇ ܟܸܐܢܸ̈ܐ ܠܡܲܫܪܝܼܬ ܙܹܐܦܹܗ 730 ܘܦܵܫܘ ܕܲܠܝܼ̈ܠܹܐ ܕܢܸܗܘܘܿܢ ܣܵܗ̈ܕܹܐ ܕܚܲܝܵܒܼܘܼܬܹܗ ܀ 731 : ܠܚܲܝܵܒܼܘܼܬܹܗ ܚܙܵܐ ܚܲܝܵܒܼܵܐ ܡܠܸܐ ܚܵܘ̈ܒܵܬܼܵܐ 732 ܘܗܵܐ ܡܸܬܡܲܪܡܲܪ ܘܓܵܣ̇ܐ ܡܸܪܬܹܗ ܥܲܠ ܗܸܕܝ̈ܘܿܛܹܐ . 733 : ܥܝܲܪܬܵܐ ܕܫܦ̈ܥܐ ܒܵܥܹܐ ܕܢܸܬܒܲܥ ܡ̣ܢ ܙܲܟܵܝܹ̈ܐ 734 ܡ̣ܢ ܕܝܘܿܕܘܿܪܘܿܣ ܘܬܹܐܘܿܪܘܿܣ ܘܡܵܪܝ ܢܸܣܛܘܿܪܝܣ ܀ 735 : ܠܵܐ ܚܲܝܵܒܼܵܐ ܠܲܝܬ ܒܵܟ ܚܲܝܠܵܐ ܠܡܸܬܼܟܲܬܵܫܘܼ 736 ܕܗܵܐ ܒܢܸܣܝܵܢܵܐ ܝܠܦܬܝܗܝ ܠܙܲܝܢܵܐ ܕܦܵܠܚܹ̈ܐ ܚܝܼܨܹ̈ܐ . 737 : ܗܵܐ ܒܡܘܼܬܼ ܐܸܢܘܿܢ ܒܩܸܐܪܣܵܐ ܕܲܥܒܲܕ ܥܲܡ ܣܝܼ̈ܥܵܬܵܟ 738 ܕܲܗܪܲܩܝ ܘܛܲܫܲܝ̈ ܘܠܵܐ ܣܦ݂ܲܩ ܥܲܙܝܼ ܒܝܘܿܡ ܬܲܟܼܬܘܼܫܵܐ ܀ 739 : ܘܐܸܠܵܐ ܚܵܘܝܼ ܡ̇ܢ ܡ̣ܢ ܦܠܵܚܲܝ̈ܟ ܙܟܼܵܐ ܠܫܲܪܝܼܪܹ̈ܐ 740 ܘܐܸܡܲܬܝ ܘܐܲܝܟܵܐ ܘܲܒܼܝܘܡܲܝ̈ ܡ̇ܢ ܗܘ̤ܵܬ ܙܵܟܼܘܿܬܵܟ . 741 : ܐܲܝܟܵܘ ܣܝܼܡܘܿܢ ܒܘܼܟܼܪܵܐ ܕܒܲܟܲܪ ܒܲܫܟܼܝܼܪܵܬܵܟ 742 ܘܒܐܝܼܕܵܐ ܒܐܝܼܕܵܐ ܟܠ ܕܐܸܬܬܲܠܡܲܕ ܠܙܹܐܦܢܘܼܬܹܗ ܀ 743 : ܗܵܐ ܛܠܹܩܘ ܘܐܵܦܝܼܘ ܟܠܗܘܿܢ ܣܸܕܩܹ̈ܐ ܕܐܵܘܠܸܕ ܒܐܲܪܥܵܐ 744 ܘܠܵܐ ܦܵܫ̣ܘܡܸܢܗܘܿܢ ܐܸܠܵܐ ܣܪܝܼܕܵܐ ܠܚܸܣܕܵܐ ܕܝܼܠܵܟ . 745 : ܠܚܸܣܕܵܟ ܩܲܝܵܡ ܣܪܝܼܕܵܐ ܩܲܠܝܼܠ ܡ̣ܢ ܗܹܪ̈ܣܝܼܣ 746 ܟܲܕ ܟܡܝܼܢܝܼܢ ܒܸܕܡܘܼܬ ܕܐܒܹ̈ܐ ܠܘܲܥܕܵܐ ܕܥܵܢ̈ܐ ܀ 747 : ܠܘܲܥܕܵܐ ܕܥܵܢ̈ܐ ܟܢܝܼܫܝܼܢ ܟܠܫܵܥ ܗܲܪ̈ܛܝܼܩܸܐ 748 ܘܠܵܐ ܡܸܬܟܚܲܕܝܼܢ ܕܡܲܣܠܝܢ ܘܲܫܕܹܝܢ ܣܪ̈ܘܚܹܐ . 749 : ܡܸܠܲܬܼ ܟܸܐܢܹ̈ܐ ܕܚܸܩܲܬ̤ ܐܸܢܘܿܢ ܠܒܲܪ ܡ̣ܢ ܥܵܢ̈ܐ 750 ܘܝܲܬܝܼܪܵܐܝܼܬ ܛܢܵܢܵܐ ܟܹܐܢܵܐ ܕܒܹܝܬܼ ܕܝܘܿܕܘܿܪܣ ܀ 751 : ܕܒܹܝܬܼ ܕܝܘܿܕܘܿܪ̈ܘܣ ܡܟܸܟ ܪܵܘܡܵܐ ܕܟܠ ܗܹܪ̈ܣܝܼܣ 752 ܘܣܵܗܕܝܼܢ ܣܸܦܪܹ̈ܐ ܕܲܟܼܬܵܒܲܝܼ̈ܗܘܿܢ ܥܲܠ ܥܲܡܠܲܝ̈ܗܘܿܢ . 753 : ܒܲܟܼܬܵܒܿܝܼ̈ܗܘܿܢ ܪܫܝܼܡ ܥܘܼܗܕܵܢܵܐ ܕܢܸܨܚܢܲܝ̈ܗܘܿܢ 754 ܕܐܸܡܲܬܝ ܫܲܪܝܼܘ ܘܐܸܡܲܬܝ ܫܲܠܸܡܘ ܒܩܸܐܪܣܵܐ ܕܥܲܡܗܘܿܢ ܀ 755 ܒܝܘܡܲܝ̈ ܘܵܠܝܼܣ ܗ̄ܘ̤ܵܐ ܫܘܼܪܵܝܵܐ ܠܬܲܟܼܬܘܿܫܵܝ̈ܗܘܿܢ : ܒܝܵܘܡܲܝ̈ ܓܲܒܼܪܵܐ ܡܣܲܝܥ ܙܹܐܦܵܐ ܕܒܹܝܬܼ ܐܵܪܝܼܘܿܣ . 756 : ܗܘ̤ ܐܪܝܼܡܹܗ ܠܪܹܫܵܐ ܟܦܝܼܦܵܐ ܕܒܹܝܬ ܐܪܝܼܘܿܣ 757 ܘܲܪܕܲܦ ܐܸܢܘܿܢ ܠܟܵܗܢܹ̈ܐ ܟܸܐܢܹ̈ܐ ܠܒܲܪ ܡ̣ܢ ܥܵܢ̈ܐ ܀ 758 : ܒܗܵܢܵܐ ܙܲܒܼܢܵܐ ܘܲܩܫܹܐ ܙܲܒܼܢܹܗ ܗܘ̤ܵܘ ܫܲܪܝܼܪܹ̈ܐ 759 ܘܫܲܪܝܼܪܵܐܝܬܼ ܡܲܟܟܼܘܼܗܝ ܠܙܲܒܼܢܵܐ ܘܲܠܩܲܫܝܘܼܬܹܗ . 760 : ܡܵܪܹ̈ܐ ܙܲܒܼܢ̈ܐ ܫܲܕܲܪ ܐܸܢܘܿܢ ܠܘܼܩܒܼܵܠ ܙܒܼܢܹ̈ܐ 761 ܒܲܕܡܘܼܬ ܡܲܠܟܵܐ ܕܓܼܒܵܐ ܦܵܠܚܹ̈ܐ ܠܩܸܐܪ̈ܣܹܐ ܩܫܲܝܵܐ ܀ 762 : ܩܫܹܐ ܗ̄ܘ̣ܵܐ ܙܲܒܼܢܵܐ ܕܲܬܼܠܵܬܲܝ̈ܗܘܿܢ ܦܵܠܵܚܹ̈ܐ ܚܝܼܨܹ̈ܐ 763 ܘܫܘܼܪܵܝܵܐ ܗ̄ܘ̣ܵܐ ܕܲܟܼܬܝܼܫܘܼܬܼܵܐ ܕܗܲܪܵܛܝܼܩܹܐ . 764 : ܠܒܲܪ ܡ̣ܢ ܛܲܟܼܣܵܐ ܟܬܝܼܫ ܗ̄ܘ̣ܵܐ ܓܲܒܵܐ ܕܒܹܝܬܼ ܐܵܪܝܼܘܿܣ 765 ܘܲܡܣܲܝܲܥ ܗ̄ܘ̣ܵܐ ܠܲܟܼܬܝܼܫܘܼܬܗܘܿܢ ܡܲܠܟܵܐ ܟܬܝܼܫܵܐ ܀ 766 : ܡܲܠܟܵܐ ܘܥܲܡܵܐ ܙܩܝܼܦ ܗ̄ܘ̣ܵܐ ܐܲܟܚܕ ܠܘܼܩܒܼܵܠ ܟܸܐܢܹ̈ܐ 767 ܘܠܵܐ ܣܵܦܩܝܼܢ ܗ̄ܘ̣ܵܘ ܠܲܡܥܲܙܵܝܼܘ ܠܘܼܩܒܼܵܠ ܟܸܐܢܹ̈ܐ . 768 : ܐܘܿ ܠܙܵܟܘܼܬܼܵܐ ܕܚܵܘܝܼܘ ܒܐܲܪܥܵܐ ܐܲܪ̈ܥܵܢܵܝܹܐ 769 ܕܚܲܣܢܘܼܗܝ ܠܥܵܠܡܵܐ ܘܕܵܫܘܼܗ̇ ܒܐܲܪܥܵܐ ܠܡܵܝܘܿܬܼܘܼܬܼܵܐ ܀ 770 ܐܘ ܠܡܝܘ̈ܬܐ ܕܚܵܘܝܼܘ ܟܘܼܫܪܐ ܕܠܵܐ ܡܵܝܘܿܬܹ̈ܐ : pb. f.68r 771 ܘܲܫܒܲܩ̇ܘ ܒܐܲܪܥܵܐ ܫܸܡ ܙܵܟܼܘܼܬܼܗܘܿܢ ܠܕܪ̈ܐ ܕܐܬ̇ܝܢ . 772 : ܐܘ ܠܗܲܕ̈ܝܼܐܹܐ ܕܲܕܼܪܲܫ̣ܘ ܐܘܼܪܚܵܐ ܕܲܫܚܝܼܩ ܥܲܡܠܵܗ̇ 773 ܕܐܲܠܸܦܘ ܐ̄ܢܵܫ̈ܐ ܕܢܸܪܕܘܢ ܫܦܝܼܪ ܠܘܲܥܕܵܐ ܕܪܘܡܵܐ ܀ 774 : ܠܘܲܥܕܐ ܕܪܵܘܡܵܐ ܪܕܵܘ̣ ܚܲܟܿܝܼܡܹ̈ܐ ܡܚܲܟܿܡܲܝ̈ ܐ̄ܢܵܫ̈ܐ 775 ܘܗܵܢ̇ܘ ܬܲܗܪܵܐ ܕܟܲܕܼ ܒܐܲܪܥܵܐ ܗ̄ܘ̤ܵܘ ܣܥ݂ܲܪܘ ܕܲܫܡܲܝܵܐ . 776 : ܬܲܗܪܵܐ ܪܲܒܵܐ ܡܠܹܐ ܕܘܼܒܵܪܗܘܿܢ ܕܐܲܪܥܵܢܵܝܹܐ 777 ܘܐܲܪ̈ܥܵܢܵܝܹܐ ܠܵܐ ܚܵܪ̣ܘ ܫܲܦܝܼܪ ܒܕܼܘܼܒܵܪ̈ܲܝܗܘܿܢ ܀ 778 : ܒܕܘܼܒܵܪ̈ܲܝܗܘܿܢ ܥܨܵܐܘܢܝ ܕܐܸܬܼܢܸܐ ܬܲܟܼܬܘܼܫܲܝ̈ܗܘܿܢ 779 ܘܲܛܠܝܼܡܘܼܬܼܗܘܿܢ ܥܒܕܬܼܢܝ ܕܐܲܟܸܿܣ ܠܛܵܠܘܿܡ̈ܲܝܗܘܿܢ . 780 : ܛܵܠܘܿܡܲܝ̈ܗܘܿܢ ܢܸܬܠܘܢ ܕܝܢܐ ܕܲܛܠܝܡܼܘܼܬܼܗܘܿܢ 781 ܕܟܲܕܼ ܙܲܟܵܝܼܝܼ̈ܢ ܚܲܝ̇ܒܼܘ ܐܸܢܘܿܢ ܟܲܕܵܒܼܵܐܝܼܬܼ ܀ 782 : ܠܗܵܢܵܐ ܛܠܘܼܡܝܵܐ ܒܥ̇ܝܬܼ ܕܐܸܬܼܢܲܩܲܡ ܡ̣ܢ ܛܵܠܘܿܡܹ̈ܐ 783 ܘܲܥܨܵܢܝ ܪܸܥܝܵܢܝ ܕܐܵܘܠܸܕܼ ܡܸ̈ܠܹܐ ܕܡܲܟܿܣܵܢܘܼܬܼܵܐ . 784 : ܡܸ̈ܠܹܐ ܕܣܲܟܼ̈ܠܹܐ ܥܲܒܼܪܢܝ ܕܐܸܗܘܹܐ ܡܗܦܟ ܡܸܠܹ̈ܐ 785 ܘܟܲܕܼ ܠܵܐ ܪܥܐ ܐ̄ܢܵܐ ܬܢܹ̇ܝܬܼ ܬܲܫܥܝܼܬܼܵܐ ܕܕܘܼܒܵܪ ܟܹܐܢܹ̈ܐ ܀ 786 : ܥܹܢܝܵܢ ܟܹܐܢܹ̈ܐ ܢܸܪܚܲܡ ܟܠܢܫ ܕܟܹܐܝܢ ܥܸܢܝܵܢܹܗ 787 ܘܲܒܼܥܸܢܝܵܢܗܘܿܢ ܢܕܲܪܸܫ ܢܲܦܫܹܗ ܒܟܼܠܗܘܿܢ ܚܲܝ̈ܘܗܝ . 788 : ܚܲܝܹ̈ܐ ܕܠܵܐ ܚܒܸܿܠ ܡܲܩܢܹܐ ܗܪܸܓܿܐ ܕܥܲܡ ܫܲܪܝܼܪܹ̈ܐ 789 ܬܵܘ ܢܸܬܼܗܲܓܹܿܐ ܒܗܸܓܼܝܵܢ ܚܲܝܹ̈ܐ ܕܡ̣ܢ ܡܸܠܲܝ̈ܗܘܿܢ ܀ 790 : ܠܚܲܝܹ̈ܐ ܕܐ̄ܢܵܫ̈ܐ ܪܚܸܡܘ ܫܲܪ̈ܝܼܪܹܐ ܡ̣ܢ ܟܠܡܸܕܡ 791 ܘܡܸܛܠ ܐܢܵܫ̈ܐ ܩܲܒܸܿܠܘ ܒܸܙܚܵܐ ܡ̣ܢ ܡܲܪ̈̇ܚܹܐ . 792 : ܠܪܵܚܸ̇ܡ ܐ̄ܢܵܫܵܐ ܚܙ̣ܵܘ ܕܲܒܛܝܼܠ ܠܹܗ ܥܲܠ ܒܲܪܢܵܫܵܐ 793 ܘܲܬܼܪܲܨܘ ܢܝܼܫܵܐ ܠܲܡܕܲܡܵܝܘܼ ܠܢܝܼܫܵܐ ܕܪ̈ܵܚܡܵܘܗܝ ܀ 794 : ܠܢܝܼܫܵܐ ܕܪ̈ܵܚܡܵܘܗܝ ܚܙ̣ܵܘ ܐܲܬܼܠܹܝܛܹ̈ܐ ܕܙܲܕܝܼܩܘܼܬܼܵܐ 795 ܬܵܘ ܢܸܬܪܲܪܲܫ ܠܡܸܚܢܵܐ ܠܢܝܼܫܵܐ ܕܕܼܘܼܒܵܪ̈ܲܝܗܘܿܢ . 796 : ܕܘܼܒܵܪ̈ܲܝܗܘܿܢ ܢܣܝܼܡ ܐܲܝܟ ܨܲܠܡܵܐ ܩܕܼܵܡ ܪܸܥܝܵܢܲܢ 797 ܘܢܸܚܙܸܐ ܢܲܦ̣ܫܲܢ ܕܲܠܡܵܐ ܣܵܢܝܵܐ ܒܥܵܘܠܵܐ ܣܲܢܝܵܐ ܀ 798 : ܨܵܐܬܼܵܐ ܕܥܵܘܠܵܐ ܢܸܡܪܘܿܩ ܟܠܫܵܥ ܡ̣ܢ ܪܸܥܝܵܢܲܢ 799 ܕܠܵܐ ܢܸܬܼܦܲܪܣܐ ܒܗܵܘ̇ ܒܘܼܚܪܵܢܵܐ ܕܟܹܐܝܢ ܒܘܼܚܪܵܢܹܗ ܀ 1 : ܛܢܵܢܵܐ ܟܹܐܢܵܐ ܕܲܚܠܵܦ ܟܹܐܢܹܐ ܫܚܩܢܝ ܣܲܓܿܝܼ 2 ܕܡܸܛܠ ܡܵܢܵܐ ܛܠܝܼܡ ܝܘܼܬܼܪܵܢܵܐ ܕܡ̣ܢ ܥܲܡܠܲܝܗ̈ܘܿܢ . 3 : ܝܘܼܬܼܪ̈ܵܢܲܝܗܘܿܢ ܚܙܹ̇ܝܬܼ ܕܲܣܒܼܝܼܣܝܼܢ ܒܹܝܬܼ ܐܲܪ̈ܥܵܢܵܐ 4 ܘܚܸܫܹ̇ܬܼ ܣܲܓܿܝܼ ܕܐܲܝܟܲܢ ܘܲܟ̣ܡܵܐ ܛܠܝܼܡܝܼܢ ܟܹܐܢܹ̈ܐ ܀ 5 : ܛܠܘܼܡܝܵܐ ܪܲܒܿܐ ܛܠܲܡ̣ܘ ܡܲܪ̈ܚܹܐ ܠܝܵܕܼܥܲܝ̈ ܩܘܼܫܬܵܐ 6 ܘܚܲܪ ܡܵܢܵܐܝܼܬܼ ܒܲܙܲܚ̣ܘ ܘܐܲܗܸܠ̣ܘ ܒܦܸܬܼܓܼܵܡܲܝ̈ܗܘܿܢ . 7 : ܒܦܸܬܼܓܼܵܡܲܝ̈ܗܘܿܢ ܚܙܵܬ̤ ܐ̄ܢܵܫܘܬܼܵܐ ܫܪܵܪܵܐ ܓܲܠܝܵܐ 8 ܘܠܵܐ ܫܲܪܝܼܪܹ̈ܐ ܚܫܸܟܼܘ ܡ̣ܢ ܢܘܼܗܪܵܐ ܕܗܲܝܡܵܢܘܼܬܼܵܐ ܀ 9 : ܐܲܝܟ ܕܲܒܼܡܠܚܐ ܡܲܕܼܟܼܘܼܗܝ ܠܥܵܠܡܵܐ ܒܣܘܼ̈ܟܵܠܲܝܗܘܿܢ 10 ܘܥܛ̈ܠܝ ܠܸܒܵܐ ܦܟܼܗܘ ܡ̣ܢ ܛܲܡܵܐ ܕܡܠܲܬܼ ܚܲܝ̈ܐ . 11 : ܐܘܪܚܵܐ ܕܚܲܝܹ̈ܐ ܕܪܫ̣ܘ ܒܒܪܝܼܬܐ ܠܡܝܼܬܼܘܼܬܼ ܐܢܵܫܵܐ 12 ܘܡܝ̈ܬܹܐ ܕܥܵܘܠܵܐ ܠܵܐ ܐܸܬܼܢܲܚܲܡܘ ܡ̣ܢ ܚܵܘܒ̈ܝܗܘܿܢ ܀ 13 : ܣܢܝ̈ܝ ܚ̈ܝܐ ܗܘ̤ܵܘ ܚܸܪ̈ܝܵܝܹܐ ܒܚܸܪܚܵܘܼܬܼܗܘܿܢ 14 ܒܗܵܝ̇ ܕܲܣܢܵܐܘܗ̇ ܠܡܸܠܲܬܼ ܩܘܼܫܬܵܐ ܕܲܒܼܝܵܕܘܥܹ̈ܐ . 15 : ܠܡܸܠܲܬܼ ܩܘܼܫܬܵܐ ܪܚܸܡܘ ܫܲܪܝܼܪܹ̈ܐ ܡ̣ܢ ܟܠܡܸܕܹܡ 16 ܘܲܒܼܢܲܝ̈ ܛܘܼܥܝܲܝ ܟܢܝܼܘ ܐܸܢܘܿܢ ܣܵܢܐܹ̈ܐ ܕܩܘܼܫܬܐ ܀ 17 ܫܪܪܐ ܓܠܝܵܐ ܡܲܟܼܪܸܙ ܚܲܝܠܵܐ ܕܦܸܬܼܓܼܵܡܲܝ̈ܗܘܿܢ : pb. f.60v 18 ܘܣܲܟܼ̈ܠܹܐ ܩܥܝ̇ܢ ܕܕܲܓܲܠ ܡܸܐܡܪܵܐ ܕܪܸ̈ܥܝܵܢܲܝܗܘܿܢ . 19 : ܐܲܝܟ ܫܝܼܦܘܿܪܵܐ ܩܥ̇ܐ ܩܘܼܫܬܐ ܒܓܼܵܘ ܣܸܦܪ̈ܝܗܘܿܢ 20 ܘܐܸܕܼܢܵܐ ܕܣܲܟܼ̈ܠܹܐ ܗܘ̤ܵܬܼ ܐܲܝܟ ܫܘܥܐ ܕܠܵܐ ܡܸܬܼܪܲܟܲܟ ܀ 21 ܠܢܝܼܫܵܐ ܕܣܦܪ̈ܐ ܐܲܠܗܝ̈ܐ ܚܢ̣ܵܘ ܫܲܪܝܼܪܹ̈ܐ . 22 ܘܚܲܬܿܝܼܬܼܵܐܝܼܬܼ ܦܲܫܩܘܼܗܝ ܠܚܲܝܠܵܐ ܕܣܘܼܟܠܲܝܗ̈ܘܢ . 23 : ܠܩܘܼܫܬܐ ܕܲܒܼܗܘܿܢ ܚ̣ܙܵܐ ܡܵܪܘܿܕܼܵܐ ܣܵܢܵܐܐ ܕܐܢܵܫܵܐ 24 ܘܐܲܛܸܢ ܐܢܫ̈ܐ ܕܢܣܢܘܢ ܐܢܘܢ ܐܝܟ ܕܲܠܒܿܝܼܫ̈ܐ ܀ 25 : ܛܢܢܐ ܒܝܼܫܵܐ ܐܪܡܝܼ ܢܟܼܠܵܐ ܒܪܸܥܝܵܢ ܣܲܟܼܠܹ̈ܐ 26 ܕܲܢܨܲܚܘܢܗ̇ ܠܡܠܬܼ ܩܘܫܬܐ ܕܒܼܝܵܕܘܥܹ̈ܐ . 27 : ܙܪܥܵܐ ܗ̄ܘ̣ ܕܝܠܹܗ ܗܵܢ ܝܘܠܦܵܢܵܐ ܕܲܫܘܲܚ ܒܐܲܪܥܵܐ 28 ܕܡܣܢܐ ܠܐܢ̈ܫܐ ܝܲܕܘܥܬܢ̈ܐ ܒܥܝܢܝ̈ ܣܟ̈ܠܐ ܀ 29 : ܒܦܘܼܡ ܗܕܝܘ̈ܛܹܐ ܓܣ̇ܐ ܡܸܪܬܹܗ ܥܲܠ ܝܵܕܘܥܹ̈ܐ 30 ܕܝܵܕܥ̇ ܕܪܓܼܝܼܓܼ ܗܸܪܓܐ ܕܠܸܒܿܗܘܿܢ ܠܲܡܨܵܬܼ ܡܸܠܵܘ̈ܗܝ . 31 : ܒܢܟܘܠܬܢ̈ܐ ܡܥܕܼ ܡܸܬܼܢܲܨܲܚ ܢܟܘܠܬܢܐ 32 ܘܒܗܘܢ ܫܵܕܹ̇ܐ ܓܹܐܪܹ̈ܐ ܕܢܸܟܼܠܵܘ̈ܗܝ ܒܓܲܒܵܐ ܕܟܹܐܢ̈ܐ ܀ 33 : ܒܦܘܡܗܘܿܢ ܡܲܩܪܸܒܼ ܥܲܡ ܫܲܪܝܼܪܹ̈ܐ ܒܟܼܠܗܘܿܢ ܕܵܪܹ̈ܐ 34 ܘܲܒܠܸܫܵܢܗܘܿܢ ܚܵ̇ܪܸܒܼ ܣܸܕܼܪܹ̈ܐ ܕܗܲܝܡܵܢܘܼܬܼܵܐ . 35 : ܗܵܢ̇ܘ ܢܝܼܫܹܗ ܡ̣ܢ ܫܘܼܪܵܝܵܐ ܕܬܼܘܼܩܵܢ ܐܵܢܵܫܐ 36 ܕܲܒܼܝܲܕܼ ܐܢܵܫܵܐ ܢܸܣܕܘܿܪ ܩܸܬܪܣܵܐ ܠܘܼܩܒܲܠ ܐܵܢܵܫ̈ܐ ܀ 37 : ܓܘܼܫܡܵܢܵܐܝܼܬܼ ܡܥ̇ܕܼ ܡܸܬܼܟܲܬܲܫ ܥܲܡ ܓܘܼܫܡܵܢܹ̈ܐ 38 ܒܗܵܝ̇ ܕܲܟܼܝܵܢܹܗ ܕܠܵܐ ܪܘܼܟܵܒܼܵܐ ܗ̄ܘ̣ ܘܲܕܼܠܵܐ ܚܙܵܬܼܵܐ . 39 ܒܚܸܘܝܵܐ ܓܫܝܼܡܵܐ ܐܲܩܪܸܒܼ ܠܘܩܕܼܵܡ ܥܲܡ ܒܲܪܬܼ ܩܵܠܹ̇ܐ . 40 ܘܲܒܼܠܸܫܵܢܹܗ ܙܲܪܥܵܗ̇ ܠܛܘܼܥܝܲܝ ܒܐܸܕܼܢܲܝ̈ ܚܵܘܵܐ ܀ 41 : ܒܐܝܼܕܼܵܐ ܕܒܸܣܪܵܐ ܩܲܛܠܹܗ ܠܗܵܒܹܝܠ ܒܘܼܟܼܪܵܐ ܕܟܹܐܢܹ̈ܐ 42 ܘܲܒܚܲܣܵܡܵܐ ܓܡܲܪ ܨܒܼܝܵܢܵܐ ܕܚܵܣܘܿܡܘܼܬܹܗ . 43 : ܒܦܘܼܡ ܡܲܪܵܚܵܐ ܨܲܚܝܹܗ ܠܟܹܐܢܵܐ ܕܟܹܐ ܡ̣ܢ ܥܵܘܠܵܐ 44 ܘܐܲܗܸܠ ܘܲܓܼܚܸܟ ܒܪܵܐ ܙܲܠܝܼܠܵܐ ܥܲܠ ܝܵܠܘܿܕܹܗ ܀ 45 : ܕܐܚܲܝܝ̈ ܒܲܚܣܵܘܲܡܘܼܬܼܵܐ ܝܵܘܣܸܦ ܙܲܒܼܢܹܗ ܠܝܵܘܣܸܦ 46 ܘܥܲܒܼܕܹܗ ܥܲܒܼܕܵܐ ܠܙܲܪܥܹܗ ܕܲܟܼܢܲܥܢ ܥܲܒܼܕܵܐ ܕܥܲܒܼ̈ܕܹܐ . 47 : ܒܝܼܣܲܪܠܵܝܵܐ ܛܲܪܕܹܗ ܠܡܘܼܫܹܵܐ ܘܡ̣ܢ ܒܹܝܬܼ ܦܹܪܥܘܿܢ 48 ܘܐܘܓܪ ܢܲܦ̣ܫܹܗ ܥܲܡ ܩܵܨܵܘܿܡܵܐ ܟܘܼܡܪܵܐ ܕܫܹܐܕ̈ܐ ܀ 49 : ܒܫܵܐܘܿܠ ܫܹܐܕ̇ܐ ܥܘܼܡܪܵܐ ܕܫ̈ܐܕܹܐ ܪܕܼܦܹܗ ܠܕܵܘܝܼܕ 50 ܘܚܲܫ̣ ܘܐܸܬܿܬܲܢܲܚ ܟܲܕܼ ܡܸܬܬܵܘܬܲܒ ܒܹܝܬܼ ܢܘܼܟܼܪ̈ܝܐ . 51 : ܠܟܼܠܗܘܿܢ ܟܐܹܢܹ̈ܐ ܐܲܟܝܼ ܢܟܼܝܼܠܵܐ ܒܲܢܟܼܝܼܠܘܼܬܹܗ 52 ܘܠܵܐ ܗ̄ܘ̣ܵܐ ܢܲܟܼܦܵܐ ܕܠܑܵܐ ܒܲܙܲܚ ܒܹܗ ܒܦܘܼܡ ܡܪ̈ܚܹܐ ܀ 53 : ܒܦܘܼܡ ܡܪ̈ܚܐ ܕܡܝܼܪ ܨܒܝܼܢܗ ܒܟܼܠܗܘܢ ܕܵܪܹ̈ܐ 54 ܘܠܵܐ ܦܫ̣ ܘܐܲܗܡܝܼ ܡ̣ܢ ܬܲܟܼܬܘܼܫܵܐ ܕܥܲܡ ܫܲܪܝܼܪܹ̈ܐ . 55 : ܚܲܕ ܡ̣ܢ ܐܢܫܐ ܫܠܝܼܗ̇ ܒܠܚܘܕܼ ܠܲܟܼܬܝܼܫܘܬܹܗ ܬܲܟܼܬܘܼܫܗ 56 ܘܒܼܵܬܲܪܙܲܒܼܢܵܐ ܗܦ̣ܟ ܠܩܪܵܒܼܵܐ ܕܐܘܼܡܵܢܘܼܬܹܗ ܀ 57 : ܩܪܵܒܼܵܐ ܕܥܵܘܠܵܐ ܪܚܝܼܡ ܠܹܗ ܕܢܸܥܒܸܿܕ ܥܲܡ ܐܲܪ݁ܥܵܢܹܐ 58 ܘܗܵܐ ܡܸܬܼܦܲܪܲܣ ܦܘܼܪ̈ܣܹܐ ܨܢܝܼ̈ܥܹܐ ܕܢܸܓܼܡܘܿܪ ܝܲܨܪܹܗ ܀ 59 : ܥܲܡ ܫܲܪܝܼܪܹ݁ܐ ܡܥܵܕ ܡܸܬܼܟܲܬܲܫ ܕܲܓܿܥ ܟܠܹܗ 60 ܘܲܒܼܕܓ̈ܠܹܐ ܡܚܵܘܹܐ ܚܲܝܠܵܐ ܕܐܘܼܡܵܢܘܼܬܹܗ . 61 : ܒܦܘܼܡ ܙܹܐܦ̈ܢܹܐ ܡܬܲܪܓܸܿܡ ܙܹܐܦܹܗ ܙܹܐܦܵܢܵܝܵܐ 62 ܘܲܒܼܠܸܫܵܢܗܘܿܢ ܫܵܪܹ̇ܐ ܒܸܙܚܵܐ ܒܢܲܟܼܦܑ̈ ܘܟܹܐܢܹ̈ܐ ܀ 63 : ܠܘܼܩܒܲܠ ܟܹܐܢܹ̈ܐ ܬܪܝܼܨ ܠܹܗ ܢܝܼܫܵܐ ܠܡܸܬܼܟܲܬܿܫܘܼ 64 ܕܝܵܕܥ̇ ܕܡܨܝܢ ܠܡܸܣܬܲܪ ܪܵܘܡܵܐ ܕܒܸܢܝܵܢ ܙܹܐܦܹܗ . 65 : ܠܙܹܐܦܵܢܘܼܬܹܗ ܣܬܲܪܘ ܫܲܪܝܼܪܹ̈ܐ ܒܚܹܝܠ ܡܸܠܲܝܗ̈ܘܿܢ 66 ܘܡܸܛܠ ܗܵܕܹܐ ( ܢܵܒܲܚ̇ ) ܟܠܫܵܥ ܒܲܦܛܸܓܼܡܲܝ̈ܗܘܿܢ ܀ 67 ܒܲܕܼܡܘܼܬܼ ܟܲܠܒܐ ܢܵܒܚ̇ ܝܲܨܪܹܗ ܒܦܘܼܡ ܡܪܸ̈ܚܐ : pb. f.61r 68 ܘܡܲܠܸܙ ܫܸܡܥܵܐ ܕܣܲܟܿܘܼܠܬܹܵܢܹ̈ܐ ܒܠܲܙܝܼܙܘܼܬܹܗ . 69 : ܥܝܼܕܼܵܐ ܕܟܲܠܒܹ̈ܐ ܩܢܹܐ ܟܲܠܒܵܢܵܐ ܟܠܒܿܐ ܡܠܝܼܠܵܐ 70 ܘܡܵܐ ܕܚܵܙܹ̇ܐ ܐ̄ܢܵܫ ܕܠܵܐ ܫܡ̇ܥ ܠܹܗ ܦܩ݂ܲܪ ܘܐܸܫܬܚܝܢ ܀ 71 : ܬܠܵܬܼܵܐ ܐܢܵܫ̈ܐ ܚܙ̣ܵܐ ܐܵܦ ܗܵܫܵܐ ܕܫܲܦܝܼܪ ܪܵܕܼܝܼ̇ܢ 72 ܘܫܲܪܝܼ ܡܲܝܠܸܠ ܐܲܝܟ ܗܵܘ̇ ܙܲܒܼܢܵܐ ܕܲܩܕܼܵܡ ܡܵܪܵܢ . 73 : ܒܙܸܩܬܼܵܐ ܕܕܼܵܡ̇ܐ ܠܗܵܘ̇ ܕܕܲܫܠܝܼܚܹ̈ܐ ܙܲܩܬܲܘܼܗܝ ܟܹܐܢܹܐ 74 ܘܙܵܥ ܘܐܸܬܼܒܲܠܗܝܼ ܡ̣ܢ ܩܲܫܝܘܼܬܼܵܐ ܕܦܸܬܼܓܼܵܡܲܝ̈ܗܘܿܢ ܀ 75 : ܬܠܵܬܼܵܐ ܓܼܐܪܹ̈ܐ ܫܕܼܵܘ ܒܹܗ ܦܵܠܚܹ̈ܐ ܕܗܝܡܢܘܬܼܵܐ 76 ܘܐܲܠܦܘܼܗܝ ܚܲܝܠܵܐ ܕܐܲܠܗܘܼܬܼܵܐ ܕܲܟܼܣܹܐ ܒܐܢܵܫܵܐ . 77 : ܒܗܲܝܡܵܢܘܼܬܼܵܐ ܒܲܕܼܩܘܼܗܝ ܠܐܪܵܙܵܐ ܕܗܲܝܡܵܢܘܼܬܼܵܐ 78 ܘܲܓܼܠ̣ܵܘ ܘܚܵܘܝܘܼܗܝ ܠܫܡܝܢ̈ܐ ܘܲܠܐܲܪ̈ܥܵܢܵܝܹܐ ܀ 79 : ܐܝܼܬܼܝܵܐ ܕܐܵܢܵܫܵܐ ܣܵܡ̣ ܐܢܵܫܵܐ ܩܕܼܵܡ ܐ̄ܢܵܫܘܼܬܼܵܐ 80 ܕܢܸܗܘܘܿܢ ܚܵ̇ܢܹܝܢ ܐܢܵܫܵܐ ܠܡܸܩܪܵܐ ܡܸܠܬܼܵܐ ܘܦܲܓܼܪܵܐ . 81 : ܡܸܠܬܐ ܘܦܲܓܼܪܵܐ ܐܲܟܼܪܸܙܘ ܐܢܵܫ̈ܐ ܡܗܝܼܪ̈ܲܝ ܗܵܘܢܵܐ 82 ܘܗܵܐ ܚܲܡܝܼܬܼܝܼܢ ܫܹܐܕܹ̈ܐ ܩܝܼܫܹ̈ܐ ܘܐ̄ܢܵܫ̈ܐ ܣܲܟܼ̈ܠܹܐ ܀ 83 : ܚܕܵܐ ܐܝܼܬܼܘܼܬܼܵܐ ܕܐܝܼܬܹܝܗ̇ ܬܠܵܬܼܵܐ ܬܲܪܓܸܡܘ ܟܹܐܢ̈ܐ 84 ܘܐܲܩܸܦܘ ܥܲܡܵܗ̇ ܚܲܕܼܒܲܪܢܵܫܵܐ ܒܲܚܕܼܵܝܘܼܬܼܵܐ . 85 : ܒܚܲܕܼ ܫܘܼܡܵܗܵܐ ܩܪ̣ܵܘ ܫܲܪܝܼܪܹ̈ܐ ܠܡܸܠܬܼܵܐ ܘܦܲܓܼܪܵܐ 86 ܒܲܪ ܐܝܼܬܼܘܼܬܼܵܐ ܘܒܲܪܐܢܵܫܘܼܬܼܵܐ ܚܲܕܼ ܦܲܪܨܘ̄ :܀ 87 : ܚܲܕܼ ܗ̄ܘ̣ ܡܸܠܬܼܵܐ ܝܲܠܕܹܗ ܕܐܲܒܼܵܐ ܕܠܵܐ ܫܘܼܪܵܝܵܐ 88 ܘܚܲܕܼ ܒܲܪ ܐܢܵܫܵܐ ܡ̣ܢ ܐܵܢܫܘܼܬܼܵܐ ܐܕܼܵܡܵܝܬܿܐ . 89 : ܬܪܹܝܢ ܒܲܟܼܝܵܢܵܐ ܟܠ ܕܐܝܼܬܼ ܠܐܝܼܬܼܝܵܐ ܘܠܲܒܲܪܢܵܫܵܐ 90 ܚܲܕܼ ܒܐܝܼܩܵܪܵܐ ܘܲܒܼܫܘܼܠܛܵܢܵܐ ܒܪܵܐ ܕܐܲܠܵܗܵܐ ܀ 91 : ܒܪܵܐ ܕܐܲܠܵܗܵܐ ܚܲܕܼ ܦܲܪܨܘܿܦܵܐ ܠܵܘ ܒܲܟܼܝܵܢܵܐ 92 ܕܐܝܼܬܼܝܵܐ ܐܝܼܬܼܝܵܐ ܗ̄ܘ̣ ܘܐܢܵܫܵܐ ܐ̄ܢܵܫܵܐ ܗ̄ܘ̣ ܬܪܹܝܢ ܕܲܗܘ̤ܵܘ ܚܲܕܼ . 93 : ܗܵܕܐ ܗ̄ܝ̣ ܡ̣ܠܬܼܵܐ ܕܐܲܟܼܪܸܙܘ ܟܐܢܹ̈ܐ ܒܐܸܕܼܢܲܝ̈ ܐܵܢܵܫܹ̈ܐ 94 ܘܐܵܢܵܫ̈ܐ ܣܲܟܼܠܑܹ̈ܐ ܫܲܡܥܘܼܗ̇ ܘܲܓܼܥܨܘ ܡ̣ܢ ܒܘܼܝܵܢܵܗ̇ ܀ 95 : ܠܗܵܢܵܐ ܢܝܼܫܵܐ ܚܢ̣ܵܘ ܫܲܪܝܼܪܹ̈ܐ ܬܠܵܬܼܵܐ ܕܐܸܡ̇ܪܹܬܼ 96 ܘܠܵܐ ܐܸܬܼܪܲܦܝܼܘ ܡ̣ܢ ܩܵܠ ܒܸܙܚܵܐ ܕܫܹܐܕ̈ܐ ܘܐ̄ܢܵܫ̈ܐ . 97 : ܫܹܐܕܹ̈ܐ ܘܐ̄ܢܵܫܹ̈ܐ ܨܲܝܼܚܘܼ ܐܸܢܘܿܢ ܐܲܝܟ ܕܲܠܒܼܝܼܫܐ 98 ܡܸܛܠ ܡܸܠܬܼܵܐ ܕܗܲܝܡܵܢܘܼܬܼܵܐ ܕܐܲܟܼܪܸܙ ܒܐܲܪܥܵܐ ܀ 99 : ܗܲܝܡܵܢܘܼܬܼܵܐ ܠܒܸܫܘ ܐܲܝܟ ܣܲܟܿܪܵܐ ܩܕܼܵܡ ܟܠ ܩܵܠܝܼ̈ܢ 100 ܘܠܵܐ ܒܪܲܨܘ ܓܹܐܪ̈ܐ ܕܲܨܥܝܼܪ̈ܬܼܵܐ ܒܗܲܕܼܵܡܲܝ̈ܗܘܿܢ . 101 : ܪܘܼܚܵܢܵܐܝܼܬܼ ܡܸܙܕܲܝܼܢܝܼܢ ܗ̄ܘ̣ܵܘ ܟܲܕܼ ܦܲܓܼܪ̈ܢܝܼܢ 102 ܘܲܒܲܦܓܼܪ̈ܲܝܗܘܵܢ ܚܵܣ̇ܢܝܼܢ ܗ̄ܘ̣ܵܘ ܠܹܗ ܠܩܹܐܪܣܵܐ ܕܚܲܫܹ̈ܐ ܀ 103 ܬܲܗܪܵܐ ܪܲܒܿܐ ܡܠܹܐ ܬܲܟܼܬܘܼܫܵܐ ܕܢܸܨܚܵܢܲܝܗܘܿܢ 104 : ܕܟܲܕܼ ܡܵܝܘܿܬܼܝܼܢ ܣܥܲܪ̣ܘ ܣܘܼܥܪ̈ܵܢܹܐ ܘܠܵܐ ܡܵܝܘܿܬܹ̈ܐ 105 : ܡܵܝܘܿܬܹ̈ܐ ܗ̄ܘ̣ܵܘ ܡܸܢܹܗ ܕܛܘܼܗܡܵܐ ܓܒܝܼܠ ܡ̣ܢ ܥܲܦܪܵܐ 106 ܘܗܼܵܢ̣ܵܘ ܬܲܗܪܵܐ ܕܒܹܗ ܒܲܟܼܝܵܢܗܘܿܢ ܙܟܼܵܘ ܠܲܟܼܝܵܢܗܘܿܢ ܀ 107 : ܡܥܝܼܢܵܐ ܕܚܲܫܹ̈ܐ ܒܠܵܘ ܡ̣ܢ ܪܸܕܝܵܐ ܕܗܲܕܵܡܲܝ̈ܗܘܿܢ 108 ܘܐܲܒܲܥ ܠܸܒܗܘܿܢ ܡܸܐܡܪܵܐ ܕܲܟܼܝܵܐ ܕܩܘܼܫܬܵܐ ܕܲܟܼܝܵܐ . 109 : ܡܹܐܡܪܵܐ ܕܲܟܼܝܵܐ ܢܒ݂ܲܥ ܡ̣ܢ ܐܢ̈ܫܐ ܕܲܟܼܝܲܝ ܢܲܦ̣ܫܵܐ 110 ܘܲܕܠܚܘܼܗܝ ܠܫܸܩܝܹܗ ܫܹܐܕܹ̈ܐ ܒܝܼܫܹ̈ܐ ܘܐܵܢܵܫ̈ܐ ܣܲܟܼ̈ܠܐ ܀ 111 : ܡܸܪܬܼܵܐ ܒܝܼܫܬܵܐ ܫܸܚܩܲܬ̤ ܐܸܢܘܿܢ ܠܣܵܢ̈ܝܲܝ ܢܲܦ̣ܫܵܐ 112 : ܘܠܵܐ ܨܒܼܵܘ ܩܲܒܸܿܠ ܫܸܩܝܵܐ ܚܠܲܝܵܐ ܕܗܲܝܡܵܢܘܼܬܼܵܐ 113 : ܒܗܲܝܼܡܵܢܘܼܬܼܵܐ ܚܵܙܝܵܐ ܢܲܦ̣ܫܵܐ ܠܗܲܝܡܵܢܘܼܬܼܵܐ 114 ܘܲܡܚܲܟܿܡܐ ܠܵܗ̇ ܠܡܸܚܙܵܐ ܚܙܵܬܼܵܐ ܕܠܵܐ ܡܸܬܼܚܲܙܝܵܐ ܀ 115 : ܠܵܐ ܓܲܠܝܬ̈ܐ ܓܥ̣ܘ ܫܲܪܝܼܪܹ̈ܐ ܒܓܸܠܢ̈ܝܗܘܿܢ 116 ܘܐܲܝܟ ܕܲܒܢܘܼܗܪܵܐ ܚܵܘܝܼܘ ܐܸܢܹܝܢ ܠܥܹܝܢ ܚܲܙ̈ܝܹܐ . 117 : ܟܣܹܐ ܗ̄ܘ̣ܵܐ ܐ̄ܪܵܙܵܐ ܕܚܲܕܼ ܦܲܪܨܘܿܦܵܐ ܕܐܝܼܬܼܝܵܐ ܘܐܵܢܵܫܵܐ 118 ܘܲܡܣܲܬܲܪ ܗ̄ܘ̣ܵܐ ܡ̣ܢ ܪܸ̈ܥܝܵܢܹܐ ܕܠܵܐ ܝܵܕܘܿܥܹ̈ܐ ܀ 119 : ܠܠܵܐ ܝܵܕܘܼܥܹ̈ܐ ܟܣܐ ܗ̄ܘ̣ܵܐ ܐܪܵܙܵܐ ܕܐܸܡ̇ܪܹܬܼ ܕܲܟܼܣܹܐ 120 ܒܲܕܼܠܵܐ ܝܵܕܼܥܝܼܢ ܠܲܡܚܵܪ ܫܲܦܝܼܪ ܒܲܕܼܠܵܐ ܓܲܠܝ̈ܢ . 121 ܠܝܲܕܘܥܬܼܵܢܹ̈ܐ ܓܠܹܐ ܟܠܡܸܕܹܡ ܕܲܟܼܣܹܐ ܘܲܓܼܠܹܐ : pb. f.61v 122 ܘܢܲܗܝܼܪܵܐܝܼܬܼ ܒܲܕܼܩܝܲܢ ܐ̄ܪܵܙܵܐ ܕܲܣܬܝܪ̈ܵܬܼܵܐ ܀ 123 : ܢܲܗܝܼܪܵܐܝܼܬܼ ܚܵܘܝܘܼܗܝ ܠܐܪܵܙܵܐ ܕܗܲܝܡܵܢܘܼܬܼܵܐ 124 ܘܐܲܝܟ ܕܲܠܝܘܿܩܢܵܐ ܩܲܒܼܥܘܲܗܝ ܒܐܲܪܥܵܐ ܩܕܼܵܡ ܚܲܙܵܝܹ̈ܐ . 125 : ܚܙܵܬܼܵܐ ܕܬܲܗܪܵܐ ܚܵܘܝܼܘ ܐܢܵܫ̈ܐ ܠܲܒܼܢ̈ܝܵܢܵܫܵܐ 126 ܘܠܵܐ ܒܢܲܝ̈ܢܵܫܵܐ ܠܵܐ ܐܸܬܼܒܲܩܝܼܘ ܒܲܫܒܼܝܼܚܘܼܬܹܗ ܀ 127 : ܫܒܼܝܼܚܵܐ ܗ̄ܘ̣ܵܬܼ ܛܵܒܼ ܡܸܠܬܼܵܐ ܕܐܲܟܼܪܸܙ ܒܹܝܬܼ ܐܲܪ̈ܥܵܢܹܐ 128 ܘܲܫܒܼܝܼܚܵܐܝܼܬܼ ܨܵܬܼܘܼܗ̇ ܐܢܵܫ̈ܐ ܪܲܚ̈ܡܲܝ ܩܘܼܫܬܼܵܐ . 129 : ܣܲܟܼܠܹܐ ܒܲܠܚܘܕܼ ܠܵܐ ܨܒ̣ܵܘ ܩܲܒܸܠܘ ܦܝܵܣܵܐ ܕܲܥܠܹܝܗ̇ 130 ܘܠܵܐ ܚܵܪ̣ܘ ܫܲܦܝܼܪ ܒܲܫܒܼܝܼܚܘܼܬܹܗ ܕܦܸܐܝܘܼܬܼ ܫܘܼܦܪܗ̇ ܀ 131 : ܚܣܵܡܵܐ ܣܲܡܝܵܐ ܣܲܡܝܼ ܐܸܢܘܿܢ ܠܣܵܡܝܲܝ ܢܲܦܫܵܐ 132 ܘܠܵܐ ܚ̣ܙܵܘ ܢܘܼܗܪܵܐ ܕܢܲܗܝܼܪ ܡ̣ܢ ܟܠ ܢܘܼܗܪ̈ܝܼܢ . 133 : ܠܑܵܐ ܡܸܕܹܡ ܗ̄ܘ̣ ܢܘܼܗܪܵܐ ܕܫܸܡܫܵܐ ܟܡܵܐ ܐܸܢ ܢܲܗܝܼܪ 134 ܟܲܕܼ ܡܸܬܼܦܲܚܲܡ ܥܲܡ ܢܲܗܝܼܪܵܐ ܕܡ̣ܠܲܬܼ ܩܘܼܫܬܼܵܐ ܀ 135 : ܡܸܠܲܬܼ ܩܘܼܫܬܼܵܐ ܪܲܕܦܵܗ̇ ܠܛܘܼܥܝܲܝ ܚܸܫܟܵܐ ܕܲܬܼܪܹܝܢ 136 ܘܗܵܐ ܡܣܲܝܥܝܼܢ ܠܹܗ ܐܢܵܫ̈ܐ ܒܝܼܫܹ̈ܐ ܕܬܲܦܢܹܐ ܠܫܲܝܢܵܐ . 137 : ܠܚܘܼܪܒܵܐ ܕܲܠܒܲܪ ܛܲܪܕܘܼܗ̇ ܟܹܐܢܹ̈ܐ ܠܕܸܚܠܲܬܼ ܫܹܐܕܹ̈ܐ 138 ܕܠܵܐ ܢܸܬܿܕܵܘܲܕܼ ܥܘܡܼܪܵܐ ܕܐ̄ܢܵܫ̈ܐ ܒܲܟܼܬܝܼܫܘܼܬܼܵܗ̇ ܀ 139 : ܟܬܼܝܼܫ ܗ̄ܘ̣ܵܐ ܥܘܼܡܪܲܢ ܘܲܡܕܵܘܲܕܼ ܗ̄ܘ̣ܵܐ ܕܘܼܒܵܪ ܚܲܝܲܝ̈ܢ 140 ܥܕܲܡܵܐ ܕܫܲܝܸܢ ܡܲܬܼܩܸܢ ܟܠܵܐ ܒܚܲܕܼ ܒܲܪܢܵܫܵܐ . 141 : ܚܲܕ ܡ̣ܢ ܐܢܵܫܵܐ ܓܒ̣ܵܐ ܗܵܘ̇ ܚܲܝܠܵܐ ܕܬܩܸܢ ܐܢܵܫܵܐ 142 : ܘܝܲܗ̣ܒܼ ܒܹܗ ܚܲܝܠܵܐ ܕܢܸܗܘܸܐ ܡܫܲܝܸܢ ܟܠ ܥܲܡ ܟܠܵܐ 143 : ܠܫܲܝܢܵܐ ܕܐܢܵܫ̈ܐ ܓܒ̣ܵܝܗܝ ܡ̣ܢ ܟܠܵܐ ܡܲܬ̣ܩܸܢ ܟܠܵܐ 144 ܘܠܵܐ ܦܵܫ̣ ܡܸܕܹܡ ܕܠܵܐ ܒܹܗ ܫܲܝܸܢ ܥܲܡ ܪܲܒܿܘܼܬܹܗ . 145 : ܚܹܝܠ ܪܲܒܿܘܼܬܹܗ ܓܠ̣ܵܐ ܒܲܟܼܝܵܢܲܢ ܡܟܼܝܼܢ ܒܹܪ̈ܝܵܬܼܵܐ 146 ܘܒܲܫܒܼܝܼܚܘܼܬܹܗ ܝܲܩܪܹܗ ܠܓܸܢܣܲܢ ܓܒܼܝܼܠ ܡ̣ܢ ܥܲܦܪܵܐ ܀ 147 : ܥܲܦܪܵܐ ܫܝܼܛܵܐ ܛܥ̣ܵܐ ܠܲܟܼܝܵܢܹܗ ܘܠܲܡܟܲܝܢܵܢܹܗ 148 ܘܫܲܪܝܼ ܢܵܒܲܚ̇ ܒܲܕܼܡܘܼܬܼ ܟܲܠܒܵܐ ܒܡܵܪܵܐ ܕܓܲܒܼܠܹܗ . 149 : ܒܡܵܪܵܐ ܕܓܲܒܼܠܲܢ ܢܵܒܼܚ̇ܝܼܢ ܥܲܛ̈ܠܹܐ ܕܲܒܼܝܵܘ̈ܡܵܬܲܢ 150 ܒܝܲܕܼ ܨܘܼܚ̈ܝܵܬܼܵܐ ܕܓܼܵܣܹ̇ܐ ܦܘܼܡܗܘܿܢ ܥܲܠ ܫܲܪܝܼܪܹ̈ܐ ܀ 151 : ܒܝܲܕܼ ܫܲܪܝܼܪܹ̈ܐ ܓܠ̣ܵܐ ܨܒܼܝܵܢܹܗ ܨܵܒܹ̇ܐ ܒܚܲܝܲܝ̈ܢ 152 ܘܲܒܗܘܿܢ ܚܵܟܼܡܝܼܢ ܠܡܸܕܲܥ ܐܪܵܙܵܐ ܕܲܣܬܝܼܪ̈ܵܬܹܗ . 153 : ܓܲܙܵܐ ܕܚܘܼܒܹܗ ܣܵܡ̣ ܒܐܝܲܕܼܝ̈ܗܘܿܢ ܕܵܪ݁ܚܡܲܝ ܚܘܼܒܵܗ 154 ܕܲܢܵܦܲܠܓܼܘܼܢܝܗܝ ܚܘܼܒܵܢܵܐܝܼܬܼ ܠܲܨܪܝܼܟܼܘܬܲܢ ܀ 155 : ܨܪܝܼܟ ܗ̄ܘ̣ܵܐ ܓܸܢܣܲܢ ܘܲܡܓܲܙܲܝ ܗ̄ܘ̣ܵܐ ܡ̣ܢ ܟܠ ܛܵܒܼ̈ܢ 156 ܘܣܵܡ̣ ܨܒܼܝܵܢܹܗ ܒܲܟܼܢܵܘ̈ܬܲܢ ܕܲܢܬܲܪܣܘܼܢܲܢ . 157 ܐܲܝܟ ܨܒܼܝܵܢܹܗ ܙܵܢܘܼܗ̇ ܟܹܐܢܹ̈ܐ ܠܡܸܣܟܢܘܲܬܼܢ 158 ܘܲܕܼܠܵܐ ܚܣܵܡܵܐ ܦܲܪܢܸܣܵܘ ܚܲܝܲܝ̈ܢ ܒܪ̈ܘܼܚܵܢܝܵܬܼܵܐ ܀ 159 : ܪܘܼܚܵܢܵܐܝܼܬܼ ܚܵܘܝܼܘ ܚܲܝܠܵܐ ܕܪ̈ܘܼܚܵܢܝܵܬܼܵܐ 160 ܘܲܒܼܓܼܵܠܝܵܬܼܵܐ ܨܵܪܘ ܠܲܢ ܕܘܼܡܝܵܐ ܕܲܣܬܝܼܪܵܬܵܐ . 161 : ܟܣܹܐ ܗ̄ܘ̣ܵܐ ܡܸܢܲܢ ܐ̄ܪܵܙ ܒܘܼܕܵܩܵܐ ܕܲܒܼܪܵܐ ܘܪܘܼܚܵܐ 162 ܘܠܵܐ ܝܵܕܼܥܝܼ̈ܢ ܗܘܲܝ̣ܢ ܕܐܝܼܬܼܝܹ̈ܐ ܐܸܢܘܿܢ ܕܠܵܐ ܫܘܼܪܵܝܵܐ ܀ 163 : ܟܹܐܢܹܐ ܚܲܟܼܡܘܼܗ̇ ܠܠܵܐ ܝܼܕܲܥܬܲܢ ܘܲܕܠܵܐ ܓܼܠܝ̈ܢ 164 ܘܗ̣ܢܘܢ ܐܲܠܦܘܢ ܠܡܩܪܐ ܒܛܲܟܼܣܵܐ ܫܡܵܗܹ̈ܐ ܬܠܵܬܼܵܐ . 165 : ܠܗܵܢܵܐ ܛܲܟܼܣܵܐ ܕܲܘܸܕܘ ܥܲܛ̈ܠܹܐ ܕܲܒܼܝܵܘ̈ܡܵܬܲܢ 166 ܘܲܛܠ̣ܡܘ ܥܲܡ̈ܠܹܐ ܕܐܢܵܫ̈ܐ ܕܛܲܟܿܣܘܼܗܝ ܒܝܲܕܼ ܥܲܡܠܲܝܗ̈ܘܿܢ ܀ 167 : ܥܲܡ̈ܠܹܐ ܫܚܝܼ̈ܩܹܐ ܥ̣ܡܲܠܘ ܟܲܫܝܪܹ̈ܐ ܒܗܵܢܵܐ ܛܲܟܼܣܵܐ 168 ܘܲܚܒܸܢܵܢܹ̈ܐ ܟܲܢܝܼܘ ܐܸܢܘܿܢ ܦܵܥܠܹ̈ܐ ܢܟܼܝ̈ܠܹܐ . 169 : ܦܥ̈ܠܐ ܢܟܼܝܼ̈ܠܹܐ ܩܪ̣ܵܘ ܟܕܒ̈ܐ ܠܦܠܚܝ̈ ܫܦܝܼܪ 170 ܘܡ̇ܢ ܠܵܐ ܢܲܟܼܪܹܐ ܥܲܠ ܗܵܢ ܓܘܼܢܚܵܐ ܕܲܕܚܝܼܠ ܫܸܡܥܹܗ ܀ 171 : ܒܗܵܢܵܐ ܓܘܼܢܚܵܐ ܬܸܡܗܹ̇ܬܼ ܣܲܓܿܝܼ ܐܵܦ ܬܵܡܲ̇ܗ ܐ̄ܢܵܐ 172 ܘܡܸܛܠܵܬܹܗ ܚܸܙܩܹ̇ܬܼ ܣܲܓܿܝܼ ܒܐܘܼܪܚܵܐ ܕܡܸ̈ܠܹܐ . 173 : ܡܸܠܬܼܵܐ ܕܟܹܐܢܹ̈ܐ ܚܙܹܝܬܼ ܕܲܛܠܝܼܡܵܐ ܡ̣ܢ ܛܵܠܘܿܡܹ̈ܐ 174 ܘܲܒܼܥܹܝܬܼ ܕܐܸܕܲܥ ܕܡܵܢܲܐ ܗ̄ܝ̣ ܥܸܠܬܼܵܐ ܕܗܵܢܵܐ ܛܠܘܿܡܝܵܐ ܀ pb. f.62r 175 : ܬܠܵܬܵܐ ܐ̄ܢܵܫ̈ܐ ܓܒܹܝܬܼ ܡ̣ܢ ܟܠܹܗ ܓܲܒܵܐ ܕܟܸܐܢܸ̈ܐ 176 ܕܲܒܼܥܸܠܲܬܼܗܘܿܢ ܐܸܓܼܠܹܐ ܥܸܠܬܼܵܐ ܕܟܼܠܗܘܿܢ . 177 : ܟܸܐܢ̈ܐ ܛܠܲܡܘ ܛܵܠܘܿܡܹ̈ܐ ܒܕܵܕ̈ܝܼܢ ܕܵܪ̈ܝܼܢ 178 ܘܝܲܬܼܝܼܪ ܡ݂ܢ ܟܠ ܠܗܵܠܝܼܢ ܕܐܸܡܪܸܬܼ ܐܣܓܼܝܼܘ ܘܲܛܠܡܘ ܀ 179 : ܕܠܵܐ ܡܘܼܫ̈ܚܵܬܐ ܨܲܚܝܼܘܼ ܐܸܢܘܿܢ ܒܢܲܝ̈ ܚܸܪ̈ܝܵܝܹܐ 180 ܘ̣ܛܵܟ ܡ̣ܢ ܫܸܐܕܹ̈ܐ ܝܲܠܦܘܼܗܝ ܠܗܵܢܵܐ ܙܢܵܐ ܕܨܘܼܚ̈ܝ̇ܬܼܵܐ 181 : ܫܹܐܕ̈ܐ ܐܪܡܝܼܘ ܒܐ̄ܢܵܫ̈ܐ ܣܲܟܼ̈ܠܹܐ ܛܢܵܢܵܐ ܣܲܟܼܠܵܐ 182 ܕܲܢܨܲܚ̣ܘܼܢܵܗ̇ ܠܡܸܠܬܼ ܩܘܼܫܬܐ ܒܠܸܫ̣ܵܢ ܒܸܣܪܵܐ ܀ 183 : ܒܠܸܫܵܢ ܒܸܣܪܵܐ ܡܥܵܕܝܼܢ ܫܸܐܕܹ̈ܐ ܠܲܡܓܼܕܵܦܘܼ 184 ܘܲܒܼܒܸܣܪ̈ܵܢܹܐ ܡܟܲܣܹܝܢ ܙܹܐܦܵܐ ܕܓܼܘܼܕܵܦܲܝ̈ܗܘܿܢ . 185 : ܓܼܘܼܕܵܦܲܝ̈ܗܘܿܢ ܚܙܝܬ ܕܲܢܕܼܝܕܼܝܼܢ ܘܡܲܣܠܹܝܢ ܣܲܓܝܼ 186 ܘܛܸܢܸܬܼ ܣܲܓܼܝ ܕܐܸܬܒܲܥ̣ ܡܸܢܗܘܿܢ ܨܲܥܪܵܐ ܕܟܸܐܢܹ̈ܐ ܀ 187 : ܚܠܵܽܦ ܝܵܕܘܿܥ̈ܐ ܡܸܬܼܟܲܬܲܫ ܐ̄ܢܵܐ ܥܲܡ ܠܵܐ ܪ̈ܕܲܝܵܐ 188 ܕܲܗܘ̤ܵܘ ܚܲܒܼܪ̈ܐ ܠܐܵܟܼܠܩܲܪܨܐ ܒܩܸܐܪܣܵܐ ܕܥܲܡܗܘܿܢ . 189 : ܩܸܐܪܣܵܐ ܗ̄ܘ̣ ܪܲܒܵܐ ܕܣܵܕܪܲܝܢ ܐ̄ܢܫ̈ܐ ܠܘܼܩܒܼܵܠ ܐ̄ܢܵܫ̈ܐ 190 ܘܠܲܝܬܼ ܕܲܡܫܲܐܸܠ ܕܡܵܢܲܐ ܗܝ̣ ܥܸܠܬܹܗ ܕܗܵܢ ܬܲܟܼܬܘܼܫܵܐ ܀ 191 : ܐܲܝܟ ܕܲܒܼܫܢܬܼܵܐ ܛܒܲܥܘ ܟܠ ܬ̣ܓܼܡܝܼ̈ܢ ܡ̣ܢ ܗܵܢ ܫܲܪܒܵܐ 192 ܘܗܵܐ ܒܵܥܹ̇ܐ ܐ̄ܢܵܐ ܕܐܲܥܝܼܪ ܐܸܢܘܿܢ ܕܢܸܬܼܒܿܩܘܿܢ ܒܹܗ . 193 : ܒܓܸܠܝܐ ܡܸܟܸܝܠ ܡܚܵܘܹܐ ܠܹܗ ܠܫܲܪܒܵܐ ܕܡ̣ܠܝܼ̈ 194 ܕܢܸܗܘܘܿܢ ܝܵܕܥܝܼܢ ܨܵܝܿܬܼܝ̈ ܡܸܠܸܐ ܣܘܼܟܵܠ ܡܸ̈ܠܸܐ ܀ 195 : ܐ̄ܢܵܫ̈ܐ ܣܲܟܼ̈ܠܹܐ ܐܸܡܕܲܬܼ ܕܲܛܠܲܡ̣ܘ ܠܐ̄ܢܫ̈ܐ ܟܸܐܢ̈ܐ 196 : ܙܵܕܹܩ ܕܐܸܓܼܠܹܐ ܕܡܲܢܘܼ ܛܠܝܼܡܵܐ ܘܡ̇ܢ ܛܵܠܵܘܿܡܵܐ 197 : ܛܠܝܼܡܲܝ̈ ܡܲܓܿܢ ܐܸܢܘܿܢ ܕܟܲܗܸܢܘ ܫܲܦܝܼܪ 198 ܚܲܕ ܕܝܼܘܿܕܘܿܪܘܿܣ ܘܚܲܕ ܬܹܐܕܘܿܪܘܿܣ ܘܚܲܕ ܢܸܣܛܘܿܪܝܼܣ ܀ 199 : ܗܵܠܹܝܢ ܐܸܢܘܿܢ ܛܠܝܼܡܹ̈ܐ ܕܐܸܡܪܸܬܼ ܡ̣ܢ ܫܘܿܪܝܵܐ 200 ܘܛܵܠܘܿܡܲܝ̈ܗܘܿܢ ܫܸܐܕܹ̈ܐ ܘܐ̄ܢܵܫ̈ܐ ܗܲܪ̈ܵܛܝܼܩܹܐ . 201 : ܗܲܪ̈ܵܛܝܼܩܹܐ ܚ̣ܙܵܘ ܕܐܸܬܼܦܲܪܣܝܼܘ ܙܸܐܦܹ̈ܐ ܕܲܒܼܗܘܿܢ 202 ܘܠܒܫ ܙܲܝܢܵܐ ܐ̄ܢܫ̈ܐ ܠܒܝܼܫܲܝ̈ ܩܘܼܫܬܐ ܀ 203 : ܠܒܼܝܼܫܲܝ̈ ܩܘܼܫܬܐ ܣܲܬܼܪܘܼܗ̇ ܠܛܘܼܥܝܲܝ ܕܲܒܛܵܥܲܝܵ̈ܐ 204 ܘܛܵܒܼ ܡ̣ܢ ܟܠܢܵܫ ܙܪܝܼܙ ܒܲܩܪܵܒܼܵܐ ܕܝܼܘܿܕܿܘܿܪܘܿܣ . 205 : ܗܘ̤ ܐܸܬܼܟܲܬܲܫ ܥܲܡ ܣܝܼ̈ܥܵܬܼܵܐ ܕܗܲܪ̈ܵܛܝܼܩܹܐ 206 ܘܦܲܪܣܝܼ ܘܲܓܼܠܵܗ̇ ܠܙܹܐܵܦܢܘܼܬܼܗܘܿܢ ܩܕܼܵܡ ܟܠ ܒܲܪܢܵܫ ܀ 207 : ܒܣܲܝܦܵܐ ܕܡܸܠܬܹܗ ܚܪܲܒܼ ܡܸܠܲܝ̈ܗܘ̤ܿܢ ܕܢܲܟܼܘܠܬܵܢܹ̈ܐ 208 ܘܠܵܐ ܣܦܲܩܘ ܥܲܙܝܼܘ ܩܕܼܵܡ ܩܲܫܝܘܼܬܼܵܐ ܕܡܸܠܲܬܼ ܦܘܼܡܹܗ . 209 : ܐܝܼܬ ܕܲܠܕܼܐܒܹ̈ܐ ܒܲܕܿܪܼ ܐܸܢܘܿܢ ܒܩܵܠ ܦܸܬܼܓܵܡܵܘ̈ܗܝ 210 : ܘܟܲܢܫܵܗ̇ ܠܥܵܢ̈ܐ ܕܿܡܒܲܕܪܵܐ ܗ̄ܘ̣ܵܬܼ ܒܚܸܪ̈ܝܵܢܲܝܗܘܿܢ 211 ܒܲܐܢܛܝܘܿܟܝܼ ܟܲܪܟܼܵܐ ܫܲܪܝܼ ܒܩܸܐܪܣܵܐ ܕܥܲܡ ܛܵܥܲܝܵܐ . 212 ܘܒܼܵܬܿܪܼ ܙܲܒܼܢܵܐ ܓܡܲܪ ܙܵܟܼܘܿܬܹܗ ܒܐܲܬܼܪܵܐ ܕܛܲܪܣܘܿܣ . 213 : ܒܛܲܪܣܘܿܣ ܟܲܪܟܼܵܐ ܡܛܵܬܹܗ ܦܸܨܬܼܵܐ ܠܲܡܟܹܿܗܵܢܘܼ 214 ܐܲܝܟܵܐ ܕܝܼܠܝܼܕ ܗ̇ܘ ܟܵܪܘܿܙܵܐ ܕܟܼܠܗܘܿܢ ܥܲܡܡܹ̈ܐ ܀ 215 : ܒܗܵܢܵܐ ܟܲܪܟܵܐ ܢܨܲܚ̣ ܝܘܼܠܦܵܢܹܗ ܕܟܼܵܗܢܵܐ ܙܲܗܝܵܐ 216 ܘܒܹܗ ܐܸܬܼܟܲܠܲܠ ܐܲܝܟ ܙܲܟܲܝܵܐ ܕܠܵܐ ܚܵܒܼܘ ܘܐܲܫܦܸܠܘ . 217 : ܪܲܒ ܙܲܟܵܝܹ̈ܐ ܚܲܝܸܠ ܐܸܢܘܿܢ ܠܦܵܠܚܹ̈ܐ ܚܝܼ̈ܨܐ 218 ܘܗܘ̇ ܣܵܡ̣ ܐܸܢܘܿܢ ܢܘܼܗܪܵܐ ܘܡܸܠܚܵܐ ܠܝܘܼܬܼܪܵܢ ܐ̄ܢܵܫܵܐ ܀ 219 : ܠܬܹܐܕܘܿܪܘܿܣ ܫܲܕܪܹܗ ܠܟܲܪܟܼܵܐ ܟܪܝܼܗ ܒܲܚܛܝܼܬܼܵܐ 220 ܕܡܸܬܟܲܢܹܐ ܗ̄ܘ̣ܵܐ ܒܫܹܡ ܒܲܛܝܼܠܵܐ ܡܲܦܣܘܿܣ ܕܿܝܼܘܵܐ . 221 : ܕܲܝܼܘܵܐ ܐܲܩܝܼܡ ܦܬܲܟܼܪܵܐ ܠܲܫܡܹܗ ܘܲܩܪܵܝܗܝ ܡܲܦܲܣܘܿܣ 222 ܘܡܸܬܼܟܲܢܝܵܐ ܗ̄ܘ̣ܵܬ ܐܵܦ ܗ̇ܝ ܡܕܝܼܢܬܐ ܡܲܦܣܘܿܣܛܝܼܐ ܀ 223 : ܡ̣ܢ ܚܲܕ ܟܲܪܟܼܵܐ ܢܦܲܩܘ ܠܲܡܦܹܝ̈ܕܹܐ ܬܠܵܬܐ ܕܢܘܼܗܪܵܐ 224 ܘܲܕܢܲܚ ܢܘܼܗܪܵܐ ܕܕܘܼܒܵܪ̈ܲܝܗܘܿܢ ܒܟܲܪ̈ܟܹܐ ܬܠܵܬܼܵܐ . pb. f.62v 225 : ܒܲܚܕܵܐ ܡܕܝܼܢ̄ܬܵܐ ܗܘ̤ܵܐ ܡܵܘܠܵܕܵܐ ܕܲܬܼܠܵܬܼܝ̈ܗܘܿܢ 226 : ܘܡ̣ܢ ܕܐܸܬܼܪܲܒܝܼܘ ܫܲܪܝܼܘܼ ܒܩܸܐܪܣܵܐ ܕܚܠܵܦ ܩܘܼܫܬܵܐ 227 : ܐܲܝܟ ܕܠܦܵܠܚܹܐ ܙܲܝܸܢ ܐܸܢܘܿܢ ܩܘܼܫܬܵܐ ܒܚܲܝܠܹܗ 228 ܘܫܲܕܿܪܼ ܐܸܢܘܿܢ ܠܡܸܥܒܿܕ ܩܸܐܪܣܵܐ ܕܥܲܡ ܣܵܛܵܢܵܐ . 229 : ܦܸܨ̈ܐ ܕܚܘܼܒܵܐ ܐܲܪܡܝܼ ܚܘܼܒܵܐ ܠܲܬܼܠܵܬܲܝ̈ܗܘܿܢ 230 ܘܟܼܠܚܲܕ ܡܸܢܗܘܿܢ ܠܦܲܩ ܠܲܦܢܝܼܬܼܵܐ ܕܦܲܩܕܹܗ ܪܸܡܙܵܐ ܀ 231 : ܪܸܡܙܵܐ ܟܲܣܝܵܐ ܟܣܐ ܗ̄ܘ̣ܵܐ ܒܡܸܠܵܘ̈ܗܝ ܕܬܹܐܕܘܿܪܘܿܣ 232 ܘܲܡܬܲܪܓܸܡ ܗ̄ܘ̣ܵܐ ܐ̄ܪ̈ܵܙܹܐ ܟܣܲܝܵ̈ܐ ܠܲܡܦܣܘܿܣܛܵܝܹ̈ܐ . 233 : ܡܲܦܣܘܿܣܛܵܝܹ̈ܐ ܡܸܬܼܟܿܢܝܼܢ ܗ̄ܘ̣ܵܘ ܒܢܲܝ̈ ܡܲܦܣܘܼܣܛܐ 234 ܒܫܸܡ ܗ̇ܘ ܫܸܐܕܵܐ ܕܣܝܼܡ ܗ̄ܘ̣ܵܐ ܒܲܫܡܹܗ ܦܬܲܟܼܪܵܐ ܚܲܪܫܵܐ ܀ 235 : ܫܡܵܗܹ̈ܐ ܣܢܲܝ̈ܵܐ ܟܲܦܲܪ ܡܸܢܗܘܿܢ ܡܗܝܼܪ ܪܸܥܝܵܢܵܐ 236 ܘܲܥܒܲܕ ܐܸܢܘܿܢ ܡܵܐܢܹ̈ܐ ܕܟܲܝܵ̈ܐ ܠܫܸܡ ܒܵܪܵܘܿܝܵܐ . 237 : ܒܫܸܡ ܒܵܪܘܿܝܵܐ ܟܲܕܢܹܗ ܟܸܐܢܵܐ ܠܫܹܐܕܵܐ ܕܟܲܪܟܼܵܐ 238 ܘܐܲܠܦܹܗ ܕܢܸܬܼܢܸܐ ܫܡܵܗܹ̈ܐ ܬܠܵܬܼܵܐ ܚܕܵܐ ܐܝܼܬܼܘܼܬܼܵܐ ܀ 239 : ܫܡܵܗܹ̈ܐ ܬܿܠܵܬܼܵܐ ܠܒܝܼܟ ܗ̄ܘ̣ܵܐ ܦܵܠܚܵܐ ܕܙܲܕܼܝܼܩܘܼܬܼܵܐ 240 ܘܫܵܕܐ ܗ̄ܘ̣ܵܐ ܠܗܘܿܢ ܒܲܕܡܘܼܬ ܓܸܐܪܹ̈ܐ ܒܗܲܪ̈ܵܛܝܼܩܹܐ . 241 : ܕܚܝܼܠ ܗ̄ܘ̣ܵܐ ܩܵܠܹܗ ܟܲܕ ܩܵܥܹܐ ܗ̄ܘ̣ܵܐ ܒܦܘܼܠܵܓܿܝܼ̈ܗܘܿܢ 242 ܘܠܵܐ ܡܨܝܢ ܡܥܲܙܝܼܢ ܠܲܡܨܵܬܼ ܫܸܡܥܵܐ ܕܣܘܼܟܵܠ ܡܸܠܵܘ̈ܗܝ ܀ 243 : ܒܣܘܼܟܵܠ ܡܸܠܵܘ̈ܗܝ ܡܸܬܬܲܡܗܝܼܢ ܗ̄ܘ̣ܵܘ ܫܸܐܕܹ̈ܐ ܟܬܝܼ̈ܫܹܐ 244 ܕܡܵܢܵܐ ܗ̄ܝ̣ ܗܵܕܹܐ ܕܟܲܕ ܒܲܪܢܵܫܵܐ ܡܙܝܼܥ ܠܲܢ ܩܵܠܹܗ . 245 : ܬܗܪܵܐ ܪܲܒܵܐ ܣܥܲܪ ܒܵܪܘܿܝܵܐ ܒܲܒܼܢܲܝ̈ ܒܲܝܬܹܗ 246 ܘܚܵܒܼܘ ܡ̣ܢ ܩܵܠܵܐ ܕܦܸܬܼܓܵܡܲܝ̈ܗܘܿܢ ܫܸܐܕܸ̈ܐ ܘܐ̄ܢܵܫ̈ܐ ܀ 247 : ܫܸܐܕܹ̈ܐ ܘܐ̄ܢܵܫ̈ܐ ܫܡ̣ܲܥܘ ܒܲܪܬ ܩܵܠܵܐ ܕܫܝܼܦܘܿܪ ܩܵܠܵܐ 248 ܘܲܟܼܢܲܫܘ ܘܐ̣ܬܼܵܘ ܘܲܣܕܿܪܼܘ ܩܸܐܪܣܵܐ ܠܘܼܩܒܼܵܠ ܡܸܠܵܘ̈ܗܝ . 249 : ܢܸܒܼܥܵܐ ܕܡܸ̈ܠܹܐ ܪ̈ܘܼܚܵܢܝܵܬܼܵܐ ܓܲܚ ܡ̣ܢ ܦܘܼܡܹܗ 250 ܘܐܲܝܟ ܡܵܡܘܠܵܐ ܓܲܪܦܹܗ ܠܚܲܝܠܵܐ ܕܗܲܪ̈ܛܝܼܩܹܐ ܀ 251 : ܒܲܕܡܘܼܬ ܓܸܦܹ̈ܐ ܛܵܦܘ ܐܪ̈ܝܵܢܹܐ ܘܐܸܘܢܡܝܵܢܹ̈ܐ 252 ܘܐܸܒܼܕܘ ܥܲܡܗܘܿܢ ܕܘܼܡܵܪ̈ܲܝܼܛܹܐ ܘܦܸܘܠܘ̈ܢܝܵܢܹ̈ܐ . 253 : ܐܲܝܟ ܕܲܠܥܘܼܪܵܐ ܒܲܕܪ ܐܸܢܘܿܢ ܠܣܸܕܩܸ̈ܐ ܦܠܝܼܓܹ̈ܐ 254 ܘܲܥܪܲܩܘ ܘܲܛܫܵܘ ܒܹܝܬܼ ܚܘܼܠܵܢܹ̈ܐ ܕܲܟܼܡܹܐܢܲܝܼ̈ܗܘܿܢ ܀ 255 : ܥܪܘܼܩܝܵܐ ܪܗܝܼܒܼܵܐ ܥܪܲܩܝ ܣܝܼܵܥܬܗ̈ܘܿܢ ܕܲܒܼܢܿܝܼ ܛܘܼܥܝܲܝ 256 ܡ̣ܢ ܩܕܼܵܡ ܓܲܒܼܪܵܐ ܕܿܡܼܬܲܪܓܡ ܗ̄ܘ̣ܵܐ ܫܪܵܪܵܐ ܕܲܟܼܝܵܐ . 257 : ܫܪܵܪܵܐ ܕܲܟܼܝܵܐ ܫܡܲܥܘ ܕܲܓܵܠܹ̈ܐ ܡ̣ܢ ܫܲܪܝܼܪܹ݁ܐ 258 ܘܙܵܥܘ ܘܐܸܬܼܒܲܠܗܘܿܢ ܐܲܝܟ ܝܵܠܸܕܬܼܵܐ ܕܚܲܣܢܗ̇ ܟܸܐܒܵܐ ܀ 259 : ܚܸܝܠ ܐܵܬܼܘܵܬܼܵܐ ܚܵܘܝܼ ܐܸܢܘܿܢ ܠܦܵܠܚܸ̈ܐ ܫܵܦ̈ܠܹܐ 260 ܘܲܫܕܵܘ ܙܲܝܢܵܐ ܕܝܘܼܠܦܵܢܲܝ̈ܗܘܿܢ ܘܲܥܪܲܩܘ ܥܲܪܛܸܠ . 261 : ܐܘ ܟܡܵܐ ܕܚܝܼܠܵܐ ܚܲܝܠܵܐ ܕܚܲܝܠܹܗ ܠܦܵܠܚܵܐ ܕܪܘܼܚܵܐ 262 ܕܚܵܒܼܘ ܡ̣ܢ ܩܵܠܹܗ ܟܸܢ̈ܫܹܐ ܟܬܝܼܫܹ̈ܐ ܕܟܲܢܸܫܘ ܕܲܝܼܘܹ̈ܐ ܀ 263 : ܐܘ ܟܡܵܐ ܕܚܝܼܠ ܗ̄ܘ̣ܵܐ ܣܘܼܟܵܠ ܡܸ̈ܠܹܐ ܕܲܗܦܵܟܼܵܬܹ̈ܗ 264 ܕܲܡܦܲܪܣܹܐ ܗ̄ܘ̣ܵܐ ܙܢܲܝ̈ ܨܢܥܵܬܹ̈ܗ ܕܟܼܠ ܝܘܼܠܦܵܢܝܼ̈ܢ . 265 : ܐܘܿ ܟܡܵܐ ܡܗܝܼܪ ܗ̄ܘ̣ܵܐ ܗܵܘܢܵܐ ܕܬܲܩܢܵܐ ܡ̣ܢ ܟܠ ܕܲܡ̣ܗܝܼܪ 266 ܕܵܠܵܐ ܫܒܲܩ ܡܸܕܡ ܕܲܡܚܲܦܲܝ ܗ̄ܘ̣ܵܐ ܕܠܵܐ ܓܠܵܐ ܘܚܵܘܝܹܗ ܀ 267 : ܐܘܿ ܟܡܵܐ ܥܪܝܼܡ ܗ̄ܘ̣ܵܐ ܠܡܸܒܨܵܐ ܣܸܦܪܸ̈ܐ ܐܲܠܵܗܵܝܹ̈ܐ 268 ܕܦܫܸܩ ܩܵܠܹ̈ܐ ܕܢܲܒܝܼܘܼܬܼܵܐ ܘܕܲܫܠܝܼܚܘܼܬܼܵܐ . 269 : ܐܘ ܟܡܵܐ ܪܗܸܛܘ ܗ̄ܘ̣ܵܘ ܙܵܘܥܲܝ̈ ܢܲܦܫܹܗ ܥܲܡ ܗܲܕܵܡܵܘ̈ܗܝ 270 ܘܣܲܝܟܹܗ ܠܪܲܗܛܵܐ ܕܟܼܠܗܘܿܢ ܣܸܦܪܹ̈ܐ ܠܓܵܘܼ ܡ̣ܢ ܡܸܠܵܘ̈ܗܝ ܀ 271 : ܐܘܿ ܠܗܝ̇ ܢܲܦܫܵܐ ܡܗܝܼܪܲܬܼ ܗܵܘܢܵܐ ܘܩܫܝܲܬܼ ܚܲܝܠܵܐ 272 ܕܚܸܣܢܲܬ̤ ܘܲܙܟܲܬ̤ ܠܲܬܼܪܹܝܢ ܩܸܐܪ̈ܣܹܐ ܕܫܸܐܕܹ̈ܐ ܘܐ̄ܢܵܫ̈ܐ . pb. f.63r 273 : ܠܫܸܐܕܹ̈ܐ ܘܐ̄ܢܵܫ̈ܐ ܙܟܼܵܐ ܐܲܬܠܹܝܼܛܵܐ ܕܙܲܕܝܼܩܘܼܬܼܵܐ 274 ܘܠܵܐ ܐܸܬܪܦܝܼ ܡ̣ܢ ܟܠ ܬܲܟܼܬܘܼܫܵܐ ܕܥܲܡ ܟܠ ܚܲܫܝܼܢ ܀ 275 : ܢܝܼܫܵܐ ܬܪܲܝܼܨܵܐ ܩܒܲܥ ܒܲܒܼܪܝܼܬܼܵܐ ܠܲܩܪ̈ܲܒܼܬܵܢܹܐ 276 : ܕܢܸܗܘܘܿܢ ܚܵܢܹܝܢ ܠܕܸܚܠܲܬܼ ܩܘܼܫܬܼܵܐ ܒܕܘܼܡܝܵܐ ܕܝܼܠܹܗ 277 : ܡܸܠܚܵܐ ܘܢܘܼܗܪܵܐ ܗܘ̤ܵܘ ܦܸܬܼܓܼܵܡܵܘ̈ܗܝ ܒܹܝܬܼ ܐܲܪ̈ܥܵܢܐ 278 ܘܝܼܠܲܦܘ ܐ̄ܢܵܫ̈ܐ ܠܲܡܲܕܵܟܼܘܼ ܠܲܒܫܲܝ̈ ܐ̄ܢܵܫܵܐ ܀ 279 : ܛܲܥܡܵܐ ܛܵܒܼܵܐ ܩܢܵܬ̤ ܐ̄ܢܵܫܘܼܬܼܵܐ ܒܝܲܕܼ ܣܘܼܟܵܠܵܘ̈ܗܝ 280 ܘܫܵܛܲܬ̤ ܘܲܫܕܲܬ̤ ܠܲܗܦܝܼܟܼܘܼܬܼܵܐ ܕܕܚܸܠܲܬ̤ ܫܹܐܕܹ̈ܐ . 281 ܠܗܵܢܵܐ ܓܲܒܼܪܵܐ ܓܢܒܵܪ ܚܲܝܠܵܐ ܘܲܡܗܝܼܪ ܗܵܘܢܵܐ . 282 ܣܢܵܐܘܼܗܝ ܐ̄ܢܵܫ̈ܐ ܣܲܢܝܲܝ ܢܲܦܫܵܐ ܘܡܲܠܝܲܝ ܚܘܼܬܼܪܵܐ ܀ 283 : ܡܸܠܲܬܼ ܩܘܼܫܬܵܐ ܣܵܡܬܹܗ ܕܢܸܗܘܹܐ ܟܵܪܘܿܙ ܩܘܼܫܬܼܵܐ 284 ܘܣܲܟܼ̈ܠܹܐ ܩܪܵܐܘܼܗܝ ܦܠܝܼܓܼ ܪܸܥܝܵܢܵܐ ܘܡܲܠܸܦ ܙܐܦܵܐ . 285 : ܐܘܿ ܠܗܲܦܟܼܵܝܹ̈ܐ ܟܡܵܐ ܗܲܦܟܼܵܝܵܐ ܗܲܦܟܼܵܝܵܐ ܗܲܦܟܼܵܝܘܼܬܼܗܘܿܢ 286 ܕܲܠܢܲܗܝܼܪܵܐ ܩܪܵܐܘܼܗܝ ܚܸܫܟܵܐ ܘܚܸܫܟܵܐ ܢܘܼܗܪܵܐ ܀ 287 : ܠܘܵܝܵܐ ܕܡܸܠܬܼܵܐ ܕܲܢܒܝܼܘܼܬܼܵܐ ܫܵܘܹܝܢ ܥܲܛ̈ܠܹܐ 288 ܕܲܗܦܲܟܼܘ ܛܲܟܼܣܵܐ ܕܬܩܝܼ̈ܢܬܼܵܐ ܠܗܲܦܟܼܵܝܵܬܼܵܐ . 289 : ܠܗܲܦܟܼܵܝܵܬܼܵܐ ܪܚܸܡܘ ܗܲܦܟܼܵܝܹ̈ܐ ܣܲܢܝܲܝ̈ ܢܲܦܫܵܐ 290 ܘܲܣܩܲܪܘ ܘܲܣܢܵܘ ܠܐ̄ܢܵܫ̈ܐ ܪ̈ܵܚܸܡܸܐ ܕܗܲܝܡܵܢܘܼܬܼܵܐ ܀ 291 : ܗܲܝܡܵܢܘܼܬܼܵܐ ܕܠܵܐ ܡܸܙܕܲܟܼܝܵܐ ܐܲܟܼܪܸܙܘ ܟܸܐܢܸ̈ܐ 292 ܕܝܼܘܿܕܘܿܘܿܣ ܘܬܐܕܘܿܪܘܿܣ ܘܥܲܡ ܢܸܣܛܘܿܪܝܼܣ . 293 : ܒܲܬܸܠܵܬܲܝ̈ܗܘܿܢ ܚܵܘܝܲܬ ܚܲܝܠܵܗ̇ ܬܠܝܼܬܵܘܬܼܵܐ 294 ܘܐܲܠܦܲܬ̤ ܐܸܢܘܿܢ ܠܡܸܣܬܲܪ ܒܸܕܝܐ ܕܝܘܼܠܦܢ ܛܘܼܥܝܲܝ ܀ 295 : ܟܵܗܢܸ̈ܬ ܒܚܝܼܪܹ̈ܐ ܣܵܡܲܬ̤ ܐܸܢܘܿܢ ܒܟܲܪ̈ܟܹܐ ܬܠܵܬܼܵܐ 296 ܕܢܸܗܘܘܿܢ ܡܲܐܣܝܼܢ ܟܸܐܒܸ̈ܐ ܩܫܲܝ̈ܐ ܒܦܸܬܓܼܵܡܲܝ̈ܗܘܿܢ . 297 : ܡܲܐܣܝܲܝ̈ ܐ̄ܢܵܫܵܐ ܗܘ̣ܵܘ ܫܲܪܝܼܪܹ̈ܐ ܒܟܼܠ ܟܲܪ ܕܲܗܘ̤ܵܘ 298 ܘܲܙܗܝܼܪܵܐܝܼܬܼ ܪܵܥ̣ܘ ܡܲܪܥܝܼܬܼܵܐ ܕܥܲܪ̈ܒܹܐ ܡܠܝܼܠܹ̈ܐ ܀ 299 : ܠܗܝ̇ ܒܲܪܬ ܩܵܠܵܐ ܕܲܠܘܵܬ ܫܸܡܥܘܿܢ ܫܡܲܥܘ ܟܲܫܝܼܪܹ̈ܐ 300 ܘܬܲܠܡܸܕܘ ܘܐܲܠܸܦܘ ܠܓܼܒܼܪܹ̈ܐ ܘܢܫܹ̈ܐ ܘܲܠܝܲܠܘܼ̈ܕܹܐ . 301 : ܒܝܲܕ ܣܘܼܥܪ̈ܵܢܹܐ ܓܲܡܪܘܼܗܝ ܠܲܫܡܵܐ ܕܫܸܡ ܪܵܥܝܼܘܼܬܼܵܐ 302 ܘܟܼܠܚܲܕ ܡܸܢܗܘܿܢ ܣܥܲܪ ܡܲܪܥܝܼܬܹܗ ܕܠܵܐ ܒܘܼܣܪܵܢܵܐ ܀ 303 : ܠܛܲܪܣܘܿܣܵܝܹܐ ܪܥ̣ܵܐ ܕܝܘܿܕܿܪܘܿܣ ܡܗܝܼܪ ܒܲܕܪܵܫܵܐ 304 ܚܲܟܹܡ ܐܸܢܘܿܢ ܠܡܸܫܪܵܐ ܩܸܛܪܹ̈ܐ ܕܗܲܪ̈ܵܛܝܼܩܹܐ . 305 : ܠܡܲܦܣܘܿܣܛܵܝܹ̈ܐ ܪܥ̣ܵܐ ܬܹܐܵܕܘܿܪܘܿܣ ܒܲܕܹܩ ܐ̄ܪ̈ܵܙܹܐ 306 ܘܐܲܠܸܦ ܐܸܢܘܿܢ ܠܲܡܚܵܪ ܫܲܦܝܼܪ ܒܲܕܠܵܐ ܓܿܠܝܵܢ ܀ 307 : ܠܒܘܿܙܵܢܛܵܝܹ̈ܐ ܪܥ̣ܵܐ ܢܸܣܛܘܿܪܝܼܣ ܚܲܪܝܼܦ ܙܵܘܥܹܗ 308 ܘܚܲܟܸܡ ܐܸܢܘܿܢ ܠܡܹܐܪܲܥ ܩܸܐܪܣܵܐ ܕܥܲܡ ܗܹܪܹ̈ܣܝܼܣ . 309 : ܡܕܝܼܢܲܬ ܡܲܠܟܹ̈ܐ ܡܛܵܬܹܗ ܠܬܲܩܢܵܐ ܠܲܡܕܲܒܵܪܘ 310 ܠܲܦܘܼܬ ܕܲܪܓܹܗ ܚܵܘܝܼ ܦܸܐܪܹ̈ܐ ܕܡܲܠܦܵܢܘܼܬܹܗ ܀ 311 : ܚܲܟܝܼܡܵܐܝܼܬܼ ܒܢܵܝܗܝ ܠܲܫܪܵܪܵܐ ܕܡܸܠܲܬܼ ܩܘܼܫܬܵܐ 312 ܕܠܵܐ ܢܙܝܼܥܘܼܢܵܝܗܝ ܡܲܫܒܹ̈ܐ ܫܓܼܝܼ̈ܫܹܐ ܕܗܲܪ̈ܵܛܝܼܩܹܐ . 313 : ܗܲܪ̈ܛܝܼܩܹܐ ܣܢܵܐܘܼܗܝ ܡܲܓܢ ܠܪܵܚܸܡ ܩܘܼܫܬܼܵܐ 314 ܘܪܲܟܸܒܼܘ ܦܘܼܪ̈ܣܹܐ ܕܟܲܕܵܒܼܘܼܬܵܐ ܠܘܼܩܒܼܵܠ ܡܸܠܵܘ̈ܗܝ ܀ 315 : ܦܘܼܪ̈ܣܹܐ ܨܢܝܼ̈ܥܹܐ ܚܫܲܠܘ ܩܲܝܢܵܝܹ̈ܐ ܙܹܐܦܵܢܵܝܹ̈ܐ 316 ܕܢܹܐܣܪܘܿܢ ܡܸ̈ܠܹܐ ܕܠܵܐ ܡܸܬܠܲܒܼ̈ܟܵܢ ܒܐܝܼܕܵܐ ܕܙܹܐܦܵܐ . 317 : ܙܹܐܦܵܢܵܐܝܼܬ ܣܵܥ̣ܘ ܡܲܪ̈ܵܚܹܐ ܥܲܠ ܫܲܪ̈ܝܼܪܹ̈ܐ 318 ܘܲܕܠܵܐ ܥܸܠܬܼܵܐ ܩܛܲܪܘ ܥܸܠܬܼܵܐ ܕܲܓܵܠܵܬܵܐ ܀ 319 : ܣܵܗ̈ܕܹܐ ܕܫܘܼܩܪܵܐ ܓܒܼܵܘ ܫܲܩܵܪܹ̈ܐ ܒܕܝܼܢܹܗ ܕܟܹܐܢܵܐ 320 ܒܗ̇ܘ ܐܸܣܟܹܝܡܵܐ ܕܥܸܒܕܲܬ̤ ܐܝܼܙܒܹܝܠ ܒܕܝܼܢܹܗ ܕܢܵܒܼܘܼܬܼ . 321 : ܐܲܢ̄ܬܬܵܐ ܩܛܵܠܬܹܗ ܠܢܵܒܼܘܼܬ ܟܹܐܢܵܐ ܡܛܠ ܟܲܪܡܹܗ 322 ܘܲܠܫܲܪܝܼܪܵܐ ܢܸܫܹ̈ܐ ܪܲܕܦܵܝܗܝ ܡ̣ܢ ܟܵܗܢܘܼܬܹܗ ܀ 323 ܢܸܫܹ̈ܐ ܐܲܓܼܪܘ ܟܵܗܢܹ̈ܐ ܕܙܹܐܦܵܐ ܒܕܝܼܢܵܐ ܕܙܹܐܦܵܐ : pb. f.63v 324 ܘܲܥܒܲܕܘ ܐܸܢܘܿܢ ܐܣܟܘܵܠܲܣܛܝܼ̈ܩܹܐ ܕܕܲܓܵܠܘܼܬܼܵܐ . 325 : ܒܕܲܗܒܼܵܐ ܙܲܒܼܢܘܗܝ ܠܩܘܼܫܬܐ ܕܲܟܼܝܵܐ ܕܠܵܐ ܡܸܙܕܲܒܲܢ 326 ܘܒܹܝܬܼ ܙܵܒܼܢܵܐ ܠܲܡܙܲܒܢܵܢܵܐ ܛܠܡܘ ܠܟܸܐܢܹ̈ܐ ܀ 327 : ܟܸܣܦܵܐ ܚܲܪܫܵܐ ܕܲܚܩܹܗ ܠܟܹܐܢܵܐ ܠܒܲܪ ܡ̣ܢ ܫܲܝܢܵܐ 328 ܘܟܲܕ ܛܵܒܼ ܚܲܪܫܵܐ ܗ̄ܘ̣ ܐܲܪܝܼܡ ܩܵܠܹܗ̇ ܥܲܠ ܟܹܐܢܘܼܬܵܐ . 329 : ܐܘ ܠܟܹܐܢܘܼܬܐ ܟܡܵܐ ܐܸܫܬܲܬܼܩܲܬ̤ ܡ̣ܢ ܬܲܒܼܥܵܬ̈ܗ̇ 330 ܘܠܵܐ ܐܲܟܸܣܬܹܗ ܠܙܹܐܦܵܐ ܓܲܠܝܵܐ ܐܲܝܟ ܕܵܡܲܥܕܵܐ ܀ 331 : ܐܘܿ ܟܡܵܐ ܪܲܒ ܗ̄ܘ̣ܵܐ ܥܵܘܠܵܐ ܕܐܥܘܸܠ ܟܵܗ̈ܢܹܐ ܒܟܵܗܢ̈ܐ 332 ܘܠܵܐ ܙܵܥܘ ܘܲܕܚܸܠܘ ܡ̣ܢ ܡܵܗܢܘܼܬܐ ܕܿܡܟܲܗܢܝܼܢ ܗ̄ܘ̣ܵܘ . 333 : ܬܵܘ ܟܹܝܬ ܟܵܗܢܹ̈ܐ ܚܙ̣ܵܘ ܡ̇ܢ ܥܸܒܼܕܲܬ̤ ܡܸܥܲܬ̤ ܟܵܗܢܹ̈ܐ 334 ܕܕܚܸܩܲܬ̤ ܟܵܗܢܵܐ ܡ̣ܢ ܟܵܗܢܘܼܬܐ ܥܵܘܠܵܐܝܼܬܼ ܀ 335 : ܡܲܪܵܚܐܝܼܬܼ ܠܟܹܐܢܵܐ ܕܲܚܩܘܼܗܝ ܡ̣ܢ ܟܵܗܢܘܼܬܗ 336 : ܘܠܵܐ ܟܹܐܢܵܐܝܬ ܓܙܲܪܘ ܘܲܫܕܵܐܘܼܗܝ ܠܐܸܟܣܘܿܪܝܵܐ 337 : ܘܐܸܢ ܐܝܼܬܼ ܕܵܐܡ̇ܪ ܕܠܵܘ ܟܸܐܢܵܐܝܼܬܼ ܐܸܡܪܸܬ ܗܵܠܹܝܢ 338 ܢܚܵܘܹܐ ܒܓܼܠܝܵܐ ܘܐܵܢܵܐ ܦܵܪܲܥܢܵܐ ܚܵܘܒܲܬ ܡܸܠܲܝ̈ ܀ 339 : ܬܵܐ ܚܵܘܵܐ ܠܝܼ ܓܲܒܼܪܵܐ ܕܕܵܐܸܢ ܠܘܼܩܒܼܵܠ ܡܸܠܲܝ̈ 340 ܕܡܵܢܲܐ ܗ̣ܝ ܥܸܠܬܐ ܕܚܲܝܵܒܼܘܼܬܹܗ ܕܗܵܢܵܐ ܓܼܒܼܪܵܐ . 341 : ܓܠܝ ܘܒܲܕܸܩ ܠܝܼ ܙܢܵܐ ܕܣܲܟܼܠܘܼܬܹܗ ܢܗܲܝܼܪܵܐܝܼܬܼ 342 ܘܫܲܠܸܡ ܐ̄ܢܵܐ ܠܵܟ ܕܫܲܦܝܼܪ ܚܝܒܿܬ ܠܐܲܝܢܵܐ ܕܐܲܣܟܸܠ ܀ 343 : ܠܲܡܨܲܚܝܵܢܵܘ̈ܗܝ ܐܸܡܪܸܬ ܗܵܠܹܝܢ ܘܬܘܼܒܼ ܐܵܡܲ݁ܪ ܐ̄ܢܵܐ 344 ܕܿܢܚܵܘܘܿܢ ܠܲܢ ܙܢܵܐ ܕܣܲܟܼܠܘܼܬܼܵܐ ܕܐܸܬܼܚܲܝܲܒܼ ܒܵܗ̇ . 345 : ܠܲܝܬ ܟܝܼܬܼ ܕܲܡܨܐ ܕܢܹܐܡܲܪ ܡܸ̈ܠܹܐ ܠܘܼܩܒܼܵܠ ܡܸܠܲܝ̈ 346 ܒܲܕܠܵܐ ܝܵܕܲܥ ܠܡܸܪܕܵܐ ܒܐܘܼܪܚܵܐ ܕܦܘܼܢܵܝ ܡܸ̈ܠܵܐ ܀ 347 : ܠܵܐ ܝܵܕܥܝܼܢ ܐܢܬܘܿܢ ܠܲܡܪܲܟܵܒܼܘܼ ܦܝܵܣܵܐ ܕܡܸ̈ܠܸܐ 348 ܐܸܢ ܨܵܒܹܝܢ ܐ̄ܢܬܘܿܢ ܫܡ݂ܲܥܘ ܡܸܢܝ ܘܐܹܡܲܪ ܕܠܵܐ ܝܵܕܥܝܼܢ ܐ̄ܢܬܘܿܢ . 349 : ܘܐ̄ܢܵܐ ܐܵܡ̇ܪ ܐ̄ܢܵܐ ܕܡܵܢܵܐ ܗܝ̣ ܥܸܠܬܹܗ ܕܗܵܢ ܬܲܟܼܬܼܘܼܫܵܐ 350 ܘܡ̣ܢ ܐܲܝܟܵܢ ܢܒܲܥ ܡܹܐܟܲܠܩܲܪܨܵܐ ܕܥܲܠ ܗܵܢ ܓܲܒܼܪܵܐ ܀ 351 : ܚܣܵܡܵܐ ܒܝܼܫܵܐ ܕܐ̄ܢܵܫ̈ܐ ܒܝܼܫܹ̈ܐ ܣܢܵܝܗܝ ܠܲܬ̣ܪܝܼܨܵܐ 352 ܡܛܠ ܥܸܠܬܵܐ ܕܗܲܝܡܵܢܘܬܵܐ ܕܬܲܪܓܸܡ ܫܲܦܝܼܪ . 353 : ܪܹܫܵܐ ܕܡܸܨܪܝܼܢ ܟܪܝܼܗ ܗ̄ܘ̣ܵܐ ܘܲܢܣܝܼܣ ܒܗܵܢܵܐ ܫܲܪܒܵܐ 354 ܘܕܲܫܡܲܥ ܩܵܠܵܐ ܕܓܵܙܲܪ ܟܸܐܒܹܗ ܛܲܢ ܘܐܸܬܼܥܲܙܲܙ ܀ 355 : ܓܙܵܪܵܐ ܕܡܸܠܬܹܗ ܕܡܲܐܣܹܐ ܫܲܦܝܼܪ ܚܙܵܐ ܡܸܨܵܪܵܝܵܐ 356 ܘܠܵܐ ܫܸܦܪܲܬ̤ ܠܹܗ ܡܸܠܬܐ ܕܡܵܠܝܵܐ ܙܢܲܝ̈ ܚܘܼܠܹܡܵܢܵܐ . 357 : ܠܡ̇ܢ ܠܲܡ ܡܲܟܼܪܸܙ ܬܪܹܝܢ ܫܘܼܡܵܗܹ̈ܐ ܡܸܠܬܐ ܘܦܲܓܪܵܐ 358 ܘܥܲܠ ܡ̇ܢ ܩܵܪܹܐ ܡܸܠܬܐ ܕܡܘܼܬܐ ܕܥܲܒܼܕܵܐ ܘܕܥܵܒܘܿܕܼܵܐ ܀ 359 : ܠܡ̇ܢ ܠܵܐ ܐܡ̇ܪ ܕܐܸܡܵܐ ܗ̄ܝ̣ ܡܲܪܝܼܡ [...] ܕܐܲܠܵܗܘܼܵܬܐ 360 ܕܝܼܠܕܲܬ̤ ܠܐܝܼܬܝܵܐ ܒܸܣܪ̈ܢܵܐܝܼܬܼ ܒܲܕ ܗܘ̤ܵܐ ܒܸܣܪܵܐ . 361 : ܗܵܕܲܐ ܗܝ̣ ܥܸܠܬܐ ܕܚܲܣܵܡܘܼܬܹܗ ܕܐܵܓܸܒܼܛܵܝܵܐ 362 ܘܡܸܛܠ ܗܵܕܹܐ ܣܢܵܝܗܝ ܠܲܬܿܪܝܼܨܵܐ ܐܲܝܟ ܕܠ̣ܒܼܝܵܫܐ ܀ 363 : ܚܣܵܡܵܐ ܫܓܼܪܹܗ ܠܚܲܣܘܡܼܬܵܢܵܐ ܠܘܼܩܒܼܵܠ ܟܹܐܢܵܐ 364 ܕܡܛܠ ܡܛܵܝܗܝ ܕܿܢܕܲܒܲܪ ܡܕܝܼܢܲܬ ܡܲܠܟܹ̈ܐ . 365 : ܡܘܼ̈ܟܼܠܸܐ ܕܢܸܟܼܠܵܐ ܚܫܲܠ ܚܲܣܵܡܵܐ ܒܲܢܟܼܝܼܠܘܼܬܹܗ 366 ܘܐܵܘܚܸܕ ܐܸܢܘܿܢ ܒܐܝܼܕܵܐ ܕܐ̄ܢܵܫ̈ܐ ܠܡܸܣܚܲܦ ܩܘܼܫܬܼܵܐ ܀ 367 ܟܢܘܼܫܝܵܐ ܕܙܹ̈ܐܦܵܐ ܟܲܢܸܫ ܘܐܝܼܬܝܼ ܥܲܠ ܫܲܪܝܼܪܵܐ . 368 ܘܫܲܡܲܗ ܐܸܢܘܿܢ ܒܫܸܡ ܣܘܿܢܗܵܕܘܿܣ ܒܚܝܼܪܵܐ ܘܕܼܵܟܼܝܵܐ . 369 : ܗܵܢܵܐ ܟܫܘܼܫܝܵܐ ܕܵܚܩܹܗ ܠܟܵܗܢܵܐ ܡ̣ܢ ܟܵܗܢܘܼܬܹܗ 370 ܒܫܵܘܬܵܦܘܼܬܵܐ ܕܢܸܫܹ̈ܐ ܕܥܲܕܲܪ ܠܫܸܟܼܠܵܐ ܕܟܼܵܗܢܹ̈ܐ ܀ 371 : ܗܵܕܹܐ ܗ̄ܝ̣ ܥܸܠܬܼܵܐ ܕܐܸܬܼܚܲܝܲܒܼ ܒܵܗ̇ ܠܵܐ ܚܲܝܵܒܼܵܐ 372 ܘܲܢܦ̣ܩ ܛܸܒܵܐ ܕܚܲܝ̇ܒܼܘܼܬܹܗ ܕܲܓܵܠܵܐܝܼܬܼ . pb. f.64r 373 : ܦܲܚܹ̈ܐ ܢܟܼܝ̈ܠܐ ܛ̣ܡܲܪܠܗ ܢܟܼܝܼ̈ܠܹܐ ܠܕܼܟܹܐ ܢܲܦ̣ܫܵܐ 374 ܡܲܓܿܢ ܨܲܚܘܼܗܝ ܐܲܝܟ ܕܲܠܣܵܢܠ̇ܐ ܕܗܝܡܵܢܘܼܬܼܵܐ ܀ 375 ܗܵܐ ܚܵܘܝܬܼܵܐ ܠܥܸܠܬܼܵܐ ܕܕܼܝܼܢܹܗ ܕܓܲܒܼܪܵܐ ܛܠܝܡܼܵܐ . 376 ܕܠܵܐ ܟܹܐܢܵܐܝܼܬܼ ܚܲܝܒܼܘܼܗܝ ܐܢܫ̈ܐ ܢܟܼܘܠܬ̈ܢܐ . 377 : ܗܵܐ ܒܲܕܩܬܿܗ ܐܵܦ ܠܚܣܵܡܹܗ ܕܚܲܣܘܼܡܬܼܵܢܵܐ 378 ܕܡܲܓܿܢ ܛܲܠܡܹܗ ܠܟܼܵܗܢܵܐ ܦܐܲܝܵܐ ܒܲܕܼܠܵܐ ܦܲܐܝ̈ܢ ܀ 379 ܠܵܐ ܟܹܐܢܵܐ ܗܘ̣ܵܬܼ ܕܟܼܵܗܢܵܐ ܢܸܦܘܿܩ ܡ̣ܢ ܟܵܗܢܘܼܬܹܗ 380 ܘܠܵܐ ܙܵܕܸܩ̇ ܗ̄ܘ̣ܵܐ ܕܢܲܟܿܘܼܠܬܵܢܹ̈ܐ ܢܸܩܢܘܢ ܕܪܓܹܗ . 381 : ܗܵܐ ܚ̣ܙܵܘ ܐܢܵܫ̈ܐ ܟܡܵܐ ܬܲܩܢ̈ܬܼܵܐ ܗܦܲܟ̣ܘ ܚܣܡ̈ܐ 382 ܘܚܘܪܘ ܘܐܸܬܼܒܲܩܘ ܕܟܼܡܵܐ ܒܝܼܫܵܐ ܚܵܣܘܿܡܘܼܬܼܵܐ ܀ 383 : ܗܵܐ ܐܸܬܼܓܲܠܝܬ̤ ܬܲܚܦܝܼܬܼ ܙܹܐܦܵܐ ܕܲܒܼܙܹܐܦܵܢܹ̈ܐ 384 ܕܠܵܐ ܟܹܐܢܵܐܝܼܬܼ ܬܒܲܥ̣ܘ ܟܹܐܢܘܼܬܼܵܐ ܒܕܼܝܼܢܵܐ ܕܦܣܩ̣ܘ . 385 : ܘܐܸܢ ܐܝܼܬܼ ܕܐܡ̇ܪ ܕܠܵܘ ܟܹܐܢܵܐܝܼܬܼ ܬܢܹܝ̇ܬܹܗ ܠܫܲܪܒܵܐ 386 ܢܹܐܡܲܪ ܠܝܼ ܗܘ̤ ܕܲ [ ܒܼ ] ܡ̇ܢ ܐܣܛܹܝ̇ܬܼ ܡ̣ܢ ܘܵܠܝܼܬܼܵܐ ܀ 387 : ܡܵܢܵܘ ܕܐܸܡ̇ܪܹܬ ܕܠܵܐ ܐܲܝܟ ܕܐܝܼܬܼܵܘܼܗܝ ܗܵܟܲܢ ܐܸܡ̇ܪܹܬܼ 388 ܢܚܵܘܹܐ ܒܓܸܠܝܵܐ ܟܠܡ̇ܢ ܕܐܝܼܬܼ ܠܹܗ ܡܸܠܬܐ ܓܠܝܼܬܼܵܐ . 389 : ܠܲܝܬܿ ܠܵܟ ܓܲܒܼܪܵܐ ܕܗܦܸܟ ܡܸ̈ܠܹܐ ܠܘܼܩܒܲܠ ܡܸ̈ܠܲܝ 390 ܘܠܵܐ ܘܲܬܼܚܵܘܸܐ ܕܟܹܐܝܢ ܗ̄ܘ̣ ܕܝܼܢܵܐ ܕܚܲܝܒܹܗ ܠܟܹܐܢܵܐ ܀ 391 : ܘܢܸܗܘܸܐ ܕܐܵܡܲ̇ܪ [ ܕ ] ܗܵܐ ܐ̄ܢܵܐ ܟܵܗܢܵܐ ܓܲܙܪܘܼܗܝ ܠܕܼܝܼܢܵܐ 392 ܠܲܕܼܠܵܐ ܡܚܲܝܒܼܝܼܢ ܠܡܵܢܵܐ ܡܚܲܝܒܼܝܼܢ ܐܲܝܟ ܚܲܝܵܒܹ̈ܐ . 393 : ܗܵܐ ܕܝܘܿܕܘܿܪܘܿܣ ܘܬܹܐܕܘܿܪܘܿܣ ܟܹܐܢܹ̈ܐ ܐܸܢܘܿܢ 394 ܠܲܝܬܿ ܐ̄ܢܵܫ ܕܐܵܡܲܪ̈ ܕܩܲܛܪܸܓܼ ܐܸܢܘܿܢ ܕܝܼܢܵܐ ܕܐܢܵܫ̈ܐ ܀ 395 : ܠܡܵܢܵܐ ܡܨܲܚܝܼܢ ܥܲܛ̈ܠܲܝ ܠܸܒܵܐ ܠܝܼܕܿܘܼܥܬܼܵܢܹ̈ܐ 396 ܘܥܲܠ ܡ̇ܢ ܥܵܪܩܝܼ̇ܡ ܡ̣ܢ ܚܸܟܼܡ̈ܬܼܵܐ ܕܬܼܘܼܪܓܼܵܡܲܝܗܘܿܢ . 397 : ܗܵܐ ܠܵܐ ܢܸܒܼ̇ܥܹܬܼ ܒܥܵܬܼܵܐ ܕܡܼ̈ܠܹܐ ܥܲܠ ܡܸܠܲܝܗ̈ܘܿܢ 398 ܥܕܲܡܵܐ ܕܵܢܒ̣ܥ ܚܣܵܡܵܐ ܒܝܼܫܵܐ ܒܐ̄ܢܵܫ̈ܐ ܒܝܼܫܹ̈ܐ ܀ 399 : ܗܵܐ ܒܝܵܘܡܲܝ̈ܗܘܿܢ ܠܵܐ ܗ̄ܘ̣ܵܐ ܟܢܘܼܫܝܵܐ ܕܣܘܿܢܗܘܿܕܝܼܩܘܿܣ 400 ܘܠܵܐ ܦܘܼܩܕܵܢܵܐ ܕܟܲܢܸܫ ܟܵܗܢܹ̈ܐ ܠܘܵܬܼ ܬܲܒܼ̈ܥܵܬܼܵܐ . 401 : ܬܠܵܬܼܵܐ ܟܢܘܼܫ̈ܝܹܐ ܗܘ̤ܵܘ ܒܵܗ̇ ܒܐܲܪܥܵܐ ܕܪܗܘܿܡܵܢܝܼܵܐ 402 ܘܟܼܠܚܲܕܼ ܡܸܢܗܘܿܢ ܝܼܕܲܥ̣ ܙܲܒܼܢܹܗ ܘܓܲܠܝܵܐ ܥܸܠܬܹܗ ܀ 403 : ܚܲܕܼ ܐܸܬܼܟܲܢܲܫ ܒܝܵܘܡܲܝ̈ ܡܲܠܟܐ ܩܘܼܣܛܲܢܛܝܼܢܘܿܣ 404 ܡܸܛܠ ܪܘܼܫܥܵܐ ܕܲܢܒ݂ܲܥ ܡ̣ܢ ܫܸܠܝ ܒܦܘܼܡ ܐܵܪܝܼܘܿܣ . 405 : ܗܵܘ̇ ܬܘܼܒܼ ܕܲܬܪܹܝܢ ܗܘ̤ܵܐ ܒܝܵܘܡ̈ܬܹܗ ܕܬܹܐܕܵܣܝܼܣ 406 ܒܥܸܠܲܬܼ ܒܸܕܼܝܵܐ ܫܟܼܝܼܪܵܐ ܕܐܵܘܠܸܕ ܡܵܩܕܘܿܢܝܼܣ ܀ 407 : ܬܠܝܼܬܼܵܝܵܐ ܗܘ̤ܵܐ ܒܪܹܫܵܢܘܼܬܼܵܐ ܕܲܬܼܪܹܝܢ ܡܲܠܟܹ̈ܐ 408 ܘܥܸܠܬܹܗ ܐܝܼܬܹܝܗ̇ ܚܵܣܘܿܡܘܼܬܹܗ ܕܐܲܓܒܼܛܵܝܵܐ . 409 : ܗܵܐ ܣܘܿܢܗܵܕ̈ܘܿܣ ܬܠܵܬܼܵܐ ܕܲܗܘ̤ܵܘ ܒܙܲܒܼܢܹ̈ܐ ܬܠܵܬܼܵܐ 410 ܘܠܵܐ ܒܚܲܕܼ ܡܸܢܗܘܿܢ ܠܵܐ ܗܘ̤ܵܘ ܐܵܢܵܫ̈ܐ ܬܠܵܬܼܵܐ ܕܐܸܡ̇ܪܹܬܼ ܀ 411 : ܒܗܵܘ̇ ܩܲܕܡܵܝܵܐ ܠܵܐ ܝܠܝܼܕܼܝܼܢ ܗ̄ܘ̣ܵܘ ܕܒܹܝܬܼ ܕܝܘܿܕܘܿܪܘܿܣ 412 ܘܡܲܢ̣ܘܼ ܕܡܨܐ ܕܢܹܐܡܲܪ ܕܝܼܢܵܐ ܥܲܡ ܠܵܐܝܠܝܼܕ̈ܐ . 413 : ܒܗܵܘ̇ ܬܘܼܒܼ ܕܲܬܼܪܹܝܢ ܠܵܐ ܡܲܢܲܥ̣ܘ ܗ̄ܘ̣ܵܘ ܠܪܹܫܵܢܘܼܬܼܵܐ 414 ܡܕܝܼܢ ܓܼܠܝܵܐ ܗ̄ܝ̣ ܕܠܵܐ ܩܪ̣ܵܐ ܐܸܢܘܿܢ ܟܢܘܼܫܹ̈ܐ ܠܕܝܼܢܵܐ ܀ 415 : ܒܲܬܼܠܬܼܵܚܵܐ ܥܲܢܝܼܕܝܼܢ ܗ̄ܘ̣ܵܘ ܡ̣ܢ ܒܹܝܬܼ ܚܲܝܹ̈ܐ 416 ܘܡܲܢ̣ܘܼ ܕܫܲܢܲܝ̈ ܕܿܠܥܲܢܝܼ̈ܕܹܐ ܢܩܲܛܪܸܓܼ ܡܲܓܿܢ . 417 : ܗܵܐ ܐܸܬܼܓܲܠܝܲܬ̤ ܥܸܠܬܼܵܐ ܕܬܵܒܼܥܵܐ ܙܢܲܝ̈ ܨܘܼܚ̈ܬܼܵܐ 418 ܢܸܒܼܥܹܐ ܗܵܟܹܝܠ ܕܡܸܛܠ ܡܵܢܵܐ ܡܨܲܚܝܢ ܟܹܐܢܹ̈ܐ ܀ 419 : ܠܡܵܢܵܐ ܟܬܼܝܼܫܝܼܢ ܐܢܵܫ̈ܐ ܟܬܼܝܼܫܹ̈ܐ ܠܘܼܩܒܲܠ ܬܲܩܢܹ̈ܐ 420 ܘܬܼܵܢܹ̇ܝܢ ܒܸܙܚܵܐ ܣܵܢܝܲܝ̈ ܢܲܦܫܵܐ ܥܲܠ ܫܲܦܝܼܪܹ̈ܐ . 421 : ܠܡܵܢܵܐ ܩܪ̈ܝܼܢ ܕܠܵܐ ܫܲܪܝܼܪ̈ܝܼܢ ܣܸܦܪܹ̈ܐ ܕܐܲܟܼܬܸܒܼܘ 422 ܕܗܵܐ ܠܵܐ ܢܲܗܝܼܪ ܕܸܢܚܹܗ ܕܫܸܡܫܵܐ ܐܲܝܟ ܡܸܠܲܝ̈ܗܘܿܢ ܀ 423 ܠܡܵܢܵܐ ܡܟܲܕܼܒܼܝܼܢ ܡܸ̈ܠܹܐ ܕܚܸܪܡܵܐ ܕܣܘܿܢܗܘܿܕܝܼܩܘܿܣ : pb. f.64v 424 ܕܗܵܐ ܠܲܝܬܿ ܟܸܢܫܵܐ ܕܩܲܛܪܸܓܼ ܐܸܢܘܿܢ ܒܡܸܕܹܡ ܕܲܫܟܼܝܼܪ . 425 : ܘܐܸܢܗܘ̤ ܕܬܼܢܹܝ̇ܢ ܠܗܵܝ̇ ܣܘܿܢܗܵܕܘܿܣ ܬܹܒܼܝܼܠܵܝܬܵܐ 426 ܡ̇ܢ ܩܲܪܝܼܒܼܵܐ ܗܵܕܹܐ ܠܐܢܵܫ̈ܐ ܕܡܲܝܼܝܼܬܼܝܼܢ ܗ̄ܘ̣ܵܘ ܀ 427 : ܘܐܸܢܗ̤ܘ ܕܬܼܵܒܼܥܝܼܢ ܫܲܪܒܹܿܗ ܕܢܸܣܛܘܿܪ ܕܲܒܼܗܵܘ̇ ܙܲܒܼܢܵܐ 428 ܗܵܐ ܐܵܦ ܠܵܐ ܗܘ̤ ܫܲܡܥܹܗ ܠܫܲܪܒܵܐ ܕܲܓܼܙܲܪ ܕܝܼܢܹܗ . 429 : ܠܵܐ ܩܲܪܝܼܒܼ ܗ̄ܘ̣ܵܐ ܠܘܵܬܼ ܕܝ̈̇ܢܐ ܕܚܲܝܒܼܘܼܗܝ ܡܲܓܿܢ 430 ܒܗܵܝ̇ ܕܥܲܢܝܼܕܼ ܗ̄ܘ̣ܵܐ ܥܲܕܼܠܵܐ ܢܸܡܛܹܐ ܨܝܕܼ ܕܲܝ̈̇ܢܵܘܗܝ ܀ 431 : ܡܲܢ̣ܘܼ ܡ̣ܢ ܡܬܼܘܿܡ ܫܡܲܥ̣ ܐܲܝܟ ܗܵܕܹܐ ܕܲܣܥܪܘ ܟܵܗܢܹ̈ܐ 432 ܕܲܦܲܣܲܩ̣ . ܕܝܢܵܐ ܟܲܕ ܠܵܐ ܩܲܪܝܹܒܼ ܡܸܬܿܕܝܼܢܵܐ . 433 : ܚܲܣܲܒܼ ܒܐܲܦܹ̈ܐ ܣܥ̣ܪܘ ܕܝ̈̇ܢܐ ܕܗܢܐ ܕܝܼܢܵܐ 434 ܘܡ̣ܢ ܦܲܪܨܘܿܦܵܐ ܒܗܸܬܼܘ ܕܲܢܚܵܘܘܢ ܫܪܵܪܵܐ ܓܲܠܝܐ ܀ 435 : ܡ̣ܢ ܡܸܨܪܵܝܵܐ ܒܗܸܬܼܘ ܚܲܟܝ̈ܡܹܐ ܩܵܢܝܲܝ̈ ܗܵܘܢܵܐ 436 ܘܩܸܢܛܵܐ ܕܢܸ̈ܢܹܐ ܣܲܪܸܕܼ ܐܸܢܘܿܢ ܠܡܹܐܡܲܪ ܩܘܼܫܬܐ 437 : ܘܗܵܐ ܡܦܣܵܝܼܢ ܗ̄ܘ̣ܵܘ ܒܢܝܼܫܵܐ ܕܡܸܠܵܘ̈ܗܝ ܕܐܵܓܸܒܼܛܵܝܵܐ 438 ܘܠܵܐ ܫܵܠܡܝܼܢ ܗ̄ܘ̣ܵܘ ܠܚܸܪ̈ܡܹܐ ܕܲܟܼܬܲܒܼܘ ܚܲܪܡܵܢܵܐܝܼܬܼ ܀ 439 : ܚܲܪܡܵܢܵܐܝܼܬܼ ܐܲܚܪܸܡܘ ܚܪ̈ܡܹܐ ܠܝܵܕܼ̈ܥܲܝ ܩܘܼܫܬܵܐ 440 ܘܠܵܐ ܟܲܣܝܵܐ ܗ̄ܘ̣ܵܬܼ ܚܲܪܡܵܢܘܼܬܼܗܘܿܢ ܡ̣ܢ ܥܲܝܢܲܝ̈ܗܘܿܢ . 441 : ܗܵܐ ܐܵܦ ܗܸܢܘܿܢ ܐܲܚܪܸܡܘ ܐܸܢܘܿܢ ܠܚܪܡܹܐ ܕܒܸܕܹܝܹܗ 442 ܘܠܵܐ ܗ̄ܘ̣ܵܐ ܠܚܲܪ̈ܡܵܘܗܝ ܐܸܠܵܐ ܐܵܦ ܠܹܗ ܒܚܸܪܡܵܐ ܚܲܒܼܫܘܼܗܝ ܀ 443 : ܗܵܐܗܵܟܲܢܵܐ ܟܬܼܝܼܒܼ ܒܲܟܼܬܼܵܒܼܵܐ ܕܗܲܝܡܵܢܘܼܢܗܘܿܢ 444 ܕܡܲܚܝܪܼܡ ܗ̄ܘ̣ ܠܲܡ ܟܠܡ̇ܢ ܕܐܡ̇ܪ ܫܡܵܐ ܕܡܘܼܙܵܓܼܵܐ . 445 : ܘܗܵܐ ܡܸܨܪܵܝܵܐ ܣܝܼܡ ܠܹܗ ܚܸܪܡܵܐ ܠܘܼܩܒܲܠ ܗܵܕܹܐ 446 ܕܠܵܐ ܐ̄ܢܵܫ ܫܲܠܝܼܛ ܕܢܹܐܡܲܪ ܦܲܓܼܪܵܐ ܘܐܲܠܵܗܘܼܬܼܵܐ ܀ 447 : ܘܡܵܢܵܐ ܗܵܟܹܝܠ ܢܸܥܒܸܿܕ ܐܲܝܢܵܐ ܕܫܵܡܲܥ̇ ܗܵܠܹܝܢ 448 ܕܡܲܚܪܲܡ ܐܲܝܢܵܐ ܕܡܵܘܕܹܐ ܫܲܦܝܼܪ ܘܲܕܼܠܵܐ ܡܵܘܕܹܐ ܀ 449 : ܗܵܐ ܡܵܢܵܐ ܣܥ݂ܲܪ ܡܲܣܲܒܼ ܒܲܐܦܹ̈ܐ ܒܣܲܟܿܘܼܠܬܼܵܢܹ̈ܐ 450 ܕܼܕܼܵܢܘ̣ ܟܹܐܢܵܐܝܼܬܼ ܘܲܗܦ݂ܲܟܼܘ ܚܲܝܵܒ̣ܘ ܥܵܘܵܠܵܐܝܼܬܼ ܀ 451 : ܟܹܐܝܢ ܗ̄ܘ̣ܵܐ ܚܸܪܡܵܐ ܕܲܫܪ̈ܝ ܡܸܠܘ̈ܗܝ ܕܐܓܼܒܼܛܝܐ 452 ܘܠܑܵ ܟܹܐܢܵܐ ܗ̄ܘ̣ܵܬܼ ܕܢܸܚܪܘܿܒܼ ܓܲܒܼܪܵܐ ܕܲܩ̣ܛܲܠ̣ ܐܸܢܘܿܢ . 453 : ܩܹܐܪܣܵܐ ܪܲܒܵܐ ܥܒ̣ܕ ܚܵܣܡܐ ܠܘܼܩܒܲܠ ܚܪ̈ܡܘܗܝ 454 ܘܚܲܠܛ̣ܘܗܝ ܐܲܟܼܚܲܕ ܠܫ̇ܪܐ ܚܪ̈ܡܐ ܘܩܛ̇ܪ ܚܪ̈ܡܐ ܀ 455 : ܚܪܡܵܐ ܒܚܪܡܵܐ ܚ̣ܠܲܛ ܗ̄ܘ̣ܵܐ ܟܸܢܫܵܐ ܬܹܒܹܝܠܵܝܵܐ 456 ܘܐܲܪܡܝܼܘ ܗܸܪܬܼܵܐ ܒܹܝܬܼ ܝܵܕܼܘܿܥܹ̈ܐ ܘܠܵܐ ܝܵܕܘܿܥܹ̈ܐ . 457 : ܠܵܐ ܐܢܵܫ ܡܸܫܟܲܚ ܕܢܸܫܪܹܐ ܚܸܪܡܵܐ ܡ̣ܢ ܕܲܠܩܘܼܒܼܠܹܗ 458 ܒܗܵܝ̇ ܕܲܚܒܼܝܼܫܝܼܢ ܬܪܲܝܗܘܿܢ ܚܸܪ݁ܡܹܐ ܬܚܝܹܬܼ ܚܲܕܼ ܚܸܪܡܵܐ ܀ 459 : ܗܵܢ ܒܘܼܠܒܵܠܵܐ ܕܲܠܚܹܗ ܠܥܵܠܡܵܐ ܒܲܒܿܠܝܼܠܘܼܬܹܗ 460 ܘܗܵܐ ܦܠܝܼܓ ܚܘܼܒܵܐ ܘܠܲܝܬܿ ܫܘܝܘܼܬܼܵܐ ܒܹܝܬܼ ܚܲܕ ܠܲܐܚܪܹܝܢ . 461 : ܠܲܝܬܿ ܫܵܘܝܘܼܬܼܵܐ ܠܵܐ ܟܠ ܟܠܹܗ ܒܹܝܬܼ ܐܲܪ̈ܥܵܢܹܐ 462 ܘܝܲܬܿܝܼܪܵܐܝܼܬܼ ܒܥܲܡܵܐ ܕܲܓܼܒ̣ܵܐ ܡܫܝܼܚܵܐ ܠܲܫܡܹܗ ܀ 463 : ܒܲܡܫܝܼܚܵܝܹ̈ܐ ܣܓܼܝܼܘ ܦܘܼ̈ܠܵܓܹܐ ܕܠܵܐ ܡܸܢܝܵܢܵܐ 464 ܘܠܵܐ ܐ̄ܢܵܫ ܝܵܕܥ̇ ܠܡܸܪܕܵܐ ܫܲܦܝܼܪ ܒܐܘܼܪܚܵܐ ܕܩܘܼܫܬܵܐ . 465 : ܒܐܘܼܪܚܵܐ ܕܩܘܼܫܬܵܐ ܚܙܹ̇ܝܬܼ ܒܲܛܝܼܠܐ ܡ̣ܢ ܡܲܪܕܝܼܬܼܵܐ 466 ܘܬܸܗ̇ܪܹܬܼ ܣܲܓܿܝܼ ܕܡܵܢܵܐ ܥܸܒܼܕܲܬ̤ ܒܝܼܫܘܼܬܼ ܢܫܹ̈ܐ ܀ 467 : ܒܝܼܫܘܼܬܼ ܢܸܫܹ̈ܐ ܚܙܝܹ̇ܬܼ ܕܫܲܓܸܫܬܹܗ ܠܥܘܼܡܪܵܐ ܕܐܵܢܵܫ̈ܐ 468 ܘܐܸܡ̇ܪܹܬܼ ܐ̄ܢܵܐ ܠܝܼ ܕܠܵܘ ܟܹܐܢܵܐܝܼܬܼ ܚܵܪܹ̈ܐܬܼ ܘܲܫܠܹ̇ܝܬܼ . 469 : ܐ̄ܢܵܐ ܠܝܼ ܕܵܢܹ̇ܬܼ ܒܐܲܝܠܹܝܢ ܕܲܡܨܐ ܡܠܝܼܠܵܐ ܕܲܢܕܘܢ 470 ܕܥܲܠ ܡ̇ܢ ܡܲܗܡܬ ܡ̣ܢ ܬܲܒܼܥܵܬ̈ܐ ܕܲܒܼܝܲܕ ܡܸ̈ܠܹܐ ܀ 471 : ܣܲܓܿܝܼ ܦܫܝܼܩ ܠܹܗ ܠܲܩܢܹܐ ܡܸܠܬܼܵܐ ܠܡܸܟܼܠܵܐ ܒܥܵܘܠܵܐ 472 ܘܕܲܠܝܼܠܵܐ ܝܠܹܗ ܠܲܡܫܲܬܵܩܘܼ ܙܢܲܝ̈ ܒܝܼܫ̈ܬܼܵܐ . pb. f.65r 473 : ܙܢܲܝ̈ ܒܝܼܫ̈ܬܼܵܐ . ܚܙܹ̇ܝܬܼ ܕܲܣܒܼܝܼܣܝܼܢ ܒܹܝܬܼ ܐܲܪ̈ܥܵܢܹܐ 474 ܘܡܲܠܟܿܢܝ ܪܸܥܝܵܢܝ ܕܐܹܡܲܪ ܕܝܼܢܵܐ ܒܡܸ̈ܠܹܐ ܕܟܹܐܢ̈ܢ ܀ 475 : ܕܝܼܢܵܐ ܕܡܸ̈ܠܹܐ ܐܝܼܬܼ ܠܝܼ ܕܐܹܡܲܪ ܥܲܡ ܡܲܠܵܠܹܐ 476 ܕܡܸܛܠ ܡܵܢܵܐ ܫܠܹܝܢ ܡ̣ܢ ܡܸ̈ܠܹܐ ܕܵܝܢ̈ܢ ܡܸ̈ܠܹܐ . 477 : ܡܲܡܠܠܵܐ ܕܠܵܐܟܹܐܝܢ ܫܸܡ̇ܥܹܬܼ ܕܡܲܠܸܠܘ ܐܢܫ̈ܐ ܣܲܟܼ̈ܠܹܐ 478 ܘܪܲܟܿܒܹ̇ܬܼ ܡܸ̈ܠܹܐ ܠܘܼܩܒܲܠ ܡܸ̈ܠܹܐ ܕܠܵܐ ܫܲܦܝܪ̈ܢ ܀ 479 : ܐܢܫ̈ܐ ܟܐܹܢܹ̈ܐ ܚܙܹ̇ܝܬܼ ܕܲܛܠܝܼܡܝܼܢ ܡ̣ܢ ܗܸܕܿܝܘܿܛ̈ܐ 480 ܘܠܵܐ ܒܸܣܡܲܬ̤ ܠܝܼ ܕܐܸܫܡܲܥ ܒܸܙܡܲܥ ܕܣܲܟܿܘܼ̈ܠܬܼܵܢܹܐ . 481 ܒܸܣܦܪܹ̈ܐ ܕܲܟܼܬܒ̣ܘ ܩ̇ܪܹܝܬܼ ܘܐܸܬܼܗܲܓܼܝܼܬܼ ܕܲܟܼܡܵܐ ܒܚܝܼܪܹܝܢ ܀ 482 ܘܬܸܗ̇ܪܹܬܼ ܣܲܓܿܝܼ ܕܲܟܼܡܵܐ ܛܠܝܼܡܝܼܢ ܡ̣ܢ ܛܵܠܘܿܡܹ̈ܐ ܀ 483 : ܠܛܵܠܘܡܲܝ̈ܗܘܿܢ ܒܥܹܝܗ̇ ܕܐܹܩܲܛܪܸܓܼ ܒܩܵܠܵܐ ܕܡܸ̈ܠܲܝ 484 ܕܥܲܠ ܡ̇ܢ ܛܵܠܡܝܼ̇ܢ ܠܲܕܼܠܵܐ ܒܣܝܼܪܝܼܢ ܡ̣ܢ ܟܹܐܢܘܼܬܼܵܐ . 485 : ܠܡ̇ܢ ܛܵܠܘܿܡܹ̈ܐ ܛܠ݂ܲܡܬܘܢ ܣܲܓܿܝܼ ܠܕܲܟܼܝܲܝ̈ ܢܲܦܫ̣ܵܐ 486 ܘܐܲܣܠܝܼܬܘܢܝܗܝ ܠܗܸܪܓܵܐ ܛܵܒܼܵܐ ܕܡ̣ܢ ܡܠܝ̈ܗܘܿܢ ܀ 487 : ܐܲܝܢܵܘ ܥܵܘܠܵܐ ܕܐܲܥܘܸܠܘ ܟܹܐܢܹ̈ܐ ܟܲܕܼ ܠܵܐ ܐܲܥܘܸܠ 488 ܕܗܵܐ ܡܸܬܼܪܲܕܦܝܼܢ ܡ̣ܢ ܡܸܠܲܝ̈ܗܘܿܢ ܐܲܝܟ ܥܵܘܠܹ̈ܐ . 489 : ܐܸܢ ܗܘ̤ ܕܥܵܘܠܵܐ ܗ̄ܘ̣ ܕܐ̄ܢܵܫ ܢܸܬܼܗܲܓܹܗ ܒܗܲܝܡܵܢܘܼܬܼܵܐ 490 ܗܵܐ ܟܠ ܟܹܐܢܝܼ̈ܢ ܒܗܵܢܵܐ ܗܸܪܓܵܐ ܫܠܸܡܘ ܚܲܝ̈ܗܘܿܢ ܀ 491 : ܘܐܸܢ ܗܘ̤ ܕܓܼܘܢܚܵܐ ܗ̄ܘ̣ ܕܢܹܐܡܲܪ ܩܘܼܫܬܵܐ ܕܹܝܢ ܬܲܚܦܝܼܬܼܵܐ 492 ܗܵܐ ܟܵܪ̈ܘܿܙܹܐ ܫܠܝܼܚܹ̈ܐ ܕܲܪܫ̣ܘܼܗ̇ ܠܗܵܕܹܐ ܐܘܼܪܚܵܐ . 493 : ܗܵܐ ܗܘ̤ ܪܹܫܵܐ ܕܲܬܼܪܹܥܣܪ̈ܝܬܐ ܩܥ̣ܵܐ ܠܝܗܘܵܕܼ̈ܝܐ 494 ܕܓܲܒܼܪܵܐ ܗ̄ܘ̣ ܝܼܫܘܿܥ ܐܵܦ ܒܲܪܢܵܫܵܐ ܕܡ̣ܢ ܐܲܠܵܗܵܐ ܀ 495 : ܗܵܐ ܐܵܦ ܦܵܘܠܘܿܣ ܒܚܝܼܪ ܒܲܫܠܝܼܚܹ̈ܐ ܠܗܵܕܹܐ ܫܵܠ̇ܡܸܐ 496 ܘܲܡܟܲܢܹܐ ܠܹܗ ܚܲܕܼ ܡܸܨܥܵܝܵܐ ܕܐܝܼܬܼܝܵܐ ܘܕܼܝܼܠܲܢ . 497 : ܠܘܼܩܵܐ ܘܡܲܬܲܝ ܕܠܵܐ ܬܲܚܦܝܼܬܼܵܐ ܟܲܬܼܒܼܘܼܗܝ ܠܫܲܪܒܹܿܗ 498 ܘܲܣܕܪܘ ܐܸܢܘܿܢ ܠܲܡܝܿܒܲܠܵܢܵܘ̈ܗܝ ܚܲܕܼ ܒܵܬܲܪ ܚܲܕܼ ܀ 499 : ܐܵܦ ܒܲܪ ܪܲܥܡܵܐ ܒܩܵܠܵܐ ܓܼܠܝܵܐ ܓܠܵܗ̇ ܠܐ̄ܢܵܫܘܼܬܹܗ 500 ܕܡܵܐ ܕܡܸܫܬܲܪܝܵܐ ܡܩܝܼܡ ܠܵܗ̇ ܚܲܝܠܵܐ ܐܲܠܵܗܵܝܵܐ . 501 : ܠܗܘܿܢ ܠܟܼܵܪ̈ܘܿܙܹܐ ܢܸܥܕܘܿܠ ܡܵܕܹܝܢ ܐܲܝܢܵܐ ܕܥܵܕܹ̇ܠ 502 ܕܗܵܐ ܒܣܸܦܪ̈ܲܝܗܘܿܢ ܟܬܼܝܼܒܼ ܦܘܼܪܫܵܢܵܐ ܕܡܸܠܬܐ ܘܦܲܓܼܪܵܐ ܀ 503 : ܐܵܦ ܗܘ̤ ܡܵܪܢ ܬܚܹܝܬܼ ܡܲܪܫܘܼܬܼܵܐ ܘܵܠܹ̇ܐ ܕܢܸܗܘܹܐ 504 ܕܚܵܘܝܼ ܒܲܦܓܼܪܹܗ ܕܘܼܟܲܬܼ ܨ̈ܨܹܐ ܘܪܘܼܡܚܵܐ ܕܲܒܼܠܲܥ . 505 : ܗܘ̤ ܘܬܲܠܡܝܼܕܼܵܘ̈ܗܝ ܕܲܪܫ̣ܘܼܗ̇ ܠܐܘܼܪܚܵܐ ܕܗܵܢ ܦܘܼܪܫܵܢܵܐ 506 ܘܲܓܼܠ̣ܘ ܘܒܲܕܼܩܘ ܟܝܵܢ ܐܝܼܬܼܘܼܬܼܵܐ ܘܲܟܼܝܵܢ ܐ̄ܢܵܫ̈ܐ ܀ 507 : ܟܝܵܢܹ̈ܐ ܦܲܪܸܫܘ ܕܠܵܐ ܢܸܬܼܒܲܠܒܲܥ ܛܲܟܼܣܵܐ ܕܲܒܼܗܘܿܢ 508 ܘܟܲܢܸܫܘ ܐܸܢܘܿܢ ܠܲܚܕܼܵܝܘܼܬܼܵܐ ܕܚܲܕ ܼܦܲܪܨܘܿܦܵܐ . 509 : ܚܲܕܼ ܦܲܪܨܘܿܦܵܐ ܩܪ̣ܵܘ ܟܵܪ̈ܘܿܙܹܐ ܠܡܸܠܬܼܵܐ ܘܦܲܓܼܪܵܐ 510 ܘܠܹܗ ܠܗܵܢ ܢܝܼܫܵܐ ܚܢ̣ܵܘ ܡܲܠܦܵܢܹ̈ܐ ܕܕܚܠܲܬܼ ܩܘܼܫܬܐ ܀ 511 : ܠܢܝܼܫܵܐ ܕܚܲܒܼܪܵܘܗܝ ܚ̣ܢܵܐ ܕܝܘܿܕܘܿܪܘܿܣ ܘܬܼܵܐܕܘܿܪܘܿܣ 512 ܘܡܵܢܲܐ ܗ̄ܝ̣ ܗ̇ܕܹܐ ܕܲܠܗܘܿܢ ܒܲܠܚܘܕܲ ܥܵܕܼܠܝܼܢ ܣܲܟܼ̈ܠܹܐ . 513 : ܐܝܼܬܼ ܚܲܟܿܝܼܡܹ̈ܐ ܐܚܪ̈ܢܐ ܕܗܪܓܼܘ ܒܗܵܢܵܐ ܫܲܪܒܵܐ 514 ܘܠܵܐ ܐ̄ܢܵܫ ܥܵܕܠ̇ ܠܬܼܘܼܪ̈ܓܵܡܲܝ ܐܸܠܵܐ ܠܗܵܢܘܿܢ ܀ 515 : ܗܲܪ݁ܵܛܝܼܩܹܐ ܗ̄ܘ̣ ܒܲܠܚܘܿܕܲ ܣܵܢܐܘܼܗܝ ܠܗܵܢ ܥܸܢܝܵܢܵܐ 516 ܘܠܵܐ ܨܒ̣ܵܘ ܩܲܒܸܿܠܘ ܚܕܼܵܐ ܬܵܘܕܝܬܼܵܐ ܕܡܸܠܬܼܵܐ ܘܦܲܓܼܪܵܐ . 517 : ܠܗܘܿܢ ܠܛܵܥܲܝ̈ܐ ܫܠܡ̇ܝܼܢ ܡܵܕܝܢ ܐܵܦ ܗܸܕܝܘܿܛܹ̈ܐ 518 ܘܐܲܝܟ ܪܸܥܝܵܢܗܘܿܢ ܪܵܕܹܝܢ ܒܐܘܼܪܚܵܐ ܕܠܵܐ ܫܲܪܝܼܪܵܐ ܀ 519 : ܠܵܐ ܫܲܪܝܼܪܵܐ ܐܘܼܪܚܵܐ ܕܲܕܼܪܼܫ̣ܘ ܗܲܪ̈ܣܝܘܿܛܹܐ 520 ܘܲܡܚܵܘܼܐ ܐ̄ܢܵܐ ܡ̣ܢ ܣܸܦܪ̈ܲܝܗܘܿܢ ܕܠܵܐ ܫܲܪܝܼܪܵܐ . 521 : ܣܝܼܡܘܿܢܝܵܢܹ̈ܐ ܚܸܠܡܵܐ ܚܲܫܒܿܘܼܗ̇ ܠܦܲܓܼܪܢܘܼܬܼܵܐ 522 ܘܐܲܝܟ ܗܲܓܵܓܼܵܐ ܦܲܫܸܩܘ ܐܸܢܝܢ ܠܐܵܢܵܫܝ̈ܵܬܼܵܐ ܀ pb. f.65v 523 ܒܲܪ ܒܘܼܪ̈ܝܵܢܹܐ ܛܠܲܡ̣ܘ ܟܠ ܟܠܹܗ ܡܸܠܬܐ ܘܦܲܓܼܪܐ . 524 ܘܪܸܟܸܿܒܼ̇ܘ ܒܸܕܼܝܵܐ ܕܲܫܟܼܝܼܪ̈ܵܬܼܵܐ ܕܠܵܐ ܡܸܬܼܡܲܠܲܠ . 525 : ܡܢܢܕܪ̈ܝܐ ܛܥ̣ܘ ܟܠ ܟܠܹܗ ܕܠܲܝܬܿ ܐܝܼܬܼܘܼܬܼܵܐ 526 ܘܣܵܡܘܼܗܝܼ ܠܲܫܡܵܐ ܕܲܒܵܪܘܿܝܘܼܬܼܵܐ ܥܲܠ ܡܲܠܲܐܟܹ̈ܐ ܀ 527 : ܦܘܼܛܝܢ̈ܝܢܐ ܚܲܕܼ ܦܲܪܨܘܿܦܵܐ ܩܪ̣ܵܘ ܠܲܬܼܠܵܬܼܵܐ 528 ܘܕܼܵܘܕܼܘܗܝ ܠܛܲܟܼܣܵܐ ܕܐܲܒܼܵܗܘܬܼܵܐ ܘܕܼܝܼܠܝܼܕܼܘܼܬܼܵܐ . 529 : ܦܵܘܠܘܢܝܢ̈ܐ ܬܚܹܝܬܼ ܫܘܼܪܵܝܵܐ ܚܲܒܼܫܘܼܗܝ ܠܲܒܼܪܵܐ 530 ܘܡ̣ܢ ܒܲܪܬܼ ܐ̄ܢܵܫܐ ܥܒ̣ܕܘ ܫܘܼܪܝܵܐ ܠܲܐܠܵܗܘܼܬܹܗ ܀ 531 : ܡܲܪ̈ܩܝܘܿܢܸܣ ܛܹܐ ܥܪܲܩ̣ܘ ܡ̣ܢ ܗ̇ܠܹܝܢ ܐܵܦ ܡ̣ܢ ܗܵܠܹܝܢ 532 : ܘܐܲܥܸܠܘ ܐܝܼܬܼܝܵܐ ܕܢܘܼܟܪܵܝ ܒܲܫܡܹܗ ܠܫܸܡ ܐܝܼܬܼܘܼܬܼܵܐ 533 : ܘܠܢܝܼܢܝܐ ܐܵܦܠܵܐ ܒܡܸܠܬܐ ܩܪܸܒܼܘ ܠܲܦܝܵܣܵܐ 534 ܒܗܝ̇ ܕܐܲܪܝܼܡܘܼܗܝ ܠܫܸܡ ܐܝܼܬܼܘܵܬܼܵܐ ܡ̣ܢ ܣܸܦܪ̈ܲܝܗܘܿܢ ܀ 535 : ܕܒܹܝܬܼ ܒܲܪܕܲܝܨܵܝܢ ܚܫܲܒ̣ܘ ܟܠ ܡ̣ܕܲܡ ܐܲܝܟ ܠܵܐ ܡܸܕܼܡ 536 ܘܲܣܬܲܪܘ ܘܲܒܼܢ̣ܵܘ ܒܸܢܝܵܢ ܙܹܐܦܵܐ ܘܠܵܐ ܡܸܬܼܩܲܝܲܡ . 537 : ܘܠܢܛܝܢܘܣ ܥܒ݂ܲܪܓܘܼܕܵܦܹܗ ܠܟܼܠ ܓܘܼܕܵܦܝܼ̈ܢ 538 ܘܲܐܪܫܲܥ ܘܐܸܡܲܪ ܕܠܵܐ ܦܲܓܼܪܵܐ ܗ̄ܘ̣ܵܐ ܕܝܸܠܕܲܬ̤ ܡܲܪܝܼܡ ܀ 539 : ܣܹܒܼܵܠܝܼܘܿܣ ܛܠܲܡ̣ ܐܢܵܫܘܼܬܼܵܐ ܘܐܲܠܵܗܘܼܬܼܵܐ 540 ܡܲܥܛ̣ܵܐ ܩܢܘܡܹ̈ܐ ܘܚܲܒܸܿܠ ܛܲܟܼܣܵܐ ܕܿܐܝܼܬܼ ܒܐܝܼܬܼܘܬܼܵܐ . 541 : ܕܒܹܝܬܼ ܐܪܝܼܘܿܣ ܦܲܪܫܘܼܗܝ ܠܲܒܼܪܵܐ ܡ̣ܢ ܝܵܠܘܿܕܹܗ 542 ܘܟܲܢܝܘܼܗܝ ܥܲܒܼܕܵܐ ܘܲܡܫܲܡܫܵܢܵܐ ܐܲܝܟ ܟܠ ܒܸܪ̈ܝܵܢ ܀ 543 : ܐܸܘܢܘܡܝܢ̈ܐ ܒܲܫܡܵܐ ܒܲܠܚܘܕ ܩܪ̣ܵܐܘܼܗܝ ܝܲܠܕܵܐ 544 ܘܒܲܛܠܘܼܗܝ ܠܲܫܡܵܐ ܕܐܲܒܼܵܗܘܬܼܵܐ ܘܕܼܝܼܠܝܼܕܼܘܼܬܼܵܐ . 545 : ܕܘܡܪ݁ܝܛܐ ܦܸܠܓܘܲܬܼ ܐܢܵܫܵܐ ܚܲܒܼܫܘܼܗܝ ܠܡܵܪܢ 546 ܘܠܵܐ ܐܲܦܸܣܘܼܠܹܗ ܕܢܸܗܘܸܐ ܓܡܝܼܪܵܐ ܐܵܦ ܠܵܐ ܒܢܲܦܫܵܐ ܀ 547 : ܡܩܕܘܢܝܣ ܠܚܵܝܗܝ ܠܲܩܢܘܿܡܐ ܕܪܘܼܚܵܐ ܕܩܘܼܕܼܫܵܐ 548 ܘܢܲܟܼܪܝܼ ܘܲܫܕܵܝܗܝ ܠܗܵܠ ܡ̣ܢ ܢܘܡ̈ܐ ܕܐܲܒܼܵܐ ܘܲܒܼܪܵܐ . 549 : ܕܒܹܝܬܼ ܣܹܘܵܪܹ̈ܐ ܛܲܠܡܘܼܗܝ ܠܦܲܓܼܪܵܐ ܕܲܫܩ̣ܲܠ ܡܸܢܲܢ 550 ܒܗܵܝ̇ ܕܐܵܡ̇ܪܝܼܢ ܗ̄ܘ̣ܵܘ ܕܠܵܘ ܒܲܪܢܵܫܵܐ ܗ̄ܘ̣ ܕܚܫ̣ ܘܐܸܬܼܢܲܣܝܼ ܀ 551 : ܗܵܐ ܬܵܘܕܝܼܬܼܵܐ ܕܗܲܪ̈ܛܝܼܩܹܗ ܣܵܢܝܝ ܢܲܦܫܵܐ 552 ܚ̣ܙܵܘ ܗܸܕܼܝ̈ܘܛܹܐ ܟܡ̇ܐ ܓܘܼܕܵܦܹ̈ܐ ܡܠܹܝܢ ܫܲܪ̈ܒܲܝܗܘܿܢ . 553 : ܚܘܼܪܘ ܬܼܵܩܢܵܐܝܼܬܼ ܟܡܵܐ ܢܘܼܟܼܪܵܝܼܢ ܠܗܲܝܡܵܢܘܼܬܼܵܐ 554 ܘܲܟܼܡܵܐ ܟܬܼܵܝܼܫܝܼܢ ܠܲܡܕܲܘܵܕܼܘ ܠܬܩܝܼܢܵܬܼܵܐ ܀ 555 : ܦܪܘܿܫ ܟܹܐܢܵܐܝܼܬܼ ܐܲܝܟ ܦܵܪܘܿܫܵܐ ܩܵܢܝܲܝ̈ ܡܸܠܬܹܐ 556 ܟܡܵܐ ܦܘܼܪ̈ܫܢܹܐ ܐܝܼܬܼ ܒܹܝܬܼ ܟܹܐܢܹ̈ܐ ܘܲܠܥܵܘ̈ܠܹܐ . 557 : ܟܹܐܢܝܼ̈ܢ ܣܲܓܿܝܼ ܐ̄ܢܵܫ̈ܐ ܕܕܼܵܢܹ̇ܬܼ ܚܠܵܦ ܡܸܠܲܝ̈ܗܘܿܢ 558 ܘܫܲܪܝܼܪ ܘܲܕܼܟܹܐ ܫܪܵܪܵܐ ܕܐܲܟܼܪܸܙܘ ܒܲܝܢܵܬܼ ܐ̄ܢܵܫ̈ܐ ܀ 559 : ܡܸܛܠܵܬܼܗܘܿܢ ܬܢܹܝ̇ܬܼ ܥܘܼܗܕܵܢܵܐ ܕܗ̇ܪ̈ܲܛܝܩܹܐ 560 ܕܐܸܓܼܠܹܐ ܠܐ̄ܢܵܫ̈ܐ ܟܡܵܐ ܪ̈ܚܝܼܩܝܼܢ ܡ̣ܢ ܟܹܐܢܘܼܬܼܵܐ . 561 : ܠܛܵܠܘܿܡܘܼܬܼܗܘܿܢ ܒܥܹ̇ܝܬܼ ܕܐܹܚܵܘܹܐ ܩܕܼܵܡ ܛܵܠܘܿܡܹ̈ܐ 562 ܕܐܵܘܕܲܥ ܐܸܢܘܿܢ ܕܠܵܐ ܟܹܐܢܵܐܝܼܬܼ ܛܠܲܡ̣ܘ ܠܲܬܼܪ̈ܝܼܨܐ ܀ 563 : ܗܲܪ̈ܛܝܼܩܹܐ ܟܲܢܝܼܘ ܐܸܢܘܿܢ ܠܝܵܕܼܥܲܝ̈ ܩܘܼܫܬܵܐ 564 ܘܡܸܛܠ ܗܵܕܹܐ ܬܢܹ̇ܝܬܼ ܩܘܼܛܪܵܓܼܵܐ ܕܛܵܠܘܿܡܘܼܬܼܗܘܿܢ . 565 : ܫܪܵܪܵܐ ܕܲܒܼܗܘܿܢ ܦܸܚܡܲܬ̤ ܡܸܠܲܬܼܝ ܥܲܡ ܙܹܐܦܵܢܹ̈ܐ 566 ܕܐܸܓܼܠܹܐ ܠܐܢܵܫ̈ܐ ܕܲܟܼܡܵܐ ܢܘܼܟܼܪܵܝ ܫܪܵܪܵܐ ܠܙܹܐܦܵܐ ܀ 567 : ܫܪܵܪܵܐ ܗ̄ܘ̣ ܓܲܠܝܵܐ ܕܐܲܟܼܪܸܙ ܒܐܲܪܥܵܐ ܣܲܟܿܘܼܠܬܲܢܹ̈ܐ 568 ܘܣܲܟܼܠܹ̈ܐ ܚܲܫܒܿܘܼܗܝ ܐܲܝܟ ܛܵܥܝܘܼܬܼܵܐ ܕܗܲܪ̈ܛܝܼܩܹܐ . 569 : ܩܪܵܒܼܵܐ ܪܲܒܵܐ ܥܒ̣ܕܘ ܫܲܪ̈ܝܼܪܹܐ ܥܲܡ ܕܲܓܼܠܹ̈ܐ 570 ܘܗܵܢ̇ܵܘ ܬܲܗܪܵܐ ܕܟܲܢܝܼܘ ܐܸܢܘܿܢ ܒܫܸܡ ܕܲܓ̈ܠܹܐ ܀ 571 : ܫܢܲܝ̈ܐ ܬܸܫܥܝܼ̈ܢ ܘܝܼܬܿܝܼܪ ܩܲܠܝܼܠ ܚܲܝܵܐ ܬܸܐܵܕܘܲܪܘܿܣ 572 ܘܠܵܐ ܫܠܝܼ ܘܲܫܬܸܩ ܡ̣ܢ ܬܲܟܼܬܘܼܫܵܐ ܕܥܲܡ ܛܵܥܲܝ̈ܵܐ . pb. f.66r 573 : ܙܲܝܢܵܐ ܕܪܘܝܼܢܵܐ ܠܒܝܼܫ ܗ̄ܘ̣ܵܐ ܟܸܐܢܵܐ ܒܼܟܼܠܗܘܿܢ ܚܲܝܵܘ̈ܗܝ 574 ܘܡܸܬܼܟܲܬܲܫ ܗ̄ܘ̣ܵܐ ܥܲܡ ܣܝܼ̈ܥܵܬܼܵܐ ܕܗܲܪ̈ܵܛܝܼܩܹܐ . 575 : ܒܣܲܝܦܵܐ ܕܪܘܼܚܵܐ ܚܪܸܒܼ ܗ̄ܘ̣ܵܐ ܠܗܘܿܢ ܠܲܒܼܢܲܝ̈ ܛܘܥܝܝ 576 ܘܲܡܦܲܪܣܹܐ ܗ̄ܘ̣ܵܐ ܙܢܲܝ̈ ܨܢܥ̈ܬܼܵܐ ܕܝܼܘܼܠܦܵܢܵܝܼ̈ܗܘܿܢ . 577 : ܐܘܼܡܵܢܵܐܝܼܬܼ ܡܸܬܼܟ̣ܿܬܲܫ ܗ̄ܘ̣ܵܐ ܥܲܡ ܗܹܪܹ̈ܣܝܼܣ 578 ܘܲܨܢܝܼܥܵܐܝܼܬܼ ܫܵܪܹܐ ܗ̄ܘ̣ܵܐ ܠܗܘܿܢ ܠܩܸܛܪܹ̈ܐ ܕܛܘܼܥܝܲܝ ܀ 579 : ܐܲܬܠܝܼܛܵܐܝܼܬ ܐܲܚܝܼܕ ܗ̄ܘ̣ܵܐ ܠܹܗ ܠܕܼܵܕܵܐ ܕܥܲܡܗܘܿܢ 580 ܘܐܲܝܟ ܕܲܒܼܨܒܼܥܵܐ ܡܚܵܘܹܐ ܗ̄ܘ̣ܵܐ ܠܵܗ̇ ܠܚܲܝܵܒܘܼܬܼܗܘܿܢ . 581 : ܐܲܝܟ ܕܿܪܼܵܪܵܐ ܡܸܬܚܵܘܹܐ ܗ̄ܘ̣ܵܐ ܒܲܗܦܵܟܼܬܹ̈ܗ 582 ܘܚܵܒܲܛ ܗ̄ܘ̣ܵܐ ܠܹܗ ܠܙܹܐܦܵܐ ܒܲܐܪܥܵܐ ܠܥܹܝܢ ܚܲܙܵܝܹ̈ܐ ܀ 583 : ܐܲܝܟ ܬܼܐܲܛܪܘܿܢ ܚܫܝܼܒܼܝܼܢ ܗ̄ܘ̣ܵܘ ܠܹܗ ܙܢܲܝ̈ ܬܲܟܼܬܘܼܫܵܐ 584 ܘܠܵܐ ܡܚܵܦܲܪ ܗ̄ܘ̣ܵܐ ܡ̣ܢ ܙܵܟܼܘܼܬܼܵܐ ܒܟܼܠܗܘܿܢ ܚܲܝܵܘ̈ܗܝ . 585 : ܡ̣ܢ ܛܲܠܝܘܼܬܹܗ ܫܲܪܝܼ ܒܗܸܪܓܵܐ ܕܐ̄ܬܠܹܝܛܘܼܬܼܵܐ 586 ܘܠܵܐ ܢܵܚ ܘܲܫܠܝܼ ܥܕܲܡܵܐ ܕܫܲܠܹܝܗ ܡܵܘܬܵܐ ܠܪܲܗܛܹܗ ܀ 587 : ܐܲܝܟ ܚܲܕ ܝܘܡܵܐ ܚܲܫܒܹܗ ܠܪܲܗܛܵܐ ܕܲܫܢܲܝ̈ ܚܲܝܵܘ̈ܗܝ 588 ܘܠܵܐ ܦܪܫ̤ ܗ̄ܘ̣ܵܐ ܠܹܗ ܝܘܿܡ ܛܲܠܝܘܼܬܼܵܐ ܡ̣ܢ ܣܲܝܒܘܼܬܵܐ . 589 : ܩܸܐܪܣܵܐ ܫܚܝܼܩܵܐ ܫܠܸܡܘ ܝܘܿܡܵܬܹ̈ܗ ܕܦܵܠܚܵܐ ܚܝܼܨܵܐ 590 ܘܲܚܠܝܼܨܵܐܝܼܬ ܫܲܪܝܼ ܘܫܲܠܸܡ ܒܦܲܠܚܘܼܬ ܡܵܪܹܗ ܀ 591 : ܚܘܼܒܵܐ ܕܡܵܪܹܗ ܥܨܵܝܗܝ ܠܲܬܪܝܼܨܵܐ ܠܡܸܬܼܟܿܬܲܫܘܼ 592 ܘܠܵܐ ܢܵܡ ܘܲܕܡܸܟ ܥܕܲܡܵܐ ܕܡܲܫܥܼ ܠܘܵܬܼ ܙܵܟܼܘܼܬܼܵܐ . 593 : ܠܗܝ̇ ܙܵܟܼܘܼܬܵܐ ܕܡܸܠܲܬܼ ܦܵܘܠܘܿܣ ܡܸܬܝܿܐܸܒܼ ܗ̄ܘ̣ܵܐ 594 ܕܪܵܗܸ̇ܛ ܐ̄ܢܵܐ ܠܲܡ ܠܘܼܩܒܼܵܠ ܢܝܼܫܵܐ ܕܙܵܟܼܘܼܬܼ ܪܵܘܡܵܐ ܀ 595 : ܐܘܿ ܠܙܲܟܵܝܵܐ ܕܲܚܫ̣ܵܐ ܠܫܝܼܫܵܐ ܕܪ̈ܲܗܛܝܼ ܫܲܦܝܼܪ 596 ܘܠܵܐ ܥܵܘܸܟܬܹܗ ܡܚܸܝܼܠܘܼܬܼ ܦܲܓܼܪܵܐ ܘܚܲܫܝ̈ ܢܲܦܫܵܐ . 597 : ܐܘ ܟܲܫܝܼܪܵܐ ܟܡܵܐ ܐܸܬܼܪܼܫܲܪ ܠܩܸܢܝ̈ܢ ܚܲܝܹ̈ܐ 598 ܘܠܐ ܝܲܗܒܼ ܐܲܬܼܪܐ ܠܣܵܢܵܐ ܕܢܸܒܼܘܿܙ ܡ̣ܢ ܩܸܢܝܵܢܵܘ̈ܗܝ ܀ 599 : ܐܘ ܚܲܟܝܼܡܵܐ ܟܡܵܐ ܐܸܬܼܚܲܟܼܡ ܠܡܸ̇ܚܙܵܐ ܕܟܲܣ̈ܝܵܢ 600 ܘܠܵܐ ܐܸܬܼܟܲܣܝܲܬ̤ ܚܕܵܐ ܕܲܣܬܝܼܪܵܐ ܡ̣ܢ ܪܸܥ̇ܝܵܢܹܗ . 601 : ܐܘ ܠܬܲܓܵܪܵܐ ܕܡܸܬܬܲܓܼܪ ܗ̄ܘ̣ܵܐ ܒܟܲܟܪܹܐ ܕܪܘܼܚܵܐ 602 ܕܥܵܦܘ ܝܘܼܬܼܪ̈ܵܢܵܘܗܝ ܟܠ ܟܵܪ ܪ̈ܲܡܛܬ̤ ܟܵܪܘܿܙܘܼܬܹܗ ܀ 603 : ܟܲܟܪܹ̈ܐ ܕܪܘܼܚܵܐ ܫܩܲܠ ܡ̣ܢ ܡܵܪܹܗ ܥܲܒܼܕܵܐ ܛܵܒܼܵܐ 604 ܘܚܦܝܼܛܵܐܝܼܬ ܙܪܲܥ ܝܘܼܬܼܪܵܢܗܹܝܢ ܒܐܸܕܿܢܲܝ̈ ܟܠܢܵܫ . 605 : ܒܟܼܠ ܐܲܬܼܪ̈ܘ̈ܢ ܫܘܿܚܘ ܝܘܼܬܼܪ̈ܢܹܐ ܕܥܲܡܠܲܝ̈ ܢܲܦܫܹܗ 606 ܘܠܵܐ ܦܵܫ ܥܲܡܵܐ ܕܠܵܐ ܐܸܬܼܡܲܪܲ [ ܟܼ ] ܒܛܼ̇ܥܡܵܐ ܕܡܸܠܘ̈ܗܝ . 607 : ܒܲܕܡܘܼܬ ܢܘܼܗܪܵܐ ܕܢܲܚ̣ܘ ܣܘܼܟܠܵܘ̈ܗܝ ܒܹܝܬܼ ܐܲܪ̈ܥܵܢܹܐ 608 ܘܪܲܕܦܵܗ̇ ܠܛܘܼܥܝܲܝ ܕܡܣܲܬܪ̈ܐ ܗ̄ܘ̣ܵܬ ܒܪܥܝܵܢ ܐ̄ܢܫܐ . 609 : ܢܘܼܗܪܵܐ ܕܚܲܝܹܐ ܚܙܬ̤ ܐ̄ܢܵܫܘܼܬܼܵܐ ܒܝܲܕ ܦܸܬܼܓܵܡܵܘ̈ܗܝ 610 ܘܝܸܠܦܲܬ̤ ܕܲܬܼܚܘܿܪ ܒܝܲܕ ܓܲܠܝܬܼܵܐ ܠܲܕܠܵܐ ܓܲܠܝܵܢ ܀ 611 : ܐܲܝܟ ܕܲܒܼܫܸܢܬܐ ܫܠܹܝܢ ܗ̄ܘ̣ܵܘ ܐ̄ܢܵܫ̈ܐ ܡ̣ܢ ܕܘܼܪܫܵܐ 612 ܥܕܲܡܵܐ ܕܲܕܢܲܚ ܨܲܦܪܵܐ ܕܡܸܠܵܘ̈ܗܝ ܘܐܲܥܝܼܪ ܐܸܢܘܿܢ . 613 : ܢܲܚܬܵܐ ܕܫܸܢܬܐ ܦܪܝܼܣ ܗ̄ܘ̣ܵܐ ܥܠܲܝܗܘܿܢ ܕܣܸܦܪ̈ܲܝ ܪܘܼܚܵܐ 614 ܘܐܲܪܝܼܡܹܗ ܗܘ̤ ܒܗܸܪܓܵܐ ܛܵܒܼܵܐ ܕܙܘܸܥܲܝ̈ ܢܲܦܫܗ ܀ 615 : ܒܠܵܐ ܝܼܕܲܥܬܼܵܐ ܡܸܬܗܓܝܼܢ ܗ̄ܘ̣ܵܘ ܩܲܪ̈ܝܲܝ ܣܸܦܪܹ̈ܐ 616 ܥܕܲܡ̤ܵܐ ܕܲܩܪܵܘ ܒܲܟܼܬܼܝܼ̈ܒܼܵܬܹܗ ܘܟܸܢ ܐܸܬܚܲܟܲܡܘ . 617 : ܣܵܦܪܵܐ ܕܣܵܦܪܸ̈ܐ ܙܵܕܸܩ ܕܢܸܩܪܝܼܘܗܝ ܠܲܡܗ̤ܝܼܪ ܗܵܘܢܵܐ 618 ܘܐܸܠܘܼ ܠܐ ܗܘ̤ ܠܲܝܬܼ ܗ̄ܘ̣ܵܐ ܣܵܦܪܵܐ ܕܡܲܠܸܦ ܫܲܦܝܼܪ ܀ 619 : ܡ̣ܢ ܒܹܝܬܼ ܓܲܙܵܐ ܕܲܟܼܬܝܼܒܼܵܬܹܗ ܥܬܲܪ ܟܠ ܕܲܥܬܲܪ 620 ܘܡ̣ܢ ܦܘܼܫܵܩܵܘ̈ܗܝ ܩܢܵܘ ܒܘܼܝܵܢܵܐ ܠܲܡܦܲܫܵܩܘ . 621 : ܡܸܢܹܗ ܝܸܠܦܸܬ ܐܵܦ ܐ̄ܢܵܐ ܕܝܸܠܦܸܬ ܠܲܡܠܓܼܠܵܓܘܼ 622 ܘܲܒܼܥܸܢܝܵܢܹܗ ܩܢܹܝܬܼ ܥܸܢܝܵܢܵܐ ܕܗܸܪܓܵܐ ܕܡܸ̈ܠܐ ܀ pb. f.66v 623 : ܗܸܪܓܹܗ ܗܘ̤ܵܐ ܠܝܼ ܐܲܝܟ ܗܲܕܝܼܐܵܐ ܠܘܵܬܼ ܕܲܟܼܬܝܼ̈ܒܵܢ 624 ܘܗܘ̤ ܐܲܪܝܼܡܲܢܝ ܠܘܵܬܼ ܣܘܼܟܵܠ̇ܐ ܕܣܸܦܪܵܝ ܪܘܼܚܵܐ . 625 : ܚܠܵܦ ܝܘܼܬܪ̈ܵܢܵܘܗܝ ܡܸܬܟܲܬܲܫ ܐ̄ܢܵܐ ܥܲܡ ܣܵܩܘܿܪܵܘܗܝ 626 ܘܲܡܚܵܘܸܐ ܐ̄ܢܵܐ ܕܠܵܘ ܟܐܹܢܵܐܝܼܬܼ ܛܠܲܡܘ ܝܘܼܬܼܪ̈ܵܢܵܘܗܝ ܀ 627 : ܛܠܘܼܡܝܵܐ ܪܲܒܵܐ ܛܲܠܡܘܼܗܝ ܐ̄ܢܵܫ̈ܐ ܠܒܝܼܫܲܝ̈ ܚܘܼܬܼܪܵܐ 628 ܘܛܸܢܸܬ ܣܲܓܼܝܼ ܕܐܸܬܒܲܥ ܡܸܢܗܘܿܢ ܥܝܲܪܬܵܐ ܕܨܲܥܪܹܗ . 629 : ܥܝܼܪܵܬܼܵܐ ܕܨܲܥܪܹܗ ܥܒܲܕܬܲܢܝ ܕܐܸܬܒܲܥ ܡܸܐܡܪܐ ܕܡܸܠܹ̈ܐ 630 ܘܡܸܛܠܵܬܹܗ ܪܕܝܹܬ ܒܲܫܒܝܼܠܵܐ ܕܲܗܦܵܟܼܵ̈ܬܐ ܀ 631 : ܠܹܗ ܘܠܲܚܲܒܼܪ̈ܵܘܗܝ ܚܙܹܝ̇ܬ ܕܡܲܨܚܝܢ ܗܲܪ̈ܲܛܝܼܩܹܐ 632 : ܘܐܸܡܕܲܬܼ ܕܐܹܡܲܪ ܕܝܼܢܵܐ ܟܹܐܢܵܐ ܥܲܡ ܡܸܠܲܝ̈ܗܘܿܢ 633 : ܠܘܵܬܼ ܡܸܠܲܝ̈ܗܘܿܢ ܚܵܪܲܬܼ ܡܸܠܲܬܝ ܡ̣ܢ ܫܘܼܪܵܝܐ 634 ܘܬܘܼܒܼ ܨܐܕܿܝܼܗܘܿܢ ܡܬܲܚܸܡ ܐ̄ܢܵܐ ܠܹܗ ܠܫܲܪܒܵܐ ܕܡܸܠܲܬܝ ܀ 635 : ܠܗܘܿܢ ܪܵܫܵܐܢܵܐ ܠܪ̈ܫܝܲܝ ܡܸ̈ܠܹܐ ܕܝܲܕܘܼܥܬ̈ܢܹܐ 636 ܕܟܲܕ ܗܸܕܝܘܿܛܝܼ̈ܢ ܓܪܹܝܢ ܘܲܡܨܲܝܚܝܼܢ ܠܣܲܟܼܘܼܠܵܬܵܢܹ̈ܐ . 637 : ܪܲܒ ܣܘܼܟܵܠܵܐ ܕܚܵܘܝܼܘ ܒܲܐܪܥܵܐ ܡܗܝܼܪ̈ܲܝ ܗܵܘܿܢܵܐ 638 ܘܠܵܐ ܐ̄ܢܵܫ ܝܵܕܲܥ ܠܡܸܣܬܲܟܵܠܘܼ ܒܣܘܼܟܵܠܲܝܗ̈ܘܿܢ ܀ 639 : ܚܲܟܼܝܡܵܐܝܬ ܟܬܼܒܼܘ ܟܠ ܕܿܟܼܬܿܒܼܘ ܒܣܸܦܪܹ̈ܐ ܕܲܟܼܬܲܒܼܘ 640 ܘܠܲܝܬܿ ܚܲܟܼܝܡܵܐ ܕܲܢܣܝܼܡ ܡܘܼܡܵܐ ܒܦܵܘܼܫܵܩܲܝ̈ܗܘܿܢ . 641 : ܣܲܟܼܠܹ̈ܐ ܒܲܠܚܘܿܕܿ ܨܲܚܝܼܘ ܐܸܢܘܿܢ ܐܲܝܟ ܕܲܠܒܼܝܼ̈ܫܹܐ 642 ܒܗܝ̇ ܕܟܼܪܝܼܗܝܼܢ ܠܡܸܣܬܲܟܵܠܘܼ ܒܚܹܝܠ ܡܸܠܲܝ̈ܗܘܿܢ ܀ 643 : ܒܟܸܐܒܹ̈ܐ ܩܫܲܝ̈ܵܐ ܕܠܵܐ ܝܼܕܲܥܬܼܵܐ ܟܪܝܼܗܝܼܢ ܥܲܛܠܹ̈ܐ 644 ܘܠܵܐ ܪܵܓܵܐ ܠܗܘܿܢ ܠܡܸܫܡܲܥ ܛܸܒܵܐ ܕܚܘܼܠܡܵܢ ܢܲܦܫܵܐ ܀ 645 : ܒܢܦܫܵܐ ܟܪܝܼܗܝܼܢ ܟܪ̈ܝܼܗܲܝ ܢܲܦܫܵܐ ܕܠܑܵ ܒܘܼܝܵܢܹ̈ܐ 646 ܥܲܠ ܗ̇ܝ ܣܵܢܹܝܢ ܠܓܼܙܪ̈ܝ ܟܸܐܒܹ̈ܐ ܩܫܝ̈ܐ ܕܢܲܦܫܵܐ . 647 : ܡܸܕܲܥ ܝܵܕܥܝܼܢ ܕܠܵܐ ܡܸܬܐܲܣܝܵܐ ܚܸܪܚܵܘܼܬܼܗܘܿܢ 648 ܡܸܛܠ ܗܵܕܹܐ ܠܒܼܝܼܫܝܼܢ ܪܘܼܓܼܙܵܐ ܕܠܵܐ ܬܲܪܥܘܼܬܼܵܐ . 649 : ܪܘܓܼܙܵܐ ܩܲܫܝܵܐ ܩܢܵܘ ܗܸܕܝܘܿܛܹ̈ܐ ܠܘܵܬܼ ܝܵܕܘܿܥܹ̈ܐ 650 ܥܲܠ ܕܲܡܦܲܪܫܝܼܢ ܟܝܵܢܝܵܬܹ̈ܐ ܕܡܸܠܬܐ ܘܦܲܓܼܪܵܐ ܀ 651 : ܦܲܓܼܪܵܐ ܕܡܸܢ̇ܢ ܫܩܲܠ ܒܵܪܘܿܝܵܐ ܡܸܠܬܹܗ ܕܐܲܒܼܵܐ 652 ܘܟܲܢܝܹܗ ܒܚܘܼܒܵܐ ܒܪܵܐ ܕܐܲܠܵܗܵܐ ܒܲܛܟܼܣܵܐ ܕܝܼܠܹܗ . 653 : ܕܝܼܠܹܗ ܝܲܗ̣ܒ ܠܹܗ ܟܲܕ ܗܘ̤ ܠܵܐ ܙܥܲܪ ܡ̣ܢ ܡܵܐ ܕܐܝܼܬܼܵܘܗܝ 654 ܕܠܲܝܬܼ ܠܲܟܼܝܵܢܹܗ ܕܠܑܵܐ ܢܸܬܼܒܲܝܨܲܪ ܘܠܑܵ ܢܸܬܼܝܲܬܿܪ ܀ 655 : ܪܵܡ ܗܘ̣ ܟܝܵܢܹܗ ܡ̣ܢ ܢܸܟܼܝܵܢܹ̈ܐ ܘܡ̣ܢ ܫܘܼܚ̈ܠܵܦܹܐ 656 : ܘܠܵܐ ܩܲܪ̈ܒܵܢ ܠܹܗ ܟܝܵܢ̈ܝܵܬܐ ܕܲܟܼܝܵܢ ܐ̄ܢܵܫܵܐ 657 : ܠܲܟܼܝܵܢ ܐ̄ܢܵܫܵܐ ܩܪܸܒܼܘ ܡܲܟܼܵܬܼܵܐ ܕܿܟܹܝܵܢ ܐ̄ܢܵܫܵܐ 658 ܠܵܘ ܠܲܟܼܝܵܢܵܐ ܕܪܵܡ ܘܲܡܥܲܠܲܝ ܡ̣ܢ ܢܸܟܼܝܵܢܹ̈ܐ ܀ 659 : ܕܐ̄ܢܵܫܵܐ ܐܸܢܹܝܢ ܟܠ ܕܲܟܼܬܼܝܼ̈ܒܵܢ ܥܲܠ ܒܲܪܢܵܫܵܐ 660 ܒܲܛܢܵܐ ܘܝܲܠܕܵܐ ܐܵܦ ܬܲܪܒܝܼܬܵܐ ܘܚܲܫܵܐ ܘܡܵܘܬܵܐ ܀ 661 : ܠܗܵܢ ܦܘܼܪܫܵܢܵܐ ܕܡܸܠܬܼܵܐ ܘܦܲܓܼܪܵܐ ܓܠܵܘ ܫܲܪܝܼܪܹ̈ܐ 662 ܘܣܲܟܼ̈ܠܹܐ ܟܬܝܼܫܝܼܢ ܕܥܲܠ ܡ̇ܢ ܚܵܘܝܼܘ ܠܲܕܠܵܐ ܓܲܠܝܵܢ ܀ 663 : ܗܵܕܹܐ ܗ̣ܝ ܥܸܠܬܐ ܕܥܸܒܕܲܬ̤ ܐܸܢܘܿܢ ܣܵܢܐܹ̈ܐ ܠܟܸܐܢܹ̈ܐ 664 : ܘܡܸܛܠܵܬܵܗ̇ ܣܩܝܼܪܝܼܢ ܘܲܣܢܹܝܢ ܒܹܝܬܼ ܐܲܪ̈ܥܵܢܹܐ 665 : ܘܗܵܐ ܙܵܕܸܩ ܗ̄ܘ̣ܵܐ ܕܡܛܠ ܗܵܕܹܐ ܪ̈ܚܝܼܡܹܐ ܢܸܗܘܘܿܢ 666 ܠܦܘܼܬܼ ܒܘܼܕܵܩܵܐ ܕܲܣܬܝܼܪ̈ܵܬܐ ܕܚܵܘܝܼܘ ܒܐܲܪܥܵܐ ܀ 667 : ܠܫܘܼܒܼܚܵܐ ܫܵܘܹܐ ܐܲܝܢܵܐ ܕܓܵܠܹܐ ܠܲܕܠܵܐ ܓܲܠܝܵܢ 668 ܘܕܵܪܸܫ ܐܘܼܪܚܵܐ ܠܫܲܒܼܪܘܼܬ ܐ̄ܢܵܫܵܐ ܠܡ̣ܒܼܥܵܐ ܕܟܲܣ̈ܝܵܢ . 669 : ܠܫܲܒܼܪܘܼܬܼ ܐ̄ܢܵܫ̈ܐ ܚܸܟܼܡܲܬ ܡܸܠܬܼܵܐ ܕܲܒܼܝܵܕܘ̈ܥܹܐ 670 ܘܡ̣ܢ ܠܵܐ ܢܲܟܼܪܹܐ ܕܛܲܠܡܘܼܗܝ ܣܲܟܼ̈ܠܹܐ ܠܗܵܢ ܝܘܼܬܼܪܵܢܵܐ ܀ 671 : ܬܪܹܝܢ ܝܘܼܬܼܪ̈ܵܢܹܐ ܥܦܝܼ̈ܦܹܐ ܝܥܵܘܝܼܘ ܪ̈ܚܡܲܝ ܩܘܼܫܬܐ 672 ܡܸܠܲܬܼ ܩܘܼܫܬܵܐ ܘܲܫܒܼܚܝܘܼܬܵܐ ܕܕܘܒܼܵܪ̈ܲܝܗܘܿܢ . 673 ܫܒܝܼܚ ܗ̄ܘ̣ܵܐ ܥܲܡܠܵܐ ܕܕܘܼܒܵܪ̈ܲܝܗܘܿܢ ܕܣܲܟܘܼܠܬܵܢܹ̈ܐ : pb. f.67r 674 ܘܠܵܐ ܐ̄ܢܵܫ ܝܵܕܲܥ ܕܢܸܬܼܢܸܐ ܫܲܦܝܼܪ ܙܢܲܝ̈ ܥܲܡܠܲܝ̈ܗܘܿܢ ܀ 675 : ܒܥܲܡܠܹܐ ܠܐܝܼ ܕܝܘܿܕܘܿܪܘܿܣ ܓܲܢܒܲܪ ܚܲܝܠܵܐ 676 ܥܕܲܡܵܐ ܕܬܲܚܸܒܼܘ ܪܸ̈ܓܼܫܲܝ ܦܲܓܼܪܹܗ ܒܥܲܢܘܵܝܘܼܬܼܵܐ . 677 : ܕܬܹܐܕܘܿܪܘܿܣ ܪܲܒܵܐ ܗ̣ܝ ܣܲܓܝܼ ܡ̣ܢ ܬܲܫܥܝܼܬܼܵܐ 678 ܕܥܸܡܛܲܬ̤ ܥܲܝܢܹܗ ܒܗܸܪܓܵܐ ܕܣܸܦܪܹ̈ܐ ܘܠܵܐ ܦܵܫ ܘܐܲܗܡܝܼ ܀ 679 : ܐܵܦ ܢܸܣܛܘܿܪܝܼܣ ܥܡܝܼܠ ܗ̄ܘ̣ܵܐ ܥܲܡܠܹܗ ܡ̣ܢ ܟܠ ܥܲܡܠܝܼ̈ܢ 680 ܒܲܕܠܵܐ ܝܲܗ̄ܒܠܹܗ ܐܲܬܼܪܵܐ ܠܚܲܨܪܹܗ ܠܡܸܪܕܵܐ ܒܬܵܘܫܵܐ . 681 : ܗܵܐ ܥܲܡܠܲܝ̈ܗܘܿܢ ܕܐ̄ܢܵܫ̈ܐ ܟܸܐܢܹ̈ܐ ܟܡܵܐ ܐܸܬܼܟܲܫܲܪܘ 682 ܘܗܵܐ ܒܝܼܫܘܼܬܵܐ ܕܛܵܠܘܿܡܲܝ̈ܗܘܿܢ ܟܡܵܐ ܐܸܬܥܲܠܝܲܬ̤ ܀ 683 : ܗܵܐ ܚܙ̣ܵܘ ܐ̄ܢܵܫ̈ܐ ܟܡܵܐ ܣܥ̣ܵܘ ܐ̄ܢܵܫ̈ܐ ܠܘܼܩܒܼܵܠ ܐ̄ܢܵܫ̈ܐ 684 ܗܸܕܝܘܿܛܘܼܬܼܵܐ ܥܲܠ ܡܲܒܘ̈ܥܹܐ ܡܠܹܝܢ ܚܸܟܼ̈ܡܵܬܐ . 685 : ܢܸܒܼ̈ܥܹܐ ܚܠܲܝ̈ܐ ܗܘ̤ܵܘ ܫܲܪܝܼܪܹ̈ܐ ܠܨܲܗܝܘܼܬ ܐ̄ܢܵܫ̈ܐ 686 ܘܟܠ ܡ̇ܢ ܕܐܸܫܬܼܝ ܡ̣ܢ ܢܸܒܼܥܲܝܗ̈ܘܿܢ ܛܥ̣ܵܐ ܥܵܩܵܬܹ̈ܗ . 687 : ܣܲܟܼܠܹ̈ܐ ܠܵܐ ܨܒܼܵܘ ܩܲܒܸܠܘ ܫܸܩܝܵܐ ܕܡܸܢܗܘܿܢ 688 ܘܗܵܐ ܡܸܫܬܿܢܩܝܼܢ ܒܲܟܼܬܝܼܫܘܼܬܼܵܐ ܕܪܸ̈ܥܝܵܢܲܝܗܘܿܢ . 689 : ܐܘ ܠܲܣ̈ܡܲܝܵܐ ܕܚܵܙܹܝܢ ܘܲܣܡܹܝܢ ܡ̣ܢ ܒܘܼܝܵܢܵܐ 690 ܘܗܲܢܝܼܐܵܐ ܠܗܘܿܢ ܣܲܡܝܘܼܬܼ ܢܲܦܫܵܐ ܕܲܟܼܪܝܼܗܝܼܢ ܒܵܗ̇ ܀ 691 : ܠܲܦܪ̈ܲܚܕܘܼܕܹܐ ܟܵܡܹܝܢ ܥܲܛܠܹܐ ܒܥܝܪ̈ܲܝܗܘܿܢ 692 ܕܪܵܚܡܝܼܢ ܚܸܫܟܵܐ ܕܠܲܝܠܵܘܵܬ̈ܐ ܛܵܒܼ ܡ̣ܢ ܢܘܼܗܪܵܐ . 693 : ܐܘܿ ܠܲܟܼܝܵܢܵܐ ܝܲܕܘܼܥܵܬܢܵܐ ܕܐܲܚܪܸܫ ܢܲܦܫܹܗ 694 ܘܫܲܠܸܡ ܠܪܲܗܛܵܐ ܕܦܵܪܘܿܫܘܼܬܼܵܐ ܕܣܝܼܡܵܐ ܗ̄ܘ̣ܵܬ ܒܹܗ ܀ 695 : ܠܲܝܬ ܟܹܝܬܼ ܦܘܼܪܣܵܐ ܠܠܵܐ ܝܼܕܵܥܬܼܵܐ ܝܵܕܘܿܥܹܐ 696 ܐܵܦ ܠܵܐ ܦܣܵܩܵܐ ܕܲܓܼܙܲܪ ܕܝܼܢܹܗ ܕܡܸܠܬܹܗ ܕܡܵܪܲܢ . 697 : ܡܸܠܬܹܗ ܕܡܵܪܲܢ ܦܸܣܩܲܬ̤ ܐܸܢܘܿܢ ܡ̣ܢ ܓܵܘ ܥܕܹܬܵܐ 698 ܘܲܫܕܬ̤ ܐܸܢܘܿܢ ܠܹܐܟܣܘܿܪܝܵܐ ܕܥܲܡ ܒܲܪ̈ܵܝܹܐ ܀ 699 : ܒܲܕܡܘܼܬܼ ܡܲܟܼ̈ܣܹܐ ܘܚܲܢ̈ܦܹܐ ܦܲܩܪܲܢ ܕܢܸܚܫܘܿܒܼ ܐܸܢܘܿܢ 700 ܘܠܵܐ ܢܸܬܼܚܲܠܛ ܒܲܫܟܼܝܼܪ̈ܵܬܼܵܐ ܕܪܸ̈ܥܝܵܢܲܝܗܘܿܢ . 701 : ܠܲܥܝܵܕܲܝܼ̈ܗܘܿܢ ܦܣܲܩ ܐܵܦ ܦܵܘܠܘܿܣ ܒܣܲܝܦܵܐ ܕܡܸܠܵܘ̈ܗܝ 702 ܘܐܲܫܠܸܡ ܐܸܢܘܿܢ ܕܢܸܗܘܘܿܢ ܚܲܒܼܪܹ̈ܐ ܠܐܵܟܸܠܩܲܪܨܵܐ ܀ 703 : ܠܐܵܟܸܠܩܪܨܵܐ ܕܵܡܹܝܢ ܐ̄ܢܵܫ̈ܐ ܣܲܢܝܲܝ ܩܘܼܫܬܵܐ 704 ܕܐܵܟܼܠܝܼܢ ܩܲܪܨܵܐ ܕܪ̈ܚܡܲܝ ܩܘܼܫܬܵܐ ܐܲܝܟ ܣܵܛܵܢܵܐ . 705 : ܘܛܵܟ ܣܵܛܵܢܵܐ ܐܲܥܢܝܼ ܐܸܢܘܿܢ ܒܗܵܢ ܥܸܢܝܵܢܵܐ 706 ܕܢܸܗܘܘܼܢ ܓܵܡܪܝܼܢ ܪܸܓܲܬ ܝܲܨܪܹܗ ܒܨܲܥܪܵܐ ܕܟܸܐܢܹ̈ܐ ܀ 707 : ܠܟܸܐܢܸ̈ܐ ܣܵܢܹܐ ܘܲܒܼܫܲܪܝܼܪܹ̈ܐ ܡܥܵܕ ܡܸܬܛܲܓܲܪ 708 ܘܠܵܐ ܪܵܓܵܐ ܠܹܗ ܕܢܸܚܙܹܐ ܟܹܐܢܵܐ ܘܠܵܐ ܟܠ ܟܠܹܐ . 709 : ܙܢܲܝ̈ ܟܹܐܢܘܼܬܼܵܐ ܚܙܵܐ ܐܵܦ ܗܵܫܵܐ ܒܐܵܢ̈ܫܐ ܟܸܐܢܹ̈ܐ 710 ܘܥܲܬܼܕܼ ܢܦܲܫܹܗ ܒܚܵܣܘܿܡܘܼܬܼܵܐ ܕܩܸܐܪܣܵܐ ܕܥܲܡܗܘܿܢ ܀ 711 : ܩܸܐܪܣܵܐ ܗ̄ܘ̣ ܕܝܼܠܹܗ ܕܥܵܒܼܕܝܼܢ ܣܲܟܼܠܹܐ ܥܲܡ ܚܲܟܝܼ̈ܡܐ 712 ܘܓܸܐܪܹ̈ܐ ܕܪܘܼܓܼܙܹܗ ܡܫܕܐ ܒܦܘܼܡܗܘܿܢ ܒܣܸܕܪ̈ܲܝ ܩܘܼܫܬܐ . 713 : ܠܣܸܕܪ̈ܲܝ ܩܘܼܫܬܐ ܒܵܥܹܐ ܕܢܸܚܪܘܿܒܼ ܒܦܘܿܡ ܚܸܪ̈ܚܹܵܐ 714 ܘܠܵܐ ܝܵܗܸܒܼ ܠܹܗ ܚܲܝܠܹܗ ܕܩܘܼܫܬܵܐ ܕܢܸܓܼܡܘܿܪ ܝܲܨܪܹܗ ܀ 715 : ܒܝܼܫܘܼܬ ܚܲܨܪܹܗ ܡܚܵܘܹܐ ܒܲܠܚܘܿܕ ܡܲܪܝܼܪ ܚܲܨܪܵܐ 716 ܘܠܵܐ ܡܸܬܼܥܲܠܝܵܐ ܪܸܓܲܬܼ ܢܲܦܫܹܗ ܠܘܵܬܼ ܫܘܼܠܵܡܵܐ . 717 : ܘܐܸܠܘܼ ܡܨܸܐ ܗ̄ܘ̣ܵܐ ܕܢܓܼܡܘܿܪ ܚܲܨܪܹܗ ܐܲܝܟ ܛܘܼܝܵܒܹܗ 718 ܠܲܝܬܼ ܗ̄ܘ̣ܵܐ ܒܐܲܪܥܵܐ ܫܸܡ ܟܹܐܢܘܼܬܼܵܐ ܘܠܵܐ ܟܠ ܟܠܹܗ ܀ 719 : ܘܐܸܠܘܼ ܐܝܼܬ ܗ̄ܘ̣ܵܐ ܦܘܼܪܣܵܐ ܠܦܘܼܪ̈ܣܵܘܐ ܨܹܝܕ ܫܲܪܝܼܪܹ̈ܐ 720 ܕܒܹܝܬܼ ܕܝܘܕܘܿܪܘܿܣ ܠܚ̣ܵܐ ܗ̄ܘ̣ܵܐ ܫܡܸܗܘܿܢ ܡ̣ܢ ܒܹܝܬܼ ܚܲܝܹ̈ܐ . 721 : ܠܗܵܕܹܐ ܣܝܼܥܬܵܐ ܣܢܵܐ ܐܵܦ ܣܵܢܹܐ ܛܵܒܼ ܡ̣ܢ ܟܠ ܐ̄ܢܵܫ 722 ܕܝܵܕܼܥ ܕܡܨܝܢ ܠܡܸܫܪܵܐ ܩܸܛܪܵܐ ܕܲܢܟܝܼܠܘܼܬܹܗ : pb. f.67v 723 : ܟܠܗܘܿܢ ܢܸܟܼܠܵܘ̈ܗܝ ܕܢܟܲܘܼܠܬܵܢܵܐ ܚܲܟܝܼ̈ܡܹܐ 724 ܘܚܵܘܝܼܘܼܗܝ ܠܙܹܐܦܹܗ ܠܥܹܝܢ ܐܲܪ̈ܥܵܢܹܐ ܘܲܫܡܲܝܵܢܹ̈ܐ . 725 : ܒܗܲܪ̈ܵܛܝܼܩܹܐ ܡܛܲܫܝܼܢ ܗ̄ܘ̣ܵܘ ܠܹܗ ܙܢܲܝ̈ ܛܲܥܝܘܼܬܹܗ 726 ܦܲܪܣܝܼܘ ܐܸܢܘܿܢ ܥܪ̈ܝܼܡܲܝ ܢܲܦܫܵܐ ܠܥܹܝܢ ܟܠ ܒܸܪ̈ܝܵܢ ܀ 727 : ܦܲܥ̈ܠܹܐ ܫܲܦܠܹ̈ܐ ܓܒܼܵܐ ܠܹܗ ܫܲܦܠܵܐ ܠܘܼܩܒܲܠ ܟܸܐܢܸ̈ܐ 728 ܘܠܵܐ ܣܦܲܩ̣ܘ ܥܲܙܝܘܼ ܠܡܹܐܪܲܥ ܩܸܐܪܣܵܐ ܕܥܲܡ ܫܲܪܝܼܪܹ̈ܐ . 729 : ܐܲܝܟ ܕܲܒܼܣܲܝܦܵܐ ܚܲܪܒܘܼܗ̇ ܟܸܐܢܸ̈ܐ ܠܡܲܫܪܝܼܬ ܙܹܐܦܹܗ 730 ܘܦܵܫܘ ܕܲܠܝܼ̈ܠܹܐ ܕܢܸܗܘܘܿܢ ܣܵܗ̈ܕܹܐ ܕܚܲܝܵܒܼܘܼܬܹܗ ܀ 731 : ܠܚܲܝܵܒܼܘܼܬܹܗ ܚܙܵܐ ܚܲܝܵܒܼܵܐ ܡܠܸܐ ܚܵܘ̈ܒܵܬܼܵܐ 732 ܘܗܵܐ ܡܸܬܡܲܪܡܲܪ ܘܓܵܣ̇ܐ ܡܸܪܬܹܗ ܥܲܠ ܗܸܕܝ̈ܘܿܛܹܐ . 733 : ܥܝܲܪܬܵܐ ܕܫܦ̈ܥܐ ܒܵܥܹܐ ܕܢܸܬܒܲܥ ܡ̣ܢ ܙܲܟܵܝܹ̈ܐ 734 ܡ̣ܢ ܕܝܘܿܕܘܿܪܘܿܣ ܘܬܹܐܘܿܪܘܿܣ ܘܡܵܪܝ ܢܸܣܛܘܿܪܝܣ ܀ 735 : ܠܵܐ ܚܲܝܵܒܼܵܐ ܠܲܝܬ ܒܵܟ ܚܲܝܠܵܐ ܠܡܸܬܼܟܲܬܵܫܘܼ 736 ܕܗܵܐ ܒܢܸܣܝܵܢܵܐ ܝܠܦܬܝܗܝ ܠܙܲܝܢܵܐ ܕܦܵܠܚܹ̈ܐ ܚܝܼܨܹ̈ܐ . 737 : ܗܵܐ ܒܡܘܼܬܼ ܐܸܢܘܿܢ ܒܩܸܐܪܣܵܐ ܕܲܥܒܲܕ ܥܲܡ ܣܝܼ̈ܥܵܬܵܟ 738 ܕܲܗܪܲܩܝ ܘܛܲܫܲܝ̈ ܘܠܵܐ ܣܦ݂ܲܩ ܥܲܙܝܼ ܒܝܘܿܡ ܬܲܟܼܬܘܼܫܵܐ ܀ 739 : ܘܐܸܠܵܐ ܚܵܘܝܼ ܡ̇ܢ ܡ̣ܢ ܦܠܵܚܲܝ̈ܟ ܙܟܼܵܐ ܠܫܲܪܝܼܪܹ̈ܐ 740 ܘܐܸܡܲܬܝ ܘܐܲܝܟܵܐ ܘܲܒܼܝܘܡܲܝ̈ ܡ̇ܢ ܗܘ̤ܵܬ ܙܵܟܼܘܿܬܵܟ . 741 : ܐܲܝܟܵܘ ܣܝܼܡܘܿܢ ܒܘܼܟܼܪܵܐ ܕܒܲܟܲܪ ܒܲܫܟܼܝܼܪܵܬܵܟ 742 ܘܒܐܝܼܕܵܐ ܒܐܝܼܕܵܐ ܟܠ ܕܐܸܬܬܲܠܡܲܕ ܠܙܹܐܦܢܘܼܬܹܗ ܀ 743 : ܗܵܐ ܛܠܹܩܘ ܘܐܵܦܝܼܘ ܟܠܗܘܿܢ ܣܸܕܩܹ̈ܐ ܕܐܵܘܠܸܕ ܒܐܲܪܥܵܐ 744 ܘܠܵܐ ܦܵܫ̣ܘܡܸܢܗܘܿܢ ܐܸܠܵܐ ܣܪܝܼܕܵܐ ܠܚܸܣܕܵܐ ܕܝܼܠܵܟ . 745 : ܠܚܸܣܕܵܟ ܩܲܝܵܡ ܣܪܝܼܕܵܐ ܩܲܠܝܼܠ ܡ̣ܢ ܗܹܪ̈ܣܝܼܣ 746 ܟܲܕ ܟܡܝܼܢܝܼܢ ܒܸܕܡܘܼܬ ܕܐܒܹ̈ܐ ܠܘܲܥܕܵܐ ܕܥܵܢ̈ܐ ܀ 747 : ܠܘܲܥܕܵܐ ܕܥܵܢ̈ܐ ܟܢܝܼܫܝܼܢ ܟܠܫܵܥ ܗܲܪ̈ܛܝܼܩܸܐ 748 ܘܠܵܐ ܡܸܬܟܚܲܕܝܼܢ ܕܡܲܣܠܝܢ ܘܲܫܕܹܝܢ ܣܪ̈ܘܚܹܐ . 749 : ܡܸܠܲܬܼ ܟܸܐܢܹ̈ܐ ܕܚܸܩܲܬ̤ ܐܸܢܘܿܢ ܠܒܲܪ ܡ̣ܢ ܥܵܢ̈ܐ 750 ܘܝܲܬܝܼܪܵܐܝܼܬ ܛܢܵܢܵܐ ܟܹܐܢܵܐ ܕܒܹܝܬܼ ܕܝܘܿܕܘܿܪܣ ܀ 751 : ܕܒܹܝܬܼ ܕܝܘܿܕܘܿܪ̈ܘܣ ܡܟܸܟ ܪܵܘܡܵܐ ܕܟܠ ܗܹܪ̈ܣܝܼܣ 752 ܘܣܵܗܕܝܼܢ ܣܸܦܪܹ̈ܐ ܕܲܟܼܬܵܒܲܝܼ̈ܗܘܿܢ ܥܲܠ ܥܲܡܠܲܝ̈ܗܘܿܢ . 753 : ܒܲܟܼܬܵܒܿܝܼ̈ܗܘܿܢ ܪܫܝܼܡ ܥܘܼܗܕܵܢܵܐ ܕܢܸܨܚܢܲܝ̈ܗܘܿܢ 754 ܕܐܸܡܲܬܝ ܫܲܪܝܼܘ ܘܐܸܡܲܬܝ ܫܲܠܸܡܘ ܒܩܸܐܪܣܵܐ ܕܥܲܡܗܘܿܢ ܀ 755 ܒܝܘܡܲܝ̈ ܘܵܠܝܼܣ ܗ̄ܘ̤ܵܐ ܫܘܼܪܵܝܵܐ ܠܬܲܟܼܬܘܿܫܵܝ̈ܗܘܿܢ : ܒܝܵܘܡܲܝ̈ ܓܲܒܼܪܵܐ ܡܣܲܝܥ ܙܹܐܦܵܐ ܕܒܹܝܬܼ ܐܵܪܝܼܘܿܣ . 756 : ܗܘ̤ ܐܪܝܼܡܹܗ ܠܪܹܫܵܐ ܟܦܝܼܦܵܐ ܕܒܹܝܬ ܐܪܝܼܘܿܣ 757 ܘܲܪܕܲܦ ܐܸܢܘܿܢ ܠܟܵܗܢܹ̈ܐ ܟܸܐܢܹ̈ܐ ܠܒܲܪ ܡ̣ܢ ܥܵܢ̈ܐ ܀ 758 : ܒܗܵܢܵܐ ܙܲܒܼܢܵܐ ܘܲܩܫܹܐ ܙܲܒܼܢܹܗ ܗܘ̤ܵܘ ܫܲܪܝܼܪܹ̈ܐ 759 ܘܫܲܪܝܼܪܵܐܝܬܼ ܡܲܟܟܼܘܼܗܝ ܠܙܲܒܼܢܵܐ ܘܲܠܩܲܫܝܘܼܬܹܗ . 760 : ܡܵܪܹ̈ܐ ܙܲܒܼܢ̈ܐ ܫܲܕܲܪ ܐܸܢܘܿܢ ܠܘܼܩܒܼܵܠ ܙܒܼܢܹ̈ܐ 761 ܒܲܕܡܘܼܬ ܡܲܠܟܵܐ ܕܓܼܒܵܐ ܦܵܠܚܹ̈ܐ ܠܩܸܐܪ̈ܣܹܐ ܩܫܲܝܵܐ ܀ 762 : ܩܫܹܐ ܗ̄ܘ̣ܵܐ ܙܲܒܼܢܵܐ ܕܲܬܼܠܵܬܲܝ̈ܗܘܿܢ ܦܵܠܵܚܹ̈ܐ ܚܝܼܨܹ̈ܐ 763 ܘܫܘܼܪܵܝܵܐ ܗ̄ܘ̣ܵܐ ܕܲܟܼܬܝܼܫܘܼܬܼܵܐ ܕܗܲܪܵܛܝܼܩܹܐ . 764 : ܠܒܲܪ ܡ̣ܢ ܛܲܟܼܣܵܐ ܟܬܝܼܫ ܗ̄ܘ̣ܵܐ ܓܲܒܵܐ ܕܒܹܝܬܼ ܐܵܪܝܼܘܿܣ 765 ܘܲܡܣܲܝܲܥ ܗ̄ܘ̣ܵܐ ܠܲܟܼܬܝܼܫܘܼܬܗܘܿܢ ܡܲܠܟܵܐ ܟܬܝܼܫܵܐ ܀ 766 : ܡܲܠܟܵܐ ܘܥܲܡܵܐ ܙܩܝܼܦ ܗ̄ܘ̣ܵܐ ܐܲܟܚܕ ܠܘܼܩܒܼܵܠ ܟܸܐܢܹ̈ܐ 767 ܘܠܵܐ ܣܵܦܩܝܼܢ ܗ̄ܘ̣ܵܘ ܠܲܡܥܲܙܵܝܼܘ ܠܘܼܩܒܼܵܠ ܟܸܐܢܹ̈ܐ . 768 : ܐܘܿ ܠܙܵܟܘܼܬܼܵܐ ܕܚܵܘܝܼܘ ܒܐܲܪܥܵܐ ܐܲܪ̈ܥܵܢܵܝܹܐ 769 ܕܚܲܣܢܘܼܗܝ ܠܥܵܠܡܵܐ ܘܕܵܫܘܼܗ̇ ܒܐܲܪܥܵܐ ܠܡܵܝܘܿܬܼܘܼܬܼܵܐ ܀ 770 ܐܘ ܠܡܝܘ̈ܬܐ ܕܚܵܘܝܼܘ ܟܘܼܫܪܐ ܕܠܵܐ ܡܵܝܘܿܬܹ̈ܐ : pb. f.68r 771 ܘܲܫܒܲܩ̇ܘ ܒܐܲܪܥܵܐ ܫܸܡ ܙܵܟܼܘܼܬܼܗܘܿܢ ܠܕܪ̈ܐ ܕܐܬ̇ܝܢ . 772 : ܐܘ ܠܗܲܕ̈ܝܼܐܹܐ ܕܲܕܼܪܲܫ̣ܘ ܐܘܼܪܚܵܐ ܕܲܫܚܝܼܩ ܥܲܡܠܵܗ̇ 773 ܕܐܲܠܸܦܘ ܐ̄ܢܵܫ̈ܐ ܕܢܸܪܕܘܢ ܫܦܝܼܪ ܠܘܲܥܕܵܐ ܕܪܘܡܵܐ ܀ 774 : ܠܘܲܥܕܐ ܕܪܵܘܡܵܐ ܪܕܵܘ̣ ܚܲܟܿܝܼܡܹ̈ܐ ܡܚܲܟܿܡܲܝ̈ ܐ̄ܢܵܫ̈ܐ 775 ܘܗܵܢ̇ܘ ܬܲܗܪܵܐ ܕܟܲܕܼ ܒܐܲܪܥܵܐ ܗ̄ܘ̤ܵܘ ܣܥ݂ܲܪܘ ܕܲܫܡܲܝܵܐ . 776 : ܬܲܗܪܵܐ ܪܲܒܵܐ ܡܠܹܐ ܕܘܼܒܵܪܗܘܿܢ ܕܐܲܪܥܵܢܵܝܹܐ 777 ܘܐܲܪ̈ܥܵܢܵܝܹܐ ܠܵܐ ܚܵܪ̣ܘ ܫܲܦܝܼܪ ܒܕܼܘܼܒܵܪ̈ܲܝܗܘܿܢ ܀ 778 : ܒܕܘܼܒܵܪ̈ܲܝܗܘܿܢ ܥܨܵܐܘܢܝ ܕܐܸܬܼܢܸܐ ܬܲܟܼܬܘܼܫܲܝ̈ܗܘܿܢ 779 ܘܲܛܠܝܼܡܘܼܬܼܗܘܿܢ ܥܒܕܬܼܢܝ ܕܐܲܟܸܿܣ ܠܛܵܠܘܿܡ̈ܲܝܗܘܿܢ . 780 : ܛܵܠܘܿܡܲܝ̈ܗܘܿܢ ܢܸܬܠܘܢ ܕܝܢܐ ܕܲܛܠܝܡܼܘܼܬܼܗܘܿܢ 781 ܕܟܲܕܼ ܙܲܟܵܝܼܝܼ̈ܢ ܚܲܝ̇ܒܼܘ ܐܸܢܘܿܢ ܟܲܕܵܒܼܵܐܝܼܬܼ ܀ 782 : ܠܗܵܢܵܐ ܛܠܘܼܡܝܵܐ ܒܥ̇ܝܬܼ ܕܐܸܬܼܢܲܩܲܡ ܡ̣ܢ ܛܵܠܘܿܡܹ̈ܐ 783 ܘܲܥܨܵܢܝ ܪܸܥܝܵܢܝ ܕܐܵܘܠܸܕܼ ܡܸ̈ܠܹܐ ܕܡܲܟܿܣܵܢܘܼܬܼܵܐ . 784 : ܡܸ̈ܠܹܐ ܕܣܲܟܼ̈ܠܹܐ ܥܲܒܼܪܢܝ ܕܐܸܗܘܹܐ ܡܗܦܟ ܡܸܠܹ̈ܐ 785 ܘܟܲܕܼ ܠܵܐ ܪܥܐ ܐ̄ܢܵܐ ܬܢܹ̇ܝܬܼ ܬܲܫܥܝܼܬܼܵܐ ܕܕܘܼܒܵܪ ܟܹܐܢܹ̈ܐ ܀ 786 : ܥܹܢܝܵܢ ܟܹܐܢܹ̈ܐ ܢܸܪܚܲܡ ܟܠܢܫ ܕܟܹܐܝܢ ܥܸܢܝܵܢܹܗ 787 ܘܲܒܼܥܸܢܝܵܢܗܘܿܢ ܢܕܲܪܸܫ ܢܲܦܫܹܗ ܒܟܼܠܗܘܿܢ ܚܲܝ̈ܘܗܝ . 788 : ܚܲܝܹ̈ܐ ܕܠܵܐ ܚܒܸܿܠ ܡܲܩܢܹܐ ܗܪܸܓܿܐ ܕܥܲܡ ܫܲܪܝܼܪܹ̈ܐ 789 ܬܵܘ ܢܸܬܼܗܲܓܹܿܐ ܒܗܸܓܼܝܵܢ ܚܲܝܹ̈ܐ ܕܡ̣ܢ ܡܸܠܲܝ̈ܗܘܿܢ ܀ 790 : ܠܚܲܝܹ̈ܐ ܕܐ̄ܢܵܫ̈ܐ ܪܚܸܡܘ ܫܲܪ̈ܝܼܪܹܐ ܡ̣ܢ ܟܠܡܸܕܡ 791 ܘܡܸܛܠ ܐܢܵܫ̈ܐ ܩܲܒܸܿܠܘ ܒܸܙܚܵܐ ܡ̣ܢ ܡܲܪ̈̇ܚܹܐ . 792 : ܠܪܵܚܸ̇ܡ ܐ̄ܢܵܫܵܐ ܚܙ̣ܵܘ ܕܲܒܛܝܼܠ ܠܹܗ ܥܲܠ ܒܲܪܢܵܫܵܐ 793 ܘܲܬܼܪܲܨܘ ܢܝܼܫܵܐ ܠܲܡܕܲܡܵܝܘܼ ܠܢܝܼܫܵܐ ܕܪ̈ܵܚܡܵܘܗܝ ܀ 794 : ܠܢܝܼܫܵܐ ܕܪ̈ܵܚܡܵܘܗܝ ܚܙ̣ܵܘ ܐܲܬܼܠܹܝܛܹ̈ܐ ܕܙܲܕܝܼܩܘܼܬܼܵܐ 795 ܬܵܘ ܢܸܬܪܲܪܲܫ ܠܡܸܚܢܵܐ ܠܢܝܼܫܵܐ ܕܕܼܘܼܒܵܪ̈ܲܝܗܘܿܢ . 796 : ܕܘܼܒܵܪ̈ܲܝܗܘܿܢ ܢܣܝܼܡ ܐܲܝܟ ܨܲܠܡܵܐ ܩܕܼܵܡ ܪܸܥܝܵܢܲܢ 797 ܘܢܸܚܙܸܐ ܢܲܦ̣ܫܲܢ ܕܲܠܡܵܐ ܣܵܢܝܵܐ ܒܥܵܘܠܵܐ ܣܲܢܝܵܐ ܀ 798 : ܨܵܐܬܼܵܐ ܕܥܵܘܠܵܐ ܢܸܡܪܘܿܩ ܟܠܫܵܥ ܡ̣ܢ ܪܸܥܝܵܢܲܢ 799 ܕܠܵܐ ܢܸܬܼܦܲܪܣܐ ܒܗܵܘ̇ ܒܘܼܚܪܵܢܵܐ ܕܟܹܐܝܢ ܒܘܼܚܪܵܢܹܗ ܀ ܥܲܠ ܐܲܒܼܗ̈ܬܼܵܐ ܘܡܲܠܦܵܢܹ̈ܐ ܝܵܘܢܝܹ̈ܐ ܥܲܠ ܐܲܒܼܗ̈ܬܼܵܐ ܘܡܲܠܦܵܢܹ̈ܐ ܝܵܘܢܝܹ̈ܐ