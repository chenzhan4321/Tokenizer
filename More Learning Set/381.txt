ܡܐܡܪܐ ܕܬܡܢܝܐ ܕܥܠ ܡܣܪܩܘܬܐ ܬܽܘܒ ܡܺܐܡܪܐ ܕܰܬܡܳܢܝܐ ܇ ܕܡܰܠܶܦ ܒܶܗ ܆ ܕܠܐ ܐܢܳܫ ܡܶܫܟܰܚ ܕܢܶܗܘܶܐ ܬܰܠܡܺܝܕܐ ܓܡܺܝܪܐ ܠܰܡܫܺܝܚܐ ܆ ܐܶܠܐ ܐܶܢ ܐܶܣܬܰܪܰܩ ܒܩܰܕܡܐ . ܡܶܢ ܟܽܘܠܶܗ ܩܶܢܝܳܢܐ ܐܢܳܫܳܝܐ ܇ ܘܰܢܦܰܩ ܡܶܢ ܥܳܠܡܐ ܓܰܠܝܳܐܺܝܬ . ܒܟܰܣܝܽܘܬܶܗ ܘܰܒܓܰܠܝܽܘܬܶܗ ܀ ܒܰܪܢܳܫܐ ܐܰܝܢܐ ܕܨܳܒܶܐ ܕܒܽܐܘܪܚܐ ܓܠܺܝܬܐ ܕܰܓܡܺܝܪܽܘܬܐ ܢܶܪܕܶܐ ܆ ܡܶܬܒܥܶܐ ܠܶܗ . ܕܰܒܛܶܟܣܐ ܫܰܦܺܝܪܐ ܕܰܦܐܶܐ ܠܳܗ̇ ܠܽܐܘܪܚܐ . ܢܶܥܒܶܕ ܫܽܘܪܳܝܐ ܠܡܰܪܕܺܝܬܶܗ . ܘܠܰܘ ܒܢܳܡܽܘܣܐ ܐܰܝܢܐ ܕܠܶܗ ܡܶܬܚܙܶܐ ܕܫܰܦܺܝܪ ܇ ܢܫܰܪܶܐ ܒܬܰܠܡܺܝܕܽܘܬܐ ܗܳܕܶܐ . ܐܶܠܐ ܒܢܳܡܽܘܣܐ ܡܶܬܚܡܶܐ ܆ ܗܰܘ ܕܡܶܢ ܡܶܠܬܶܗ ܕܰܡܫܺܝܚܐ ܐܰܠܳܗܰܢ ܇ ܐܶܫܬܠܶܡ ܠܬܰܠܡܺܝ̈ܕܰܘܗ̱ܝ . ܐܰܝܟܰܢܐ ܕܳܐܦ ܗܽܘ ܗܰܠܶܟ ܒܳܗ̇ ܒܽܐܘܪܚܐ ܗܳܕܶܐ ܕܰܓܡܺܝܪܽܘܬܐ ܇ ܘܰܗܘܳܐ ܐܳܦ ܠܰܢ ܢܳܡܽܘܣܐ ܒܰܩܢܽܘܡܶܗ . ܘܝܰܗܒ ܠܰܢ ܚܰܘܪܐ ܫܰܦܺܝܪܐ ܕܢܶܪܕܶܐ ܒܳܬܰܪ ܥܶܩ̈ܒܳܬܶܗ . ܠܰܘ ܓܶܝܪ ܒܡ̈ܶܠܶܐ ܗܘܳܐ ܠܰܢ ܝܶܫܽܘܥ ܒܰܠܚܽܘܕ ܡܰܠܦܳܢܐ ܆ ܐܶܠܐ ܘܳܐܦ ܒܰܥܒ̈ܳܕܶܐ ܕܰܓܡܺܝܪܽܘܬܐ ܕܫܰܡܠܺܝ ܒܢܰܦܫܶܗ . ܘܒܰܕܓܽܘܢ ܗܽܘܝܽܘ ܫܰܪܺܝܪܳܐܺܝܬ ܡܰܠܦܳܢܐ ܛܳܒܐ ܇ ܕܰܐܠܶܦ ܘܰܥܒܰܕ . ܕܺܐܝܬܰܘܗܝ ܝܽܘܠܦܳܢܶܗ ܥܒܳܕܐ ܆ ܘܺܐܝܬܰܘܗܝ ܥܒܳܕܶܗ ܡܰܠܦܳܢܽܘܬܐ . ܗܳܟܰܢܐ ܓܶܝܪ ܐܳܦ ܗܽܘ ܡܳܪܰܢ ܨܳܪ ܘܚܰܘܺܝ ܠܰܢ ܒܬܶܫܡܶܫܬܐ ܕܰܩܢܽܘܡܶܗ . ܕܡܶܢ ܒܳܬܰܪ ܕܰܥܒܰܕ ܟܽܠܳܗ̇ ܙܰܕܺܝܩܽܘܬܐ ܕܟܺܐܢܽܘܬܐ : ܘܰܢܛܰܪ ܢܳܡܽܘܣܐ ܕܦܽܘ̈ܩܕܳܢܶܐ ܕܰܒܥܳܠܡܐ ܡܶܬܓܰܡܪܺܝܢ ܆ ܟܶܢ ܫܰܒܩܶܗ ܠܥܳܠܡܐ ܘܰܢܦܰܩ . ܠܒܰܪ ܡܶܢܶܗ ܕܢܰܠܶܦ ܓܡܺܝܪܽܘܬܐ . ܠܰܘ ܓܶܝܪ ܕܠܐ ܡܶܫܟܚܺܝܢ ܕܢܶܙܕܰܕܩܽܘܢ ܇ ܐܳܦ ܗܳܠܶܝܢ ܕܰܒܥܳܠܡܐ ܐܺܝܬܰܝܗܽܘܢ . ܐܳܡܰܪ ܐܢܐ ܆ ܐܶܠܐ ܕܠܰܓܡܺܝܪܽܘܬܐ ܠܐ ܡܰܨܝܐ ܕܢܶܬܡܛܽܘܢ . ܡܶܛܽܠ ܕܥܳܠܡܐ ܣܰܩܽܘܒܠܐ ܗ̣ܘ ܕܰܓܡܺܝܪܽܘܬܐ . ܗܳܢܰܘ ܕܶܝܢ ܆ ܐܳܦ ܕܺܝܠܳܗ̇ ܕܙܰܕܺܝܩܽܘܬܐ ܇ ܘܰܕܟܺܐܢܽܘܬܐ ܕܰܒܓܰܘܶܗ ܡܶܬܦܰܠܚܐ . ܘܠܐ ܡܶܫܟܰܚ ܒܰܪܢܳܫܐ ܕܢܶܛܥܰܢ ܬܪ̈ܶܝܢ ܥܰܡܠܺܝ̈ܢ ܆ ܘܢܶܬܓܡܰܪ ܒܬܰܪ̈ܬܰܝܗܶܝܢ ܛܳܒ̈ܳܬܐ . ܟܰܕ ܐܺܝܬܰܘܗܝ ܒܓܰܘ ܥܳܠܡܐ . ܘܥܰܠ ܗܳܕܶܐ ܐܶܬܬܰܚܰܡܘ ܘܶܐܬܦܪܶܫܘ ܦܽܘ̈ܩܕܳܢܶܐ ܠܰܐܝܠܶܝܢ ܕܰܒܥܳܠܡܐ ܪܳܕܶܝܢ ܇ ܕܢܶܩܢܽܘܢ ܒܗܽܘܢ ܚܰܝܰܝ̈ܗܽܘܢ . ܘܶܐܬܕܰܪܫܰܬ ܐܽܘܪܚܐ ܐܚܪܺܬܐ ܕܰܓܡܺܝܪܽܘܬܐ ܆ ܕܺܐܝܬܶܝܗ̇ ܠܥܶܠ ܡܶܢ ܥܳܠܡܐ . ܨܶܒܝܳܢܶܗ ܓܶܝܪ ܕܰܡܫܺܝܚܐ ܣܳܐܶܡ ܢܳܡܽܘܣܐ ܆ ܗܳܢܰܘ . ܕܒܳܥܶܐ ܗܘܳܐ ܕܟܽܘܠܗܽܘܢ ܒܢ̈ܰܝ ܐܢܳܫܐ ܆ ܒܽܐܘܪܚܐ ܕܡ̈ܰܠܰܐܟܶܐ ܢܶܪܕܽܘܢ . ܘܠܐ ܐܢܳܫ ܢܦܺܝܫ ܡܶܢ ܚܰܘܪܐ ܗܰܘ ܕܣܳܡ ܡܶܨܥܰܬ ܓܰܘܳܐ . ܐܶܠܐ ܡܶܛܽܘܠ ܕܠܰܘ ܟܽܠ ܐܢܳܫ ܣܳܦܶܩ ܠܳܗ̇ ܠܗܳܕܶܐ : ܗܰܘ ܕܶܝܢ ܨܳܒܶܐ ܕܟܽܘܠ ܐܢܳܫ ܢܺܚܶܐ ܆ ܝܳܗܶܒ ܦܽܘ̈ܩܕܳܢܶܐ ܡܫܰܚ̈ܠܦܶܐ ܠܟܽܘܠ ܒܰܪ ܐܢܳܫ ܕܢܺܚܶܐ ܒܗܽܘܢ ܆ ܘܰܥܒܰܕ ܡܽܘ̈ܫܚܳܬܐ ܘܕܰܪ̈ܓܶܐ ܠܝܽܘܠܦܳܢܶܗ . ܠܰܘ ܡܶܛܽܠ ܕܗܳܠܶܝܢ ܐܺܝܬ ܒܶܗ . ܐܶܠܐ ܡܶܛܽܠ ܡܩܰܒ̈ܠܳܢܰܘܗܝ . ܘܡܶܛܽܠ ܗܳܠܶܝܢ ܕܰܣܢܺܝܩܺܝܢ ܗܘܰܘ ܇ ܘܒܶܠܥܳܕܰܝܗܶܝܢ ܕܢܺܚܽܘܢ ܠܐ ܡܶܫܟܚܺܝܢ ܗܘܰܘ . ܠܽܐܘܪܚܐ ܓܶܝܪ ܕܥܳܠܡܐ ܆ ܕܽܘܒܳܪܐ ܕܟܺܐܢܽܘܬܐ ܢܰܩܺܝܦ : ܘܠܽܐܘܪܚܐ ܕܰܠܒܰܪ ܡܶܢ ܥܳܠܡܐ . ܢܰܩܺܝܦܐ ܓܡܺܝܪܽܘܬܐ . ܘܰܕܫܽܘܠܳܡܳܗ̇ ܕܽܐܘܪܚܐ ܕܙܰܕܺܝܩܽܘܬܐ ܘܰܕܟܺܐܢܽܘܬܐ ܐܺܝܬܶܝܗ̇ ܆ ܡܣܰܪܩܽܘܬܐ ܓܡܺܝܪܬܐ ܕܡܶܢ ܢܶܟ̈ܣܶܐ . ܟܡܳܐ ܓܶܝܪ ܕܢܶܩܢܶܐ ܒܰܪ ܐܢܳܫܐ ܥܽܘܬܪܐ ܐܢܳܫܳܝܐ : ܐܶܢ ܒܩܰܠܺܝܠ ܘܶܐܢ ܒܣܰܓܺܝ ܆ ܠܐ ܡܶܫܟܰܚ ܪܳܕܶܐ ܒܽܐܘܪܚܐ ܕܰܓܡܺܝܪܽܘܬܐ . ܡܶܛܽܠ ܕܟܽܘܠ ܥܽܘܬܪܐ ܕܺܐܝܬ ܆ ܠܦܽܘܬ ܡܫܽܘܚܬܶܗ ܐܺܝܬܰܘܗܝ ܐܰܣܽܘܪܐ ܠܪܶܥܝܳܢܐ ܇ ܘܦܳܟܪܐ ܠܓܶܦ̈ܰܘܗܝ ܩܰܠܺܝ̈ܠܶܐ ܕܡܰܕܥܐ ܇ ܕܠܐ ܢܶܦܪܚܽܘܢ ܒܽܐܘܪܚܐ ܕܰܫܡܰܝܐ . ܗܰܘ ܓܶܝܪ ܕܺܐܝܬ ܠܶܗ ܥܽܘܬܪܐ ܆ ܐܰܢܰܢܩܺܐ ܕܢܶܪܢܶܐ ܒܶܗ . ܘܰܐܝܢܐ ܕܪܳܢܶܐ ܒܥܽܘܬܪܐ ܆ ܒܰܐܠܳܗܐ ܠܐ ܪܳܢܶܐ . ܘܶܐܢ ܐܺܝܢ ܕܳܐܶܠ ܒܶܗ ܥܽܘܗܕܳܢܶܗ ܕܰܐܠܳܗܐ ܆ ܠܰܘ ܒܟܽܠ ܥܶܕܳܢ . ܠܐ ܓܶܝܪ ܡܰܨܝܐ ܕܰܒܗܰܘ ܥܶܕܳܢܐ ܕܪܳܢܶܐ ܒܢܶܟ̈ܣܶܐ ܢܶܬܥܗܰܕ ܠܰܐܠܳܗܐ . ܘܶܐܢ ܡܶܣܬܒܰܪ ܕܡܶܬܥܗܰܕ ܆ ܥܽܘܗܕܳܢܐ ܗ̣ܘ ܫܐܺܝܠܐ ܘܠܰܘ ܫܰܪܺܝܪܐ . ܠܐ ܓܶܝܪ ܡܰܨܝܐ ܕܰܬܪ̈ܰܝܗܽܘܢ ܗܳܠܶܝܢ ܥܽܘ̈ܗܕܳܢܶܐ ܇ ܢܶܫܪܽܘܢ ܐܰܟܚܕܐ ܒܓܰܘ ܢܰܦܫܐ . ܘܶܐܢ ܥܳܡܪܺܝܢ ܒܳܗ̇ ܆ ܡܶܢ ܟܽܠ ܦܪܽܘܣ . ܚܰܕ ܡܶܢܗܽܘܢ ܫܐܺܝܠܰܐ ܗ̣ܘ . ܘܰܐܚܪܺܢܐ ܫܰܪܺܝܪܐ . ܘܶܐܢ ܫܰܪܺܝܪܳܐܺܝܬ ܢܰܣܒܰܪ ܐܢܳܫ ܕܪܳܢܶܐ ܒܰܐܠܳܗܐ ܆ ܟܰܕ ܐܺܝܬ ܠܓܰܘ ܒܪܶܥܝܳܢܶܗ ܡܰܪܢܺܝܬܐ ܕܥܽܘܬܪܐ ܆ ܠܰܘ ܒܟܽܠܶܗ ܚܰܝܠܐ ܕܢܰܦܫܶܗ ܇ ܗܰܘ ܕܰܦܐܶܐ ܠܰܢ ܕܠܰܐܠܳܗܐ ܢܶܬܠܺܝܘܗܝ ܡܰܠܝܳܐܺܝܬ . ܠܰܘ ܓܶܝܪ ܒܰܡܢܳܬܐ ܕܡܶܢܰܢ ܡܶܬܬܚܺܝܒܺܝܢܰܢ ܕܢܶܦܠܽܘܚ ܠܰܐܠܳܗܐ ܇ ܘܒܰܡܢܳܬܐ ܐܚܪܺܬܐ ܒܥܳܠܡܐ ܇ ܘܚܰܕ ܥܶܕܳܢ ܢܶܪܢܶܐ ܒܶܗ ܇ ܘܥܶܕܳܢܐ ܐܚܪܺܢܐ ܢܶܪܢܶܐ ܒܡܳܡܽܘܢܐ . ܐܶܠܐ ܟܽܘܠܶܗ ܚܰܝܠܰܢ ܙܳܕܶܩ ܕܢܶܬܠܺܝܘܗܝ ܠܦܽܘܠܚܳܢܐ ܕܦܽܘ̈ܩܕܳܢܰܘܗܝ ܆ ܘܟܽܘܠ ܥܶܕܳܢܺܝ̈ܢ ܥܶܕ̈ܳܢܶܐ ܠܥܽܘܗܕܳܢܶܗ ܡܥܰܕܪ̈ܳܢܶܐ ܢܶܗܘܽܘܢ ܠܰܢ . ܕܠܶܗ ܒܰܠܚܽܘܕܰܘܗܝ ܢܶܗܘܶܐ ܗܰܝ̈ܟܠܶܐ ܆ ܟܰܕ ܣܦܺܝܩܺܝܢ ܚܢܰܢ ܡܶܢ ܟܽܘܠ ܪܶܢܝܐ ܕܚܽܘܫܳܒܐ ܕܺܐܝܬܰܘܗܝ ܠܒܰܪ ܡܶܢܶܗ . ܘܰܕܠܐ ܡܶܫܟܰܚ ܒܰܪܢܳܫܐ ܕܰܢܫܰܡܶܫ ܠܰܐܠܳܗܐ ܐܰܝܟ ܕܫܳܘܶܐ ܆ ܟܰܕ ܐܺܝܬܰܘܗܝ ܒܓܰܘ ܥܳܠܡܐ ܆ ܘܺܐܝܬܰܘܗܝ ܩܰܢܳܝܐ ܕܢܶܟ̈ܣܶܐ ܘܡܳܪܐ ܕܥܽܘܬܪܐ ܆ ܡܶܠܬܶܗ ܕܺܝܠܶܗ ܕܦܳܪܽܘܩܰܢ ܣܳܗܕܳܐ . ܕܠܐ ܠܰܡ ܡܶܫܟܚܺܝܢ ܐܢܬܽܘܢ ܠܰܐܠܳܗܐ ܠܡܶܦܠܰܚ ܘܰܠܡܳܡܽܘܢܐ . ܘܛܳܟ ܡܶܬܚܰܫܰܒ ܫܳܡܽܘܥܐ ܆ ܕܗܳܪܟܐ ܐܶܬܬܚܶܕ ܠܶܗ ܬܰܪܥܐ ܕܙܰܕܺܝܩܽܘܬܐ ܩܕܳܡ ܟܽܘܠܗܽܘܢ ܒܢ̈ܰܝ ܐܢܳܫܐ . ܡܶܛܽܠ ܕܠܐ ܡܶܫܟܚܺܝܢ ܕܟܽܘܠ ܟܽܠܶܗ ܢܶܬܚܰܪܪܽܘܢ ܡܶܢ ܡܰܪܢܺܝܬܐ ܕܥܽܘܬܪܐ . ܘܰܐܝܟ ܦܽܘܣܩܳܢܐ ܕܡܶܠܬܶܗ ܕܰܡܫܺܝܚܐ ܆ ܡܰܢ ܕܪܳܢܶܐ ܒܶܗ ܠܐ ܪܳܢܶܐ ܒܰܐܠܳܗܐ . ܡܶܬܒܥܶܐ ܠܰܢ ܕܢܶܣܬܰܟܠܳܗ̇ ܠܡܶܠܬܐ ܐܰܝܟ ܕܰܐܡܺܝܪܐ ܆ ܠܦܽܘܬ ܛܶܟܣܐ ܓܶܝܪ ܕܰܓܡܺܝܪ̈ܶܐ ܆ ܠܐ ܡܶܫܟܰܚ ܒܰܪܢܳܫܐ ܕܪܳܢܶܐ ܒܥܽܘܬܪܐ ܕܢܶܪܢܶܐ ܒܰܐܠܳܗܐ . ܒܗܳܝ ܓܶܝܪ ܡܫܽܘܚܬܐ ܐܚܪܺܬܐ ܕܙܰܕܺܝܩܽܘܬܐ ܕܡܶܬܦܰܠܚܐ ܒܓܰܘ ܥܳܠܡܐ ܆ ܡܨܶܐ ܗܘ ܒܰܪܢܳܫܐ ܕܢܶܙܕܰܕܰܩ . ܟܰܕ ܐܺܝܬܰܘܗܝ ܩܰܢܳܝܐ ܕܥܽܘܬܪܐ ܇ ܐܶܢܗܽܘ ܕܠܰܘ ܥܰܒܕܰܐ ܗ̣ܘ ܕܦܳܠܰܚ ܠܥܽܘܬܪܶܗ ܇ ܐܶܠܐ ܗܽܘܝܽܘ ܡܳܪܐ ܕܩܶܢܝܳܢܶܗ . ܐܺܝܬ ܓܶܝܪ ܒܢ̈ܰܝ ܐܢܳܫܐ ܕܥܰܒ̈ܕܶܐ ܐܶܢܽܘܢ ܕܩܶܢܝܳܢܗܽܘܢ . ܘܺܐܝܬ ܕܡܳܪ̈ܰܝܳܐ ܐܶܢܽܘܢ ܕܥܽܘܬܪܗܽܘܢ . ܘܺܐܝܬ ܒܰܪ ܐܢܳܫܐ ܕܩܶܢܝܳܢܶܗ ܦܳܠܰܚ ܠܶܗ . ܘܺܐܝܬ ܕܗܽܘ ܦܳܠܰܚ ܠܩܶܢܝܳܢܶܗ . ܡܶܠܬܶܗ ܗܳܟܺܝܠ ܕܡܳܪܰܢ ܆ ܥܰܠ ܗܰܘ ܕܺܐܝܬܰܘܗܝ ܥܰܒܕܐ ܕܩܶܢܝܳܢܶܗ ܐܶܬܰܐܡܪܰܬ ܆ ܕܠܐ ܡܶܫܟܰܚ ܕܢܶܗܘܶܐ ܥܰܒܕܐ ܠܰܐܠܳܗܐ . ܠܐ ܠܰܡ ܡܶܫܟܚܺܝܢ ܐܢ̱ܬܽܘܢ ܠܡܶܦܠܰܚ ܠܰܬܪ̈ܶܝܢ ܡܳܪ̈ܰܘܳܢ . ܚܙܺܝܬ ܕܰܬܪ̈ܶܝܢ ܡܳܪ̈ܰܘܳܬܐ ܚܰܘܺܝ ܒܡܶܠܬܶܗ . ܘܟܰܕ ܡܦܰܫܶܩ ܕܰܐܝܠܶܝܢ ܐܶܢܽܘܢ ܐܶܡܰܪ . ܕܠܐ ܡܶܫܟܚܺܝܢ ܐܢ̱ܬܘܢ ܠܰܐܠܳܗܐ ܠܡܶܦܠܰܚ ܘܰܠܡܳܡܽܘܢܐ . ܗܐ ܡܳܕܶܝܢ ܗܰܘ ܕܥܰܒܕܶܗ ܡܳܪܶܗ ܠܡܳܡܽܘܢܐ ܆ ܠܐ ܡܶܫܟܰܚ ܕܢܶܦܠܽܘܚ ܠܰܐܠܳܗܐ . ܐܶܠܐ ܦܳܠܰܚ ܠܗܰܘ ܡܳܪܐ ܕܰܒܨܶܒܝܳܢܶܗ ܓܒܳܐ ܠܶܗ . ܟܰܕ ܚܰܒܺܝܒ ܠܶܗ ܝܰܬܺܝܪܳܐܺܝܬ ܦܽܘܠܚܳܢܶܗ ܆ ܘܰܪܚܺܝܡܐ ܠܶܗ ܡܳܪܽܘܬܶܗ ܕܰܥܠܰܘܗܝ . ܡܶܛܽܠ ܕܰܒܨܶܒܝܳܢܶܗ ܐܶܫܬܰܥܒܰܕ ܠܶܗ . ܡܥܳܕܺܝܢ ܐܶܢܽܘܢ ܓܶܝܪ ܒܢܰܝ̈ܢܳܫܳܐ ܆ ܕܰܠܗܰܘ ܡܶܕܶܡ ܕܗܶܢܽܘܢ ܓܳܒܶܝܢ ܒܨܶܒܝܳܢܗܽܘܢ ܝܰܬܺܝܪܳܐܺܝܬ ܢܰܚܒܽܘܢ ܇ ܛܳܒ ܡܶܢ ܗܰܘ ܕܰܩܛܺܝܪܳܐܺܝܬ ܘܰܟܝܳܢܳܐܺܝܬ ܫܰܠܺܝܛ ܥܠܰܝܗܽܘܢ . ܐܶܢ ܓܶܝܪ ܐܺܝܬ ܕܰܠܺܝ̈ܠܶܐ ܕܰܫܦܰܪܘ ܐܰܘ ܕܫܳܦܪ̈ܺܝܢ ܠܰܐܠܳܗܐ ܆ ܡܶܛܽܠ ܕܗܶܢܽܘܢ ܐܺܝܬܰܝܗܽܘܢ ܗܘܰܘ ܡܳܪ̈ܰܝܐ ܕܥܽܘܬܪܗܽܘܢ : ܘܰܐܝܟ ܥܰܒܕܐ ܘܰܡܫܰܥܒܕܐ ܆ ܠܟܽܠ ܣܽܘܥܪܳܢ ܡܫܰܕܪܺܝܢ ܗܘܰܘ ܠܶܗ . ܒܰܙܒܰܢ ܠܬܽܘܪ̈ܣܳܝܶܐ ܕܟܰܦ̈ܢܶܐ ܆ ܒܰܙܒܰܢ ܠܰܠܒܽܘܫܐ ܕܥܰܪ̈ܛܶܠܳܝܶܐ . ܒܰܙܒܰܢ ܠܦܽܘܪܩܳܢܐ ܕܰܫܒ̈ܰܝܳܐ . ܒܰܙܒܰܢ ܒܢܶܕܪܐ ܘܩܽܘܪ̈ܒܳܢܶܐ ܕܰܐܠܳܗܐ . ܒܰܙܒܰܢ ܠܚܺܐܪܽܘܬܐ ܕܰܡܫܰܥ̈ܒܕܰܝ ܡܶܢ ܚܰܘ̈ܒܳܬܐ . ܘܟܽܘܠ ܐܰܝܟܐ ܕܨܳܒܶܐ ܗܘܳܐ ܨܶܒܝܳܢܐ ܕܫܰܠܺܝܛ ܥܠܰܘܗܝ ܆ ܠܬܰܡܳܢ ܫܳܠܰܚ ܗܘܳܐ ܠܶܗ ܐܰܝܟ ܥܰܒܕܐ . ܐܰܝܟܰܢܐ ܕܺܐܝܬܰܘܗܝ ܗܘܳܐ ܐܳܦ ܐܰܒܪܳܗܳܡ ܘܺܐܝܣܚܳܩ ܘܝܰܥܩܽܘܒ . ܘܺܐܝܽܘܒ ܘܝܰܘܣܶܦ ܘܕܰܘܺܝܕ ܘܚܶܙܰܩܝܐ . ܐܳܦ ܗܳܠܶܝܢ ܓܶܝܪ ܡܶܢܗܽܘܢ ܥܰܬܺܝܪ̈ܶܐ ܗܘܰܘ . ܘܡܶܢܗܽܘܢ ܪ̈ܺܝܫܳܢܶܐ . ܘܡܶܢܗܽܘܢ ܡܰܠܟ̈ܶܐ . ܘܰܟܢܺܝܫܳܐܺܝܬ ܟܽܘܠܗܽܘܢ ܆ ܡܳܪ̈ܰܝ ܥܽܘܬܪܐ ܘܩܶܢܝܳܢܐ ܣܰܓܺܝܳܐܐ . ܐܶܠܐ ܗܶܢܽܘܢ ܗܘܰܘ ܡܳܪ̈ܰܝܳܐ ܕܥܽܘܬܪܗܽܘܢ ܆ ܘܠܰܘ ܥܽܘܬܪܗܽܘܢ ܕܺܝܠܗܽܘܢ . ܘܗܽܘ ܦܳܠܰܚ ܗܘܳܐ ܠܗܽܘܢ ܒܟܽܘܠ ܛܳܒ̈ܳܢ ܕܨܳܒܶܝܢ ܗܘܰܘ ܆ ܘܠܰܘ ܗܶܢܽܘܢ ܦܳܠܚܺܝܢ ܗܘܰܘ ܠܶܗ ܒܟܽܠ ܒܺܝ̈ܫܳܢ ܕܬܳܒܰܥ ܡܳܡܽܘܢܐ . ܦܽܘܪ̈ܫܳܢܶܐ ܗܳܟܺܝܠ ܐܺܝܬ ܒܗܽܘܢ ܒܦܽܘ̈ܩܕܳܢܶܐ . ܘܺܐܝܕܺܝܥ ܟܽܠ ܚܰܕ ܡܶܢܗܽܘܢ ܠܡܰܢܽܘ ܐܶܬܡܰܠܰܠ . ܗܳܢܐ ܓܶܝܪ ܦܽܘܩܕܳܢܐ ܕܠܐ ܡܶܫܟܚܺܝܢ ܐܢ̱ܬܽܘܢ ܠܡܶܦܠܰܚ ܠܰܬܪ̈ܶܝܢ ܡܳܪ̈ܰܘܳܢ : ܠܰܐܠܳܗܐ ܘܰܠܡܳܡܽܘܢܐ . ܐܰܝܟ ܕܡܶܢ ܣܽܘܟܳܠܳܗ̇ ܕܕܽܘܟܬܐ ܆ ܠܰܐܝܠܶܝܢ ܕܨܳܒܶܝܢ ܕܢܶܗܘܽܘܢ ܙܰܕܺܝ̈ܩܶܐ ܟܰܕ ܐܺܝܬܰܝܗܽܘܢ ܒܓܰܘ ܥܳܠܡܐ ܐܰܡܺܝܪ . ܘܰܠܗܽܘܢ ܡܳܠܶܟ ܘܡܰܪܬܶܐ . ܕܠܰܘ ܡܶܛܽܘܠ ܕܦܳܫܘ ܠܗܽܘܢ ܡܶܢ ܐܽܘܪܚܐ ܕܰܓܡܺܝܪܽܘܬܐ ܇ ܢܶܗܘܽܘܢ ܠܗܽܘܢ ܟܽܘܠ ܟܽܘܠܶܗ ܥܰܒ̈ܕܶܐ ܠܡܳܡܽܘܢܐ ܇ ܘܢܶܫܒܩܽܘܢ ܡܳܪܽܘܬܐ ܕܰܐܠܳܗܐ ܇ ܗܳܝ ܕܰܟܝܳܢܳܐܺܝܬ ܣܺܝܡܐ ܥܰܠ ܚܰܝܰܝ̈ܗܽܘܢ . ܠܐ ܠܰܡ ܬܣܺܝܡܽܘܢ ܠܟܽܘܢ ܣܺܝ̈ܡܳܬܐ ܒܰܐܪܥܐ ܇ ܐܰܬܰܪ ܕܣܳܣܐ ܘܳܐܟܠܐ ܡܚܰܒܠܺܝܢ ܇ ܘܰܐܝܟܐ ܕܓܰܢ̈ܳܒܶܐ ܦܳܠܫܺܝܢ ܘܓܳܢܒܺܝܢ . ܐܶܠܐ ܣܺܝܡܘ ܠܟܽܘܢ ܣܺܝ̈ܡܳܬܐ ܒܰܫܡܰܝܐ ܆ ܐܰܬܰܪ ܕܠܐ ܣܳܣܐ ܘܠܐ ܐܳܟܠܐ ܡܚܰܒܠܺܝܢ . ܘܰܐܝܟܐ ܕܓܰܢ̈ܳܒܶܐ ܠܐ ܦܳܠܫܺܝܢ ܘܠܐ ܓܳܢܒܺܝܢ . ܘܗܳܢܐ ܦܽܘܩܕܳܢܐ ܓܰܠܝܳܐ ܗ̣ܝ . ܕܠܺܝܚܺܝ̈ܕܳܝܶܐ ܘܰܓܡܺܝܪ̈ܶܐ ܠܐ ܠܳܚܶܡ . ܐܰܝܟܰܢܐ ܓܶܝܪ ܡܶܬܰܐܡܪܐ ܗܘܳܬ ܕܠܐ ܬܣܺܝܡ ܠܳܟ ܣܺܝܡܬܐ ܒܰܐܪܥܐ ܇ ܠܗܰܘ ܕܰܦܩܺܝܕ ܠܶܗ ܕܠܐ ܬܺܐܨܰܦ ܕܰܡܚܳܪ . ܘܰܐܝܟܰܢܐ ܠܳܚܡܐ ܗܳܝ ܕܣܺܝܡܘ ܠܟܽܘܢ ܣܺܝ̈ܡܳܬܐ ܒܰܫܡܰܝܐ ܡܶܢ ܙܶܕ̈ܩܳܬܟܽܘܢ ܆ ܠܗܰܘ ܕܰܐܡܺܝܪ ܠܶܗ ܕܠܐ ܬܶܩܢܶܐ ܬܰܪ̈ܬܶܝܢ ܟܽܘܬܺܝ̈ܢܝܳܢ ܇ ܘܠܐ ܟܺܝܣܐ ܘܠܐ ܬܰܪܡܳܠܐ ܇ ܘܳܐܦ ܠܐ ܢܚܳܫܐ ܒܓܰܘ ܟܺܝܣܐ . ܘܡܳܢܐ ܐܺܝܬ ܗܘܳܐ ܠܶܗ ܠܓܰܢܳܒܐ ܕܢܶܣܰܒ ܐܰܘ ܠܣܳܣܐ ܕܰܢܚܰܒܶܠ ܇ ܠܘܳܬ ܗܰܘ ܕܰܠܒܰܪ ܡܶܢ ܩܢܽܘܡܶܗ ܦܩܺܝܕ ܕܡܶܕܶܡ ܠܐ ܢܶܗܘܶܐ ܠܶܗ . ܡܳܕܶܝܢ ܗܳܝ ܕܠܐ ܡܶܫܟܚܺܝܢ ܐܢ̱ܬܽܘܢ ܠܰܐܠܳܗܐ ܠܡܶܦܠܰܚ ܘܰܠܡܳܡܽܘܢܐ . ܦܽܘܩܕܳܢܰܐ ܗ̣ܘ ܕܰܠܘܳܬ ܩܰܢ̈ܳܝܶܐ . ܡܶܛܽܘܠ ܕܰܚܙܳܐ ܐܶܢܽܘܢ ܡܰܠܦܳܢܐ ܕܠܐ ܡܶܬܥܰܠܶܝܢ ܠܕܰܪܓܐ ܕܰܓܡܺܝܪܽܘܬܐ . ܐܶܬܬܰܚܬܺܝ ܠܶܗ ܗܽܘ ܒܡܶܠܬܶܗ ܠܘܳܬܗܽܘܢ ܆ ܘܣܳܡ ܠܗܽܘܢ ܢܳܡܽܘܣܐ ܕܠܳܚܶܡ ܠܕܽܘܟܬܐ ܕܒܳܗ̇ ܩܳܝܡܺܝܢ ܘܶܐܡܰܪ . ܕܡܶܟܺܝܠ ܕܠܐ ܡܶܫܟܚܰܬ ܕܬܶܗܘܶܐ ܡܣܰܪܩܐ . ܠܐ ܬܶܗܘܶܐ ܥܰܒܕܐ ܠܥܽܘܬܪܳܟ ܇ ܘܬܶܦܠܚܺܝܘܗܝ ܐܰܝܟ ܡܫܰܥܒܕܐ . ܐܶܠܐ ܗܘܺܝ ܠܶܗ ܡܳܪܐ ܒܬܶܫܡܶܫܬܐ ܕܟܽܘܠܗܶܝܢ ܫܰܦܺܝܖ̈ܳܬܐ . ܡܳܐ ܓܶܝܪ ܕܗܽܘܝܽܘ ܡܳܪܳܟ ܆ ܠܰܐܝܟܐ ܕܨܳܒܶܐ ܡܫܰܕܰܪ ܠܳܟ . ܒܰܙܒܰܢ ܠܬܰܚܠܽܘܨܐ ܆ ܒܰܙܒܰܢ ܠܓܰܢܳܒܽܘܬܐ ܆ ܒܰܙܒܰܢ ܠܣܳܗܕܽܘܬ ܫܽܘܩܪܐ ܆ ܒܰܙܒܰܢ ܕܬܶܛܠܽܘܡ ܘܬܶܒܽܘܙ ܆ ܒܰܙܒܰܢ ܠܡܰܘ̈ܡܳܬܐ ܕܰܓܳܠܳܬܐ . ܘܺܐܝܬ ܐܶܡܰܬܝ ܕܳܐܦ ܠܩܶܛܠܐ . ܘܺܐܝܬ ܐܰܝܟܐ ܕܳܐܦ ܠܫܰܘܬܳܦܽܘܬܐ ܕܥܰܡ ܫܺܐܕ̈ܶܐ . ܟܰܕ ܠܐ ܡܰܪܦܶܐ ܚܕܐ ܡܶܢ ܒܺܝ̈ܫܳܬܳܐ ܕܠܐ ܦܳܩܶܕ ܠܳܟ ܕܬܶܥܒܶܕ . ܟܡܐ ܕܡܳܪܳܟ ܗܽܘ ܘܰܐܢܬ ܥܰܒܕܶܗ ܆ ܘܰܐܟܙܢܐ ܕܶܐܢ ܐܺܝܬܰܝܟ ܐܰܢܬ ܡܳܪܶܗ : ܠܟܽܠ ܛܳܒ̈ܳܢ ܡܫܰܕܰܪ ܐܰܢܬ ܠܶܗ . ܗܳܟܰܢܐ ܐܶܢ ܗܽܘܝܽܘ ܡܳܪܳܟ ܇ ܠܟܽܘܠ ܒܺܝ̈ܫܳܢ ܫܳܠܰܚ ܠܳܟ . ܢܳܡܽܘܣܶܗ ܓܶܝܪ ܕܡܳܪܳܐ ܗܳܢܰܘ ܕܢܶܦܩܽܘܕ . ܘܰܕܥܰܒܕܐ ܕܢܶܬܦܩܶܕ . ܘܰܟܡܐ ܕܺܐܝܬܰܘܗܝ ܐܢܳܫ ܡܳܪܐ ܦܳܩܽܘܕܐ ܗ̣ܘ . ܘܰܟܡܐ ܕܺܐܝܬܰܘܗܝ ܥܰܒܕܐ ܡܶܬܦܰܩܕܳܢܰܐ ܗ̣ܘ . ܘܰܐܝܟܐ ܕܦܳܩܽܘ̈ܕܶܐ ܘܡܶܬܦܰܩ̈ܕܳܢܶܐ ܫܟܺܝܚܺܝܢ ܆ ܗܳܟܰܢܐ ܡܶܣܬܰܥܪ̈ܺܝܢ ܣܽܘܥܪ̈ܳܢܶܐ ܆ ܐܰܝܟ ܨܶܒܝܳܢ̈ܰܝܗܽܘܢ ܕܦܳܩܽܘ̈ܕܶܐ ܇ ܠܰܘ ܓܶܝܪ ܦܽܘܩܕܳܢܐ ܝܰܩܺܝܪܐ ܇ ܣܳܡ ܝܶܫܽܘܥ ܡܰܠܦܳܢܐ ܥܰܠ ܩܰܢ̈ܳܝܶܐ ܇ ܕܦܳܩܶܕ ܐܶܢܽܘܢ ܕܢܶܗܘܽܘܢ ܡܳܪ̈ܰܝܳܐ ܕܥܽܘܬܪܗܽܘܢ . ܐܶܠܐ ܗܰܘ ܡܶܕܶܡ ܕܪܳܓܺܝܢ ܗܘܰܘ ܇ ܘܠܐ ܝܳܕܥܺܝܢ ܗܘܰܘ ܕܰܐܝܟܰܢܐ ܢܶܩܢܽܘܢܳܝܗܝ ܇ ܐܰܠܶܦ ܐܶܢܽܘܢ ܒܗܳܢܐ ܛܶܟܣܐ . ܐܰܝܟ ܐܢܳܫ ܓܶܝܪ ܕܪܳܚܶܡ ܕܢܶܗܘܶܐ ܚܰܟܺܝܡܐ ܆ ܘܠܐ ܝܳܕܰܥ ܕܰܐܝܟܰܢܐ ܢܟܰܢܫܺܝܗ̇ ܠܺܐܝܕܰܥܬܐ ܆ ܘܡܶܫܬܟܰܚ ܐܚܪܺܢܐ ܘܗܳܘܶܐ ܠܶܗ ܡܰܠܦܳܢܐ ܆ ܕܰܐܝܟܰܢܐ ܢܟܰܢܶܫ ܘܢܶܩܢܶܝܗ̇ ܆ ܐܰܘ ܐܶܢ ܐܺܝܬ ܐܚܪܺܢܐ ܕܪܳܚܶܡ ܥܽܘܬܪܐ ܆ ܘܠܐ ܡܦܳܣ ܕܰܐܝܟܰܢܐ ܡܶܬܟܰܢܰܫ ܆ ܐܰܘ ܐܶܢ ܐܺܝܬ ܐܢܳܫ ܕܪܳܚܶܡ ܒܶܢ̈ܝܳܢܶܐ ܡܨܰܒ̈ܬܶܐ : ܘܠܐ ܝܳܕܰܥ ܕܰܐܝܟܰܢܐ ܡܶܬܒܢܶܝܢ ܘܡܶܨܛܰܒܬܺܝܢ ܆ ܒܗܳܕܶܐ ܕܡܽܘܬܐ ܪܳܓܺܝܢ ܒܢܰܝ̈ܢܳܫܳܐ ܕܢܶܗܘܽܘܢ ܡܳܪ̈ܰܝܳܐ ܕܥܽܘܬܪܐ ܇ ܘܡܶܢ ܒܠܝ ܐܺܝܕܰܥܬܐ ܆ ܡܶܫܬܟܰܚ ܥܽܘܬܪܗܽܘܢ ܇ ܗܳܘܶܐ ܠܗܽܘܢ ܡܳܪܐ . ܘܟܰܕ ܚܳܐܶܣ ܡܰܠܦܳܢܐ ܕܩܰܢܳܝ̈ܶܐ ܆ ܐܰܠܶܦ ܐܶܢܽܘܢ . ܕܰܗܘܰܘ ܡܳܪ̈ܰܝܳܐ ܠܥܽܘܬܪܟܽܘܢ ܐܰܝܟ ܕܪܳܓܺܝܢ ܐܢܬܽܘܢ . ܘܥܰܡܶܗ ܕܗܳܕܶܐ ܆ ܘܳܐܦ ܕܒܰܐܝܢܐ ܛܶܟܣܐ ܢܶܗܘܽܘܢ ܠܶܗ ܡܳܪ̈ܰܝܳܐ ܚܰܘܺܝ ܐܶܢܽܘܢ ܆ ܐܚܪܺܬܳܐ ܗ̣ܝ ܓܶܝܪ ܪܶܚܡܰܬܗܶܝܢ ܕܨܶܒ̈ܘܳܬܐ . ܘܰܐܚܪܺܬܳܐ ܗ̣ܝ ܝܺܕܰܥܬܗܶܝܢ . ܐܺܝܬ ܓܶܝܪ ܕܪܳܚܶܡ ܆ ܘܠܐ ܝܳܕܰܥ ܕܢܶܫܟܰܚ ܗܰܘ ܡܶܕܶܡ ܕܪܳܚܶܡ . ܘܺܐܝܬ ܟܰܕ ܝܳܕܰܥ ܕܢܶܫܟܰܚ ܘܢܶܩܢܶܐ ܆ ܐܶܠܐ ܠܐ ܪܳܚܶܡ . ܠܗܳܢܽܘܢ ܕܶܝܢ ܕܪܳܚܡܺܝܢ ܗܘܰܘ ܕܢܶܗܘܽܘܢ ܡܳܪ̈ܰܝܳܐ ܠܥܽܘܬܪܐ : ܘܡܳܐ ܕܰܩܢܰܐܽܘܗܝ ܗܳܦܶܟ ܗܽܘ ܗܳܘܶܐ ܠܗܽܘܢ ܡܳܪܐ ܆ ܐܰܠܶܦ ܐܶܢܽܘܢ ܝܶܫܽܘܥ ܐܺܝܕܰܥܬܐ ܆ ܕܗܰܘ ܡܶܕܶܡ ܕܪܳܚܡܺܝܢ ܗܘܰܘ . ܠܗܳܠܶܝܢ ܗܳܟܺܝܠ ܆ ܕܢܶܗܘܽܘܢ ܡܳܪ̈ܰܝܳܐ ܠܥܽܘܬܪܐ ܆ ܘܠܐ ܢܶܗܘܽܘܢ ܠܶܗ ܥܰܒ̈ܕܶܐ ܦܰܩܶܕ ܐܶܢܽܘܢ ܝܶܫܽܘܥ ܆ ܠܰܓܡܺܝܪ̈ܶܐ ܕܶܝܢ ܆ ܕܠܐ ܢܶܗܘܽܘܢ ܠܶܗ ܐܳܦܠܐ ܡܳܪ̈ܰܝܳܐ ܡܦܰܩܶܕ ܠܗܽܘܢ . ܘܰܕܠܐ ܢܶܬܬܰܚܬܽܘܢ ܠܡܳܪܽܘܬܐ ܕܨܶܒ̈ܘܳܬܐ ܚܰܪ̈ܫܳܬܐ ܡܳܠܶܟ ܠܗܽܘܢ . ܠܩܰܢ̈ܳܝܶܐ ܓܶܝܪ . ܚܰܪܰܪ ܐܶܢܽܘܢ ܡܶܢ ܥܰܒܕܽܘܬܐ ܕܨܶܒ̈ܘܳܬܐ ܕܠܐ ܢܰܦܫܐ ܆ ܕܠܐ ܟܰܕ ܦܳܠܚܺܝܢ ܠܗܶܝܢ ܢܶܗܘܽܘܢ ܦܳܠܚ̈ܰܝ ܦܬܰܟܪ̈ܶܐ . ܗܳܢܽܘܢ ܕܰܟܬܺܝܒ ܥܠܰܝܗܽܘܢ . ܕܠܰܝܬ ܪܽܘܚܐ ܒܦܽܘܡܗܽܘܢ . ܘܟܰܕ ܐܺܝܬ ܠܗܽܘܢ ܥܰܝ̈ܢܶܐ ܘܶܐܕ̈ܢܶܐ ܘܺܐܝ̈ܕܰܝܳܐ ܆ ܠܐ ܚܳܙܶܝܢ ܘܠܐ ܫܳܡܥܺܝܢ ܘܠܐ ܥܳܒܕܺܝܢ . ܘܥܰܠ ܗܳܕܶܐ ܩܳܪܶܐ ܗܘܳܐ ܦܰܘܠܳܘܣ ܠܪܶܚܡܰܬ ܡܳܡܽܘܢܐ ܕܶܚܠܰܬ ܦܬܰܟܪ̈ܶܐ . ܡܶܛܽܠ ܕܰܐܝܟܰܢܐ ܕܣܳܓܕܺܝܢ ܚܰܢ̈ܦܶܐ ܠܨܶܒ̈ܘܳܬܐ ܕܠܐ ܢܰܦܫܐ ܆ ܕܠܰܝܬ ܒܗܶܝܢ ܚܰܝ̈ܶܐ ܘܡܰܪܓܫܳܢܽܘܬܐ ܆ ܗܳܟܰܢܐ ܐܳܦ ܪ̈ܳܚܡܰܝ ܥܽܘܬܪܐ ܦܳܠܚܺܝܢ ܠܕܰܗܒܐ ܫܰܬܺܝܩܐ . ܘܰܠܣܺܐܡܐ ܚܰܪܫܐ ܇ ܥܰܡ ܫܰܪܟܐ ܕܟܽܠ ܩܶܢ̈ܝܳܢܺܝܢ . ܕܺܐܝܬܰܝܗܽܘܢ ܕܠܐ ܢܰܦܫܐ ܘܰܕܠܐ ܐܺܝܕܰܥܬܐ . ܠܚܰܕ ܗܳܟܺܝܠ ܡܦܰܩܶܕ ܝܶܫܽܘܥ ܆ ܕܠܐ ܬܶܗܘܶܐ ܥܰܒܕܐ ܠܥܽܘܬܪܐ ܆ ܘܠܰܐܚܪܺܢܐ ܣܳܐܶܡ ܢܳܡܽܘܣܐ . ܕܠܐ ܬܶܗܘܶܐ ܐܳܦܠܐ ܡܳܪܐ ܠܥܽܘܬܪܐ . ܠܚܰܕ ܐܳܡܰܪ ܕܨܰܥܪܐ ܗܘ ܠܚܺܐܪܽܘܬܳܟ ܕܬܶܫܬܰܥܒܰܕ ܠܕܰܗܒܐ ܆ ܘܠܰܐܚܪܺܢܐ ܐܳܡܰܪ . ܕܫܺܝܛܽܘܬܐ ܗܝ ܠܡܳܪܽܘܬܳܟ ܫܰܠܺܝܛܰܬ ܥܰܠ ܟܝܳܢ̈ܶܐ ܆ ܕܰܠܩܶܢ̈ܝܳܢܶܐ ܕܩܠܦ̈ܬܗܽܘܢ ܕܰܟܝ̈ܳܢܶܐ ܬܶܬܰܚܬܶܐ . ܠܗܰܘ ܓܶܝܪ ܕܰܫܒܰܩ ܡܳܪܽܘܬܐ ܕܥܰܠ ܟܽܘܠ ܆ ܘܶܐܬܬܚܶܕ ܒܪܶܚܡܰܬ ܩܶܢܝܳܢܐ ܙܥܽܘܪܐ ܆ ܐܶܡܰܪ ܠܶܗ . ܕܰܩܢܺܝ ܆ ܒܰܠܚܽܘܕ ܟܰܕ ܗܳܘܶܐ ܐܰܢܬ ܩܰܢܳܝܐ ܕܩܶܢܝܳܢܳܟ ܆ ܘܠܐ ܗܳܘܶܐ . ܩܶܢܝܳܢܳܟ ܩܰܢܳܝܳܟ . ܠܗܰܘ ܕܶܝܢ ܐܚܪܺܢܐ ܕܰܚܙܳܝܗܝ ܕܶܐܬܥܰܠܺܝ ܠܶܗ ܡܶܢ ܗܳܕܶܐ ܕܢܶܗܘܶܐ ܥܰܒܕܐ ܠܥܽܘܬܪܐ ܆ ܡܰܣܶܩ ܠܶܗ ܠܕܰܪܓܐ ܬܽܘܒ ܕܪܳܡ ܡܶܢ ܗܳܢܳܐ ܘܳܐܡܰܪ . ܕܳܐܦ ܠܐ ܡܳܪܐ ܬܶܗܘܶܐ ܠܶܗ . ܡܶܛܽܠ ܕܰܐܝܟܰܢܐ ܕܨܰܥܪܰܐ ܗ̣ܘ ܠܗܰܘ ܕܨܳܒܶܐ ܕܢܶܗܘܶܐ ܡܳܪܐ ܠܩܶܢܝܳܢܶܗ ܆ ܕܢܶܗܘܶܐ ܥܰܒܕܐ ܠܩܶܢܝܳܢܶܗ ܆ ܗܳܟܰܢܐ ܬܽܘܒ ܨܰܥܪܰܐ ܗ̣ܘ ܘܰܠܗܰܘ ܕܶܐܬܚܰܪܰܪ ܡܶܢ ܥܰܒܕܽܘܬܐ ܕܥܽܘܬܪܐ ܇ ܕܬܶܫܬܟܰܚ ܠܘܳܬܶܗ ܐܳܦܶܢ ܡܳܪܽܘܬܶܗ ܕܥܽܘܬܪܐ . ܡܶܣܟܺܢܐ ܓܶܝܪ ܨܶܒ̈ܘܳܬܐ ܕܡܶܣܟܺܢܽܘܬܐ ܩܢܶܐ . ܘܥܰܬܺܝܪܐ ܪܰܘܪ̈ܒܳܬܶܗ ܘܰܡܫܰܡ̈ܗܳܬܶܗ ܕܥܽܘܬܪܐ . ܡܳܕܶܝܢ ܡܶܛܽܠ ܕܗܢܽܘܢ ܩܰܢܳܝ̈ܶܐ ܡܶܣ̈ܟܺܢܶܐ ܐܺܝܬܰܝܗܽܘܢ . ܩܳܢܶܝܢ ܡܶܣܟܺܢܽܘܬܐ . ܥܽܘܬܪܐ ܘܩܶܢ̈ܝܳܢܶܐ ܕܙܰܒܢܐ . ܡܣܰܪ̈ܩܶܐ ܕܶܝܢ ܕܺܐܝܬܰܝܗܽܘܢ ܥܰܬܺܝܪ̈ܶܐ ܆ ܨܰܥܪܰܐ ܗ̣ܘ ܠܗܰܘ ܫܡܳܐ ܡܝܰܬܪܐ ܇ ܕܢܶܗܘܶܐ ܩܰܢܳܝܐ ܕܨܶܒ̈ܘܳܬܐ ܕܡܶܣܟܺܢܽܘܬܐ ܇ ܕܰܗܒܐ ܘܣܺܐܡܐ ܘܰܠܒܽܘ̈ܫܶܐ . ܘܰܢܚܰܠܶܦ ܥܽܘܬܪܐ ܕܰܠܥܳܠܰܡ ܒܡܶܣܟܺܢܽܘܬܐ ܕܙܰܒܢܐ ܇ ܘܩܶܢܝܳܢܐ ܫܡܰܝܳܢܐ ܒܡܳܡܽܘܢܐ ܐܢܳܫܳܝܐ . ܘܰܕܠܐ ܠܰܡ ܬܶܦܠܽܘܚ ܠܡܳܡܽܘܢܐ ܐܶܡܰܪ ܠܶܗ ܠܰܕܪܳܚܶܡ ܡܳܡܽܘܢܐ . ܐܶܠܐ ܐܰܢܬ ܗܘܺܝ ܠܶܗ ܡܳܪܐ ܆ ܘܗܽܘ ܠܳܟ ܥܰܒܕܐ ܘܦܳܠܚܐ . ܐܶܬܚܰܙܝܰܬ ܗܳܟܺܝܠ ܆ ܕܗܳܢܐ ܦܽܘܩܕܳܢܐ ܆ ܠܥܰܬܺܝܪ̈ܶܐ ܕܥܳܠܡܐ ܦܰܩܕܶܗ ܝܶܫܽܘܥ . ܠܫܰܪܟܐ ܕܶܝܢ ܕܰܐܚܪ̈ܳܢܶܐ ܇ ܕܒܽܐܘܪܚܐ ܥܶܠܳܝܬܐ ܕܰܓܡܺܝܪܽܘܬܐ ܨܳܒܶܝܢ ܠܰܡܗܰܠܳܟܽܘ ܆ ܐܶܡܰܪ ܠܗܽܘܢ . ܕܠܐ ܬܶܩܢܽܘܢ ܠܐ ܕܰܗܒܐ ܘܠܐ ܣܺܐܡܐ . ܘܠܐ ܢܚܳܫܐ ܒܟܺܝ̈ܣܰܝܗܽܘܢ . ܘܠܐ ܬܰܪ̈ܬܶܝܢ ܟܽܘܬܺܝ̈ܢܝܳܢ . ܘܠܐ ܡܣ̈ܳܢܶܐ ܘܠܐ ܫܰܒܛܐ . ܫܳܘܶܐ ܗ̣ܘ ܓܶܝܪ ܦܳܥܠܐ ܣܰܝܒܳܪܬܶܗ . ܗܳܢܰܘ ܕܶܝܢ ܠܗܳܕܶܐ ܦܳܥܠܽܘܬܐ ܆ ܗܳܕܶܐ ܚܺܐܪܽܘܬܐ ܠܳܚܡܐ . ܐܰܫܠܰܚ ܐܶܢܽܘܢ ܗܳܟܺܝܠ ܡܶܢ ܟܽܘܠܶܗ ܥܳܠܡܐ ܆ ܘܟܶܢ ܐܰܦܶܩ ܐܶܢܽܘܢ ܡܶܢ ܥܳܠܡܐ . ܦܽܘܩܘ ܠܰܡ ܘܰܫܒܽܘܩܘ ܟܽܘܠ ܡܶܕܡܶ ܒܕܽܘܟܬܶܗ ܒܓܰܘ ܥܳܠܡܐ ܆ ܘܠܐ ܬܰܦܩܽܘܢ ܥܰܡܟܽܘܢ ܠܰܐܬܪܐ ܕܚܰܝ̈ܶܐ ܨܶܒ̈ܘܳܬܐ ܡܺܝ̈ܬܳܬܐ . ܡܶܬܩܪ̈ܶܝܢ ܐܢ̱ܬܘܢ ܕܬܶܠܒܫܽܘܢ ܐܰܪ̈ܓܘܳܢܶܐ ܆ ܫܠܰܚܘ ܒܩܰܕܡܐ ܪ̈ܽܘܩܥܰܘܗܝ ܨ̈ܳܐܳܬܐ ܕܥܳܠܡܐ ܆ ܘܗܳܝܕܶܝܢ ܠܳܒܫܺܝܢ ܐܢܬܘܢ ܐܰܪ̈ܓܘܳܢܶܐ ܕܡܰܠܟܽܘܬܐ . ܡܰܢܽܘ ܠܰܡ ܕܨܳܒܶܐ ܕܢܶܠܒܰܫ ܫܽܘܒܚܐ ܕܰܠܥܳܠܰܡ ܆ ܢܶܫܠܰܚ ܒܩܰܕܡܐ ܠܒܽܘ̈ܫܶܐ ܕܒܳܠܶܝܢ ܆ ܘܟܶܢ ܢܶܠܒܰܫ ܫܽܘܒܚܐ ܗܰܘ ܕܠܐ ܒܳܠܶܐ . ܘܰܐܝܢܐ ܕܒܳܥܶܐ ܕܢܶܗܘܶܐ ܡܰܟܬܒܐ ܒܽܐܘܪܫܠܶܡ ܕܰܠܥܶܠ ܆ ܠܐ ܢܶܗܘܶܐ ܠܶܗ ܥܽܘܡܪܐ ܒܓܰܘ ܐܰܪܥܐ ܆ ܘܗܳܘܶܐ ܥܳܡܽܘܪܐ ܒܗܳܝ ܡܕܺܝܢܬܐ . ܡܰܢ ܕܨܳܒܶܐ ܕܠܐ ܢܶܬܩܰܒܰܠ ܬܰܡܳܢ ܒܛܰܝܒܽܘ ܆ ܢܶܬܩܰܒܰܠ ܗܳܪܟܐ ܒܛܰܝܒܽܘܬܐ ܡܶܢ ܟܽܘܠ ܐܢܳܫ . ܘܗܰܘ ܕܨܳܒܶܐ ܕܢܶܗܘܶܐ ܕܰܝܳܪܐ ܕܰܓܢܽܘܢܐ ܆ ܠܐ ܢܶܗܘܶܐ ܗܳܪܟܐ ܩܰܢܳܝܐ ܕܟܺܝܣܐ ܘܰܕܬܰܪܡܳܠܐ . ܘܗܰܘ ܕܒܳܥܶܐ ܕܠܰܐܠܳܗܐ ܢܶܩܢܶܐ ܆ ܠܐ ܢܶܩܢܶܐ ܢܚܳܫܐ ܒܓܰܘ ܟܺܝܣܶܗ . ܨܰܥܪܰܐ ܗ̣ܘ ܓܶܝܪ ܕܠܐ ܣܳܟܐ ܇ ܕܥܰܡ ܐܰܠܳܗܐ ܢܚܳܫܐ ܢܶܬܩܢܶܐ . ܗܰܘ ܓܶܝܪ ܕܗܳܠܶܝܢ ܕܙܰܒܢܐ ܥܰܡ ܗܳܠܶܝܢ ܕܰܠܥܳܠܰܡ ܩܳܢܶܐ ܆ ܠܐ ܪܓܺܝܫ ܒܪܰܒܽܘܬܐ ܕܩܶܢܝܳܢܶܗ ܆ ܘܒܰܕܓܽܘܢ ܪܳܗܶܛ ܕܢܶܩܢܶܐ ܡܶܣܟܺܢܽܘܬܐ ܥܰܡ ܥܽܘܬܪܐ . ܐܳܦܠܐ ܓܶܝܪ ܡܰܨܝܐ ܕܰܒܚܰܕ ܡܳܐܢܐ ܢܶܦ̈ܠܳܢ ܬܰܪ̈ܬܰܝܗܶܝܢ ܗܳܠܶܝܢ ܣܺܝ̈ܡܳܬܐ . ܡܶܛܽܠ ܕܠܐ ܐܢܳܫ ܡܶܢ ܡܬܽܘܡ ܪܳܡܶܐ ܕܰܪܕܪܐ ܥܰܡ ܕܰܗܒܐ ܒܚܰܕ ܡܳܐܢܐ ܆ ܐܰܘ ܡܰܫܘܶܐ ܥܡܺܝܪܐ ܘܩܰܝ̈ܣܶܐ ܥܰܡ ܟܺܐܦ̈ܶܐ ܛܳܒ̈ܳܬܐ . ܗܳܢܐ ܗܳܟܺܝܠ ܦܽܘܩܕܳܢܐ ܐܶܬܺܝܗܶܒ ܡܶܢ ܪܰܒܐ ܠܬܰܠܡܺܝ̈ܕܶܐ ܇ ܟܰܕ ܫܰܕܰܪ ܐܶܢܽܘܢ ܕܢܶܗܘܽܘܢ ܨܰܝ̈ܳܕܶܐ ܠܰܒܢ̈ܰܝ ܐܢܳܫܐ ܠܚܰܝ̈ܶܐ . ܦܰܣܶܩ ܓܶܝܪ ܡܶܢܗܽܘܢ ܒܩܰܕܡܐ ܟܽܘܠܗܽܘܢ ܦܟܳܪ̈ܰܘܗܝ ܕܥܳܠܡܐ ܆ ܘܰܫܪܐ ܡܶܢܗܽܘܢ ܟܽܠܗܽܘܢ ܐܰܣܽܘܪ̈ܶܐ ܐܢܳܫܳܝ̈ܶܐ ܆ ܘܟܶܢ ܫܰܕܰܪ ܐܶܢܽܘܢ ܕܢܶܫܪܽܘܢ ܠܰܐܚܪ̈ܳܢܶܐ . ܐܳܦ ܠܐ ܓܶܝܪ ܡܰܨܝܐ ܗܘܳܬ ܕܗܰܘ ܕܰܦܟܺܝܪ ܢܶܫܪܶܐ ܠܰܐܚܪܺܢܐ ܕܰܐܣܺܝܪ . ܩܶܢܝܳܢܐ ܓܶܝܪ ܕܨܶܒ̈ܘܳܬܐ ܕܥܳܠܡܐ ܆ ܐܰܣܽܘܪܐ ܗ̣ܘ ܕܟܽܠܗܽܘܢ ܗܰܕ̈ܳܡܶܐ ܆ ܘܰܦܟܳܪܐ ܕܟܽܠܗܽܘܢ ܪ̈ܶܓܫܶܐ . ܘܟܽܘܠܶܗ ܒܰܪܢܳܫܐ ܒܟܰܣܝ̈ܳܬܶܗ ܘܰܒܓܰܠܝ̈ܳܬܶܗ . ܡܶܬܦܟܰܪ . ܘܡܶܬܶܐܣܰܪ ܒܶܗ . ܘܫܰܦܺܝܪ ܫܪܳܐ ܡܳܪܰܢ ܒܩܰܕܡܐ ܡܶܢ ܬܰܠܡܺܝ̈ܕܰܘܗܝ ܐܰܣܽܘܪ̈ܰܘܗܝ ܕܥܳܠܡܐ ܇ ܘܟܶܢ ܫܰܕܰܪ ܐܶܢܽܘܢ ܕܢܶܫܪܽܘܢ ܠܰܐܣܺܝܪ̈ܶܐ ܐܚܪ̈ܳܢܶܐ . ܕܗܳܢܽܘܢ ܕܡܶܫܬܪ̈ܶܝܢ ܢܶܚܙܽܘܢ ܠܰܐܝܠܶܝܢ ܕܰܫܪܶܝܢ ܐܰܣܽܘܪ̈ܰܝܗܽܘܢ . ܕܰܛܥܺܝܢܺܝܢ ܐܳܬܐ ܕܚܺܐܪܽܘܬܐ . ܘܢܺܝܫܐ ܕܡܰܠܟܽܘܬܐ ܆ ܕܢܶܬܗܰܝܡܰܢ ܠܗܽܘܢ ܫܪܳܝܗܽܘܢ . ܝܰܬܺܝܪܳܐܺܝܬ ܡܳܐ ܕܚ̈ܳܙܶܝܢ ܕܰܒܢ̈ܰܝ ܚܺܐܪ̈ܶܐ ܐܶܢܽܘܢ ܇ ܗܳܢܽܘܢ ܕܰܡܦܰܣܩܺܝܢ ܡܶܢܗܽܘܢ ܐܰܣܽܘܪ̈ܰܘܗܝ ܕܥܳܠܡܐ . ܗܳܕܶܐ ܗܳܟܺܝܠ ܕܡܽܘܬܐ ܣܳܡ ܡܳܪܰܢ ܒܕܽܘܟܬܐ ܗܳܕܶܐ ܕܦܽܘܩ̈ܕܳܢܶܐ ܗܳܠܶܝܢ ܕܰܐܓܥܶܠ ܠܰܫܠܺܝ̈ܚܶܐ . ܟܰܕ ܦܳܩܶܕ ܐܶܢܽܘܢ ܕܠܐ ܬܶܩܢܽܘܢ ܡܶܕܶܡ . ܣܰܪܶܩ ܐܶܢܽܘܢ ܗܳܟܺܝܠ ܡܶܢ ܟܽܠ ܡܶܕܶܡ ܆ ܘܗܳܝܕܶܝܢ ܫܰܕܰܪ ܐܶܢܽܘܢ ܕܢܶܗܘܽܘܢ ܡܫܰܡ̈ܫܳܢܶܐ ܕܨܶܒܝܳܢܶܗ ܒܬܽܘܠܡܳܕܐ ܕܰܐܚܪ̈ܳܢܶܐ . ܕܡܶܢ ܗܳܪܟܐ ܢܺܐܠܰܦ ܆ ܟܽܘܠ ܡܰܢ ܕܨܳܒܶܐ ܕܰܡܫܰܡܫܳܢܐ ܠܰܐܠܳܗܐ ܢܶܗܘܶܐ ܆ ܕܢܶܬܢܰܟܪܶܐ ܡܶܢ ܟܽܘܠܶܗ ܩܶܢܝܳܢܶܗ ܕܥܳܠܡܐ ܆ ܘܢܶܣܬܰܪܰܩ ܡܶܢ ܟܽܘܠ ܡܶܕܶܡ ܒܛܽܘܦܣܐ ܕܰܫܠܺܝ̈ܚܶܐ ܆ ܘܗܳܝܕܶܝܢ ܢܶܦܽܘܩ ܘܢܶܗܘܶܐ ܡܫܰܡܫܳܢܐ . ܕܨܶܒܝܳܢܶܗ ܓܡܺܝܪܐ ܕܰܐܠܳܗܐ . ܟܡܳܐ ܓܶܝܪ ܕܺܐܝܬܰܝܗܽܘܢ ܗܘܰܘ ܫܠܺܝ̈ܚܶܐ ܥܰܡ ܝܶܫܽܘܥ ܆ ܘܥܰܡܶܗ ܡܶܢ ܕܽܘܟܬܐ ܠܕܽܘܟܬܐ ܡܶܬܟܰܪܟܺܝܢ ܗܘܰܘ ܆ ܠܰܘ ܒܛܶܟܣܐ ܕܰܓܡܺܝܪܽܘܬܐ ܩܳܝܡܺܝܢ ܗܘܰܘ . ܘܡܶܛܽܠ ܗܳܕܶܐ ܘܳܐܦ ܡܳܪܰܢ ܫܬܶܩ ܡܶܢܗܽܘܢ ܕܗܳܠܶܝܢ ܦܽܘܩ̈ܕܳܢܶܐ ܆ ܟܡܐ ܕܺܐܝܬܰܝܗܽܘܢ ܗܘܰܘ ܫܠܺܝ̈ܚܶܐ ܥܰܡܶܗ ܆ ܘܰܫܒܰܩ ܐܶܢܽܘܢ ܕܰܐܚܪ̈ܳܢܝܳܬܐ ܢܶܣܥܪܽܘܢ ܆ ܗܳܠܶܝܢ ܕܢܳܩ̈ܦܳܢ ܗܘ̈ܰܝ ܠܰܐܡܺܝܢܽܘܬܗܽܘܢ ܕܰܠܘܳܬܶܗ ܆ ܘܚܳܫ̈ܚܳܢ ܗܘ̈ܰܝ ܬܽܘܒ ܠܗܳܠܶܝܢ ܕܡܶܬܩܰܪܒܺܝܢ ܨܶܐܕܰܘܗܝ . ܐܰܘ ܟܰܕ ܡܕܰܝܠܺܝܢ ܩܕܳܡ ܟܶܢ̈ܫܶܐ ܕܰܣܡܺܝܟܺܝܢ ܒܓܰܘ ܚܽܘܪܒܐ ܆ ܐܰܘ ܟܰܕ ܡܶܫܬܰܠܚܺܝܢ ܡܶܢܶܗ ܒܰܐܝܠܶܝܢ ܕܚܳܫ̈ܚܳܢ ܠܕܽܘܒܳܪܐ ܡܶܬܚܰܙܝܳܢܐ . ܐܰܝܟ ܗܳܝ ܕܫܰܕܰܪ ܠܫܶܡܥܽܘܢ ܠܝܰܡܐ ܇ ܕܰܢܨܽܘܕ ܢܽܘܢܐ ܘܢܶܬܶܠ ܟܣܶܦ ܪܺܝܫܐ ܇ ܘܰܐܝܟ ܗܳܝ ܕܡܶܬܩܪܶܝܢ ܗܘܰܘ ܥܰܡܶܗ ܦܰܓܪܳܢܳܐܺܝܬ ܐܳܦ ܠܒܶܝܬ ܡܶܫܬܽܘܬܐ ܇ ܘܡܶܢ ܡܕܺܝܢܬܐ ܠܰܡܕܺܝܢܬܐ ܦܳܗܶܝܢ ܗܘܰܘ ܘܡܶܬܟܰܪܟܺܝܢ ܥܰܡܶܗ ܆ ܘܥܳܒܕܺܝܢ ܠܶܗ ܐܺܝܩܳܪܐ ܡܶܬܚܰܙܝܳܢܐ . ܩܕܳܡ ܟܶܢ̈ܫܶܐ ܇ ܘܟܳܠܶܝܢ ܡܶܢܶܗ ܚܶܒܨܐ ܕܣܰܓܺܝ̈ܶܐܐ ܆ ܘܰܕܠܰܘ ܟܽܘܠ ܐܢܳܫ ܡܫܰܠܛܳܐܺܝܬ ܢܶܬܩܰܪܰܒ ܠܘܳܬܶܗ . ܐܰܝܟ ܗܳܝ ܕܰܟܬܺܝܒܐ ܆ ܕܰܒܥܰܘ ܐܢܳܫܐ ܕܰܢܩܰܪܒܽܘܢ ܠܶܗ ܛܠܳܝ̈ܶܐ ܕܰܢܒܰܪܶܟ ܐܶܢܽܘܢ . ܘܰܟܠܰܘ ܐܶܢܽܘܢ ܬܰܠܡܺܝ̈ܕܶܐ . ܘܰܒܟܽܠ ܕܽܘ̈ܟܺܝܢ ܐܺܝܩܳܪܐ ܕܰܐܝܟ ܗܳܢܐ ܆ ܐܰܝܟ ܡܫܽܘܚܬܐ ܕܺܐܝܕܰܥܬܗܽܘܢ ܕܰܒܗܰܘ ܙܰܒܢܐ ܡܩܰܪܒܺܝܢ ܗܘܰܘ ܠܶܗ . ܗܽܘ ܕܶܝܢ ܡܶܬܢܰܚܰܬ ܗܘܳܐ . ܘܗܶܢܶܝܢ ܗܳܠܶܝܢ ܡܶܢܗܽܘܢ ܒܰܙܒܰܢ ܙܒܰܢ ܡܩܰܒܶܠ ܗܘܳܐ ܆ ܡܶܛܽܠ ܕܝܳܕܰܥ ܗܘܳܐ ܆ ܕܰܥܕܰܡܐ ܠܗܳܪܟܐ ܒܰܠܚܽܘܕ ܣܳܦܩܺܝܢ ܗܘܰܘ ܇ ܕܬܶܫܡܶܫܬܐ ܡܶܬܚܰܙܝܳܢܺܝܬܐ ܢܩܰܪܒܽܘܢ ܠܶܗ . ܘܡܶܛܽܠ ܕܳܐܦ ܐܶܢ ܒܨܺܝܪܐ ܗܘܳܬ ܬܶܫܡܶܫܬܗܽܘܢ ܆ ܐܶܠܐ ܕܰܡܫܽܘܚܬܐ ܗܘܳܬ ܕܺܝܕܰܥܬܗܽܘܢ . ܚܳܐܰܪ ܗܘܳܐ ܒܨܶܒܝܳܢܐ . ܘܰܐܟܘܳܬܶܗ ܡܩܰܒܶܠ ܗܘܳܐ ܬܶܫܡܶܫܬܶܗ . ܗܳܢܰܘ ܓܶܝܪ ܥܝܳܕܶܗ ܕܝܶܫܽܘܥ . ܘܶܐܢ ܒܗܰܘ ܙܰܒܢܐ ܘܶܐܢ ܝܰܘܡܳܢ ܆ ܕܰܐܝܟ ܚܰܝܠܐ ܕܨܶܒܝܳܢܐ ܬܳܒܰܥ ܬܶܫܡܶܫܬܐ ܆ ܘܠܐ ܒܳܥܶܐ ܕܢܶܗܘܶܐ ܪܳܡ ܥܒܳܕܐ ܡܶܢ ܨܶܒܝܳܢܐ ܕܥܳܒܽܘܕܶܗ . ܡܶܛܽܠ ܕܶܐܢ ܡܶܬܚܙܶܐ ܥܒܳܕܐ ܕܪܳܡ ܡܶܢ ܦܽܘܪܫܳܢܐ . ܐܰܘ ܢܳܡܽܘܣܐ ܥܳܒܶܕ ܠܶܗ . ܐܰܘ ܥܝܳܕܐ ܐܰܘ ܫܶܓܡܐ . ܘܠܐ ܨܳܒܶܐ ܝܶܫܽܘܥ ܒܕܰܐܝܟ ܗܳܠܶܝܢ ܇ ܕܰܐܝܟ ܕܡܶܢ ܡܳܐܢܐ ܚܰܪܫܐ ܇ ܢܩܰܒܶܠ ܬܶܫܡܶܫܬܐ ܡܶܢ ܒܰܪܢܳܫܐ ܡܠܺܝܠܐ . ܟܰܕ ܓܶܝܪ ܡܶܬܢܰܚܰܬ ܕܢܶܣܰܒ ܡܶܢ ܟܽܠ ܡܽܘܫ̈ܚܳܢ ܦܽܘܪ̈ܫܳܢܰܝܗܶܝܢ ܆ ܘܬܶܫܡ̈ܫܳܬܐ ܕܰܡܩܰܪ̈ܒܳܢ ܠܶܗ ܆ ܡܪܰܒܶܐ ܠܗܶܝܢ ܒܡܰܠܦܳܢܽܘܬܶܗ ܆ ܕܢܶܬܥܰܠ̈ܝܳܢ ܠܬܶܫܡܶܫܬܐ ܕܰܓܡܺܝܪ̈ܶܐ . ܡܶܢ ܗܳܝ ܩܰܕܡܳܝܬܐ . ܐܰܝܟܰܢܐ ܕܢܶܗܘܶܐ ܦܽܘܠܚܳܢܐ ܩܰܕܡܳܝܐ ܫܒܺܝܠܐ ܠܗܰܘ ܕܒܳܬܪܶܗ . ܘܬܶܗܘܶܐ ܫܰܦܺܝܪܬܐ ܩܰܕܡܳܝܬܐ ܇ ܕܽܘܪܳܫܐ ܘܢܽܘܦܳܩܐ ܠܛܳܒܬܐ ܐܚܪܺܬܐ ܕܰܓܡܺܝܪܐ ܡܶܢܳܗ̇ . ܘܥܰܡܳܗ̇ ܕܰܥܒܳܕܐ ܡܰܣܪܰܚ ܗܽܘ ܡܰܠܦܳܢܐ ܝܽܘܠܦܳܢܐ ܆ ܠܰܘ ܒܰܠܚܽܘܕ ܒܶܗ ܒܰܥܒܳܕܐ ܆ ܐܶܠܐ ܐܳܦ ܒܝܰܕ ܡܶܠܬܐ ܕܺܝܠܶܗ ܆ ܐܰܝܟ ܕܰܥܒܰܕ ܨܶܝܕ ܡܰܪܝܰܡ ܘܡܳܪܬܐ ܆ ܕܟܰܕ ܬܰܪ̈ܬܰܝܗܶܝܢ ܬܶܫܡܶܫܬܐ ܡܩܰܪ̈ܒܳܢ ܗܘ̈ܰܝ ܠܶܗ ܇ ܐܶܠܐ ܓܡܺܝܪܐ ܗܘܳܬ ܬܶܫܡܶܫܬܐ ܕܡܰܪܝܰܡ ܡܶܢ ܗܳܝ ܕܡܳܪܬܐ . ܘܬܰܪ̈ܬܰܝܗܶܝܢ ܠܶܗ ܡܫܰܡ̈ܫܳܢ ܗܘ̈ܰܝ . ܚܕܳܐ ܦܰܓܪܳܢܳܐܺܝܬ ܆ ܘܰܐܚܪܺܬܐ ܪܽܘܚܳܢܳܐܺܝܬ . ܡܳܪܰܢ ܕܶܝܢ ܩܰܒܶܠ ܬܪ̈ܰܝܗܽܘܢ ܦܽܘ̈ܠܚܳܢܶܐ ܆ ܘܝܰܗܒ ܛܽܘܒܐ ܠܦܽܘܠܚܳܢܐ ܕܰܡܥܰܠܰܝ ܡܶܢ ܚܰܒܪܶܗ ܆ ܡܰܪܝܰܡ ܠܰܡ ܡܢܳܬܐ ܛܳܒܬܐ ܓܒܳܬ ܠܳܗ̇ ܆ ܗܳܝ ܕܠܐ ܬܶܬܢܣܶܒ ܡܶܢܳܗ̇ . ܐܰܝܟ ܐܢܳܫ ܢܺܐܡܰܪ ܆ ܐܳܦ ܐܰܢܬܝ ܐܳܘ ܡܳܪܬܐ ܆ ܫܒܽܘܩܝ ܗܳܝ ܕܰܒܨܺܝܪܐ ܆ ܘܶܐܬܥܰܠܺܝ ܒܦܽܘܠܚܳܢܶܟܝ ܠܕܰܪܓܐ ܡܝܰܬܪܐ . ܠܐ ܓܶܝܪ ܐܰܣܠܺܝ ܝܶܫܽܘܥ ܆ ܐܳܦܠܐ ܬܶܫܡܶܫܬܳܗ̇ ܕܡܳܪܬܐ . ܡܶܛܽܠ ܕܰܐܝܟ ܡܫܽܘܚܬܐ ܕܺܐܝܕܰܥܬܳܗ̇ ܘܰܕܚܽܘܒܳܗ̇ . ܐܺܝܬܰܘܗܝ ܗܘܳܐ ܐܳܦ ܟܰܝܠܐ ܕܬܶܫܡܶܫܬܳܗ̇ ܆ ܨܒܳܐ ܓܶܝܪ ܕܬܶܬܩܰܪܰܒ . ܚܠܳܦ ܙܥܽܘܪ̈ܝܳܬܐ ܠܪܰܘܪ̈ܒܳܬܐ . ܘܰܚܠܳܦ ܬܶܫܡܶܫܬܐ ܕܦܰܓܪܐ ܠܬܶܫܡܶܫܬܐ ܕܪܽܘܚܐ . ܘܕܳܡܶܐ ܐܰܝܟ ܕܰܒܛܽܘܦܣܐ ܦܽܘܠܚܳܢܳܗ̇ ܕܡܰܪܝܰܡ ܘܰܕܡܳܪܬܐ ܆ ܠܦܽܘܠܚܳܢܗܽܘܢ ܕܰܫܠܺܝ̈ܚܶܐ ܩܰܕܺܝ̈ܫܶܐ ܩܰܕ̈ܡܳܝܶܐ ܘܰܐܚܪ̈ܳܝܶܐ . ܗܳܝ ܓܶܝܪ ܕܦܰܓܪܳܢܳܐܺܝܬ ܒܕܽܘܟ ܕܽܘܟ ܆ ܐܳܦ ܗܶܢܽܘܢ ܡܩܰܪܒܺܝܢ ܗܘܰܘ ܠܳܗ̇ ܬܶܫܡܶܫܬܐ ܆ ܕܦܳܚܡܐ ܗܘܳܬ ܠܗܳܝ ܕܡܳܪܬܐ . ܗܰܘ ܕܶܝܢ ܦܽܘܠܚܳܢܐ ܐܚܪܺܢܐ ܕܰܐܠܶܦ ܐܶܢܽܘܢ ܕܰܢܩܰܪܒܽܘܢ ܠܶܗ . ܒܦܽܘܩܕܳܢܐ ܗܰܘ ܕܠܐ ܬܶܩܢܽܘܢ ܡܶܕܶܡ ܆ ܒܰܪ ܕܡܽܘܬܐ ܗܘܳܐ ܕܦܽܘܠܚܳܢܳܗ̇ ܕܡܰܪܝܰܡ ܛܽܘܒܳܢܺܝܬܐ . ܐܺܝܬ ܓܶܝܪ ܣܰܓܺܝ̈ܶܐܐ ܕܰܐܝܟ ܡܳܪܬܐ ܡܶܙܕܰܕܩܺܝܢ . ܘܰܐܝܟ ܙܰܟܰܝ . ܘܰܐܝܟ ܢܶܫ̈ܶܐ ܗܳܠܶܝܢ ܕܕܰܒܺܝ̈ܩܳܢ ܗܘ̈ܰܝ ܠܶܗ ܘܰܡܫܰܡܫܳܢ ܠܶܗ ܡܶܢ ܩܶܢܝ̈ܳܢܰܝܗܶܝܢ . ܘܺܐܝܬ ܕܰܐܝܟ ܡܰܪܝܰܡ ܘܰܫܠܺܝ̈ܚܶܐ ܐܺܝܬܰܘܗܝ ܦܽܘܠܚܳܢܗܽܘܢ ܟܽܠܶܗ ܕܪܽܘܚ . ܝܶܫܽܘܥ ܕܶܝܢ ܒܗܳܢܐ ܦܽܘܠܚܳܢܐ ܨܳܒܶܐ ܘܪܳܐܶܓ ܆ ܕܟܽܘܠܗܽܘܢ ܒܢ̈ܰܝ ܐܢܳܫܐ ܠܰܓܡܺܝܪܽܘܬܐ ܢܶܬܡܰܛܽܘܢ . ܘܡܶܛܽܠ ܗܳܕܶܐ ܗܘܳܬ ܐܳܦ ܡܶܐܬܺܝܬܶܗ ܠܥܳܠܡܐ ܆ ܕܗܳܢܐ ܕܽܘܒܳܪܐ ܕܪ̈ܽܘܚܳܢܶܐ ܢܰܫܠܶܡ ܠܰܒܢ̈ܰܝ ܐܢܳܫܐ ܇ ܐܰܝܟ ܕܰܐܠܶܦ ܐܳܦ ܫܠܺܝܚܐ ܩܰܕܺܝܫܐ ܇ ܕܒܰܪ ܐܢܳܫܐ ܕܰܐܠܳܗܐ ܆ ܒܟܽܠܳܗ̇ ܓܡܺܝܪܽܘܬܐ ܙܳܕܶܩ ܕܢܶܗܘܶܐ . ܕܢܶܗܘܶܐ ܠܰܡ ܓܡܺܝܪ ܒܰܪܢܳܫܐ ܕܰܐܠܳܗܐ ܇ ܠܟܽܘܠ ܥܳܒܶܕ ܛܳܒ ܘܰܡܫܰܠܡܳܢ . ܗܳܕܶܐ ܗܳܟܺܝܠ ܓܡܺܝܪܽܘܬܐ ܐܰܫܠܶܡ ܝܶܫܽܘܥ ܠܬܰܠܡܺܝ̈ܕܰܘܗܝ ܇ ܒܦܽܘܩ̈ܕܳܢܶܐ ܗܳܢܽܘܢ ܕܥܰܠ ܡܣܰܪܩܽܘܬܐ ܝܰܗܒ ܠܗܽܘܢ . ܟܰܕ ܢܰܟܪܺܝ ܐܶܢܽܘܢ ܡܶܢ ܥܳܠܡܐ ܟܽܘܠܶܗ ܆ ܘܡܶܢ ܟܽܠܡܶܕܶܡ ܕܒܶܗ . ܠܰܘ ܒܰܠܚܽܘܕ ܠܗܽܘܢ ܆ ܐܶܠܐ ܒܗܽܘܢ ܘܥܰܡܗܽܘܢ ܆ ܠܟܽܠ ܡܰܢ ܕܪܳܗܶܛ ܒܳܬܰܪ ܓܡܺܝܪܽܘܬܐ . ܟܰܕ ܓܶܝܪ ܢܳܡܽܘܣܐ ܒܦܰܪܨܽܘܦܐ ܕܰܫܠܺܝ̈ܚܶܐ ܣܳܐܶܡ ܗܘܳܐ ܆ ܝܽܘܠܦܳܢܐ ܠܓܰܘܳܐ ܡܰܫܠܶܡ ܗܘܳܐ . ܘܰܠܟܽܠܶܗ ܓܶܢܣܐ ܕܰܒܢ̈ܰܝ ܐܢܳܫܐ . ܥܠܶܝܗ̇ ܕܗܳܕܶܐ ܫܰܦܺܝܪܬܐ ܡܚܰܦܶܛ ܗܘܳܐ ܆ ܠܟܽܘܠ ܡܰܢ ܕܨܳܒܶܐ ܕܢܶܫܬܡܰܥ ܠܶܗ . ܘܬܽܘܒ ܐܳܦ ܒܫܽܘܪܳܝܐ ܕܰܓܒܺܝܬܗܽܘܢ ܆ ܟܰܕ ܩܪܳܐ ܐܶܢܽܘܢ ܕܢܺܐܙܠܽܘܢ ܒܳܬܪܶܗ ܆ ܗܳܟܰܢܐ ܟܬܺܝܒ ܥܠܰܝܗܽܘܢ . ܕܡܶܚܕܐ ܕܰܩܪܳܐ ܐܶܢܽܘܢ ܆ ܫܒܰܩܘ ܟܽܘܠ ܡܶܕܶܡ ܘܶܐܙܰܠܘ ܒܳܬܪܶܗ . ܪ̈ܳܡܺܝܢ ܗܘܰܘ ܠܰܡ ܡܨܺܝ̈ܕܳܬܐ ܒܝܰܡܐ . ܘܰܚܙܳܐ ܘܰܩܪܳܐ ܐܶܢܽܘܢ ܆ ܘܰܫܒܰܩܘ ܠܰܡ ܡܨܺܝ̈ܕܳܬܗܽܘܢ ܘܰܣܦܺܝܢܬܗܽܘܢ ܘܶܐܙܰܠܘ ܒܳܬܪܶܗ . ܘܰܚܙܳܐ ܬܽܘܒ ܠܝܰܥܩܽܘܒ ܘܰܠܝܽܘܚܰܢܳܢ ܒܰܣܦܺܝܢܬܐ ܥܰܡ ܙܰܒܕܰܝ ܐܰܒܽܘܗܽܘܢ ܆ ܘܰܩܪܳܐ ܐܶܢܽܘܢ ܐܳܦ ܠܗܽܘܢ . ܘܡܶܚܕܐ ܫܒܰܩܘ ܠܰܡܨܺܝܕܬܐ ܥܰܡ ܙܰܒܕܰܝ ܐܰܒܽܘܗܽܘܢ . ܘܶܐܙܰܠܘ ܒܳܬܪܶܗ . ܗܳܐ ܢܳܡܽܘܣܐ ܕܡܰܦܰܩܬܐ ܕܒܳܬܰܪ ܐܰܠܳܗܐ . ܘܗܐ ܩܳܢܽܘܢܐ ܬܪܺܝܨܳܐ ܕܶܐܬܪܫܶܡ ܠܰܢ ܒܰܟܬܳܒ̈ܶܐ ܩܰܕܺܝ̈ܫܶܐ . ܘܡܶܟܺܝܠ ܟܽܠ ܡܰܢ ܕܨܳܒܶܐ ܕܢܶܦܽܘܩ ܒܳܬܰܪ ܐܰܠܳܗܐ ܆ ܒܗܳܕܶܐ ܡܰܦܰܩܬܐ ܕܰܫܠܺܝ̈ܚܶܐ ܙܳܕܶܩ ܠܶܗ ܕܰܢܡܰܪܶܐ . ܟܰܕ ܫܳܐܶܛ ܘܡܰܣܠܶܐ ܠܟܽܠ ܡܶܕܶܡ ܕܡܶܬܚܙܶܐ ܇ ܘܟܳܦܰܪ ܒܥܳܠܡܐ ܟܽܠܶܗ . ܡܫܺܝܚܐ ܕܶܝܢ ܐܶܡܰܪ . ܕܳܐܦ ܒܢܰܦܫܶܗ ܙܳܕܶܩ ܠܶܗ ܕܢܶܟܦܽܘܪ ܠܰܐܝܢܐ ܕܨܳܒܶܐ ܕܢܶܗܘܶܐ ܠܶܗ ܬܰܠܡܺܝܕܐ ܓܡܺܝܪܐ . ܘܶܐܢ ܒܚܰܝ̈ܰܘܗܝ ܟܳܦܰܪ ܒܰܪ ܐܢܳܫܐ ܐܰܝܟ ܕܡܶܢ ܡܶܠܬܶܗ ܕܦܳܪܽܘܩܰܢ ܇ ܘܗܳܝܕܶܝܢ ܗܳܘܶܐ ܬܰܠܡܺܝܕܐ ܆ ܘܰܕܠܐ ܗܳܕܶܐ ܕܢܶܬܡܰܛܶܐ ܠܰܓܡܺܝܪܽܘܬܐ ܠܰܝܬ ܦܪܽܘܣ ܆ ܐܰܝܟܰܢܐ ܟܰܕ ܠܐ ܟܳܦܰܪ ܒܩܶܢܝܳܢܶܗ ܕܥܳܠܡܐ ܇ ܘܫܳܐܶܛ ܠܟܽܠܶܗ ܥܽܘܬܪܐ ܕܡܶܬܚܙܶܐ . ܠܰܢܝ̈ܳܚܶܐ ܦܰܓܪ̈ܳܢܶܐ ܆ ܡܶܬܡܰܛܶܐ ܠܰܓܡܺܝܪܽܘܬܐ . ܗܳܝ ܕܰܐܫܠܶܡ ܝܶܫܽܘܥ ܆ ܘܗܳܠܶܝܢ ܠܰܘ ܡܶܢ ܕܺܝܠܝ ܐܳܡܰܪ ܐܢܐ ܆ ܐܶܠܐ ܒܳܬܰܪ ܨܶܒܝܳܢܐ ܕܰܟܬܳܒ̈ܶܐ ܐܳܙܶܠ ܐܢܐ . ܘܥܰܠ ܢܳܡܽܘܣܐ ܕܣܺܝܡ ܠܡܰܠܟܐ ܡܩܺܝܡ ܐܢܐ . ܫܽܘܪܳܝܐ ܓܶܝܪ ܕܬܽܘܠܡܳܕܐ ܕܰܟܪ̈ܺܣܛܝܳܢܶܐ ܫܠܺܝ̈ܚܶܐ ܐܶܢܽܘܢ . ܘܗܳܟܰܢܐ ܗܘܳܬ ܩܪܳܝܬܗܽܘܢ ܐܰܝܟ ܕܰܟܬܺܝܒ ܥܠܰܝܗܽܘܢ . ܕܡܶܚܕܐ ܕܶܐܬܩܪܺܝܘ ܆ ܫܒܰܩܘ ܟܽܘܠ ܡܶܕܶܡ ܘܶܐܙܰܠܘ ܒܳܬܪܶܗ . ܘܰܐܝܢܐ ܕܪܳܐܶܓ ܕܢܶܗܘܶܐ ܬܰܠܡܺܝܕܐ . ܒܗܳܕܶܐ ܕܡܽܘܬܐ ܢܶܬܒܰܩܶܐ . ܘܰܠܗܳܢܐ ܢܺܝܫܐ ܢܶܚܙܶܐ ܒܟܽܘܠܗܽܘܢ ܪ̈ܶܥܝܳܢܰܘܗܝ . ܕܢܶܣܬܰܪܰܩ ܡܶܢ ܟܽܠܡܶܕܶܡ ܒܟܰܣܝ̈ܳܬܶܗ ܘܓܰܠܝ̈ܳܬܶܗ ܆ ܘܟܶܢ ܢܫܰܪܶܐ ܕܢܶܪܕܶܐ xml:space="preserve"> ܒܽܐܘܪܚܐ ܗܳܕܶܐ ܕܰܫܡܰܝܐ . ܐܳܦ ܠܐ ܓܶܝܪ ܡܶܬܡܠܶܐ ܇ ܐܶܠܐ ܐܶܢ ܒܩܰܕܡܐ ܐܶܣܬܰܪܰܩ . ܘܠܐ ܪܳܡܶܐ ܐܺܝܕܶܗ ܥܰܠ ܥܽܘܬܪܐ ܫܡܰܝܳܢܐ ܇ ܐܶܠܐ ܐܶܢ ܫܒܰܩ ܡܶܣܟܺܢܽܘܬܐ ܕܰܐܚܺܝܕ . ܐܳܦ ܠܐ ܓܶܝܪ ܡܰܨܝܐ ܕܢܶܐܚܽܘܕ ܚܕܐ ܇ ܐܶܠܐ ܐܶܢ ܐܰܪܦܺܝ ܐܚܪܺܬܐ . ܝܰܬܺܝܪܳܐܺܝܬ ܕܺܐܝܬܰܝܗܶܝܢ xml:space="preserve"> ܣܰܩܽܘܒܠܐ ܕܰܚܕ̈ܳܕܶܐ . ܘܟܽܘܠ ܚܕܳܐ ܡܶܢܗܶܝܢ ܡܳܐ ܕܩܰܪܺܝܒܐ ܆ ܡܒܰܛܠܳܢܺܝܬܐ ܗܝ ܕܰܚܒܰܪܬܳܗ̇ . ܘܶܐܢ ܡܐ ܕܶܐܣܬܰܪܰܩܢܰܢ ܡܶܢ ܟܽܘܠ ܡܶܕܶܡ ܇ ܘܶܐܣܬܰܦܰܩܢܰܢ ܒܰܠܚܽܘܕ ܆ ܠܗܳܕܶܐ ܕܢܶܛܰܪ ܦܽܘܩ̈ܕܳܢܰܘܗܝ . ܐܳܦ xml:space="preserve"> ܠܐ ܥܕܰܟܺܝܠ ܫܳܘܝܐ ܬܶܫܡܶܫܬܰܢ ܠܰܐܠܳܗܐ ܆ ܐܰܝܟܰܢܐ ܟܰܕ ܡܦܰܠܰܓ ܚܰܝܠܐ ܕܢܰܦܫܰܢ ܘܰܒܙܺܝܙ ܇ ܘܰܢܣܺܝܒ ܡܶܢܳܗ̇ ܒܪܶܚܡܬܐ ܕܨܶܒ̈ܘܳܬܶܗ xml:space="preserve"> ܕܥܳܠܡܐ ܇ ܡܰܨܝܐ ܕܰܬܩܰܪܶܒ ܠܰܐܠܳܗܐ . ܦܽܘܠܚܳܢܐ ܕܚܽܘܒܐ ܇ ܝܰܩܺܝܪ ܓܶܝܪ ܦܽܘܩܕܳܢܐ ܗܳܢܐ ܆ ܠܰܐܝܢܐ ܕܰܐܣܺܝܪ ܒܪܶܚܡܬܶܗ ܕܥܽܘܬܪܐ . ܘܟܰܕ ܛܳܒ ܚܺܐܪܽܘܬܐ ܗ̣ܘ ܕܡܶܢ ܥܳܠܡܐ . ܐܶܠܐ ܠܰܐܝܠܶܝܢ ܕܰܐܚܺܝܕܺܝܢ ܒܫܽܘܥܒܳܕܶܗ ܕܥܳܠܡܐ ܆ ܥܛܶܠ ܘܰܥܣܺܝܩ . ܗܳܢܽܘܢ ܕܰܐܣܺܝܪܺܝܢ ܘܒܰܣܺܝܡ ܠܗܽܘܢ . ܘܰܦܟܺܝܪ̈ܺܝܢ ܘܗܰܢܺܝ̈ܐܺܝܢ ܠܗܽܘܢ ܦܟܳܪ̈ܰܝܗܽܘܢ . ܗܳܢܽܘܢ ܕܰܒܨܶܒܝܳܢܗܽܘܢ ܐܰܪܡܺܝܘ ܐܰܣܽܘܪ̈ܶܐ ܕܨܶܦܬܐ xml:space="preserve"> ܒܟܽܘܠܗܽܘܢ ܗܰܕ̈ܳܡܰܝܗܽܘܢ . ܘܩܰܒܶܠܘ ܥܠܰܝܗܽܘܢ ܕܢܶܗܘܽܘܢ ܡܫܰܥܒ̈ܕܶܐ ܠܥܳܠܡܐ ܆ ܘܠܐ ܥܰܒ̈ܕܶܐ ܠܰܡܫܺܝܚܐ . ܝܶܫܽܘܥ ܓܶܝܪ ܚܺܐܪܽܘܬܐ ܩܳܪܶܐ ܠܳܟ . ܥܳܠܡܐ ܕܶܝܢ ܥܰܒܕܽܘܬܐ ܡܛܰܝܶܒ ܠܳܟ ܇ ܘܶܐܢ ܒܰܣܺܝܡܐ ܠܳܟ ܥܰܒܕܽܘܬܶܗ ܕܥܳܠܡܐ ܆ ܠܰܘ ܡܶܛܽܠ ܕܗܳܟܰܢܰܐ xml:space="preserve"> ܗ̣ܘ ܟܝܳܢܶܗ ܇ ܐܶܠܐ ܪܶܓܬܳܟ ܕܺܝܠܳܟ ܐܶܬܚܰܒܠܰܬ ܘܪܶܓܰܬ ܒܺܝܫܳܐܺܝܬ . ܡܐ ܕܶܝܢ xml:space="preserve"> ܕܡܶܕܶܡ ܡܶܢ ܥܳܠܡܐ ܪܳܐܶܓ ܒܰܪܢܳܫܐ ܆ ܠܐ ܚܠܺܝܡܐ ܪܶܓܬܶܗ . ܐܶܠܐ ܐܰܝܟ ܟܪܺܝܗܐ ܪܳܐܶܓ ܇ ܡܶܕܶܡ ܕܠܐ ܡܰܘܬܰܪ ܠܶܗ . ܪܶܓܬܐ ܕܺܐܝܬܶܝܗ̇ ܟܽܘܠܳܗ̇ ܕܣܽܘܓܦܳܢܐ . ܗܳܢܰܘ ܓܶܝܪ ܐܰܝܟ ܕܰܒܣܽܘܓܳܐܐ ܢܳܡܽܘܣܗܽܘܢ ܕܰܟܪ̈ܺܝܗܶܐ . ܕܣܽܘܓܦܳܢܗܽܘܢ ܪܳܓܺܝܢ . ܛܳܒ ܡܶܢ ܝܽܘܬܪܳܢܗܽܘܢ ܆ ܘܡܶܕܶܡ ܕܺܐܝܬܰܘܗܝ ܣܰܩܽܘܒܠܐ ܕܚܽܘܠܡܳܢܗܽܘܢ ܆ ܛܳܒ ܡܶܢ ܗܰܘ ܕܺܐܝܬܰܘܗܝ ܡܰܐܣܝܳܢܐ ܕܟܺܐܒܰܝ̈ܗܽܘܢ . ܡܶܛܽܠ ܓܶܝܪ ܕܚܽܘܠܡܳܢܐ ܕܰܒܗܽܘܢ ܡܶܬܗܦܶܟ ܠܶܗ ܠܟܽܘܪܗܳܢܐ ܆ ܘܳܐܦ ܚܰܝܠܐ ܕܪܶܓܬܐ ܟܝܳܢܳܝܬܐ ܕܰܒܗܽܘܢ ܆ ܡܶܫܬܰܚܠܰܦ ܠܶܗ ܡܶܢ ܛܶܟܣܐ ܕܰܟܝܳܢܳܗ̇ ܇ ܡܶܛܽܠ ܕܰܒܫܰܘܝܽܘܬܐ ܕܡܽܘܙܳܓܐ ܘܒܰܚܠܺܝܡܽܘܬ ܦܰܓܪܐ ܆ ܡܶܬܢܰܛܪܐ ܚܠܺܝܡܽܘܬܳܗ̇ ܕܪܶܓܬܐ . ܘܡܳܐ ܕܶܐܬܕܰܘܰܕ ܡܽܘܙܳܓܶܗ ܕܦܰܓܪܐ ܆ ܥܰܡܶܗ ܡܶܬܕܰܘ̈ܕܳܢ ܘܳܐܦ ܐܪ̈ܓܺܝܓܳܬܐ ܦܰܓܪ̈ܳܢܳܝܳܬܐ . >ܪܳܐܶܓ ܗܰܘ ܕܡܶܫܬܰܠܗܰܒ xml:space="preserve"> ܒܶܐܫܳܬܐ ܡܰܫܬܝܐ ܕܩܰܪܺܝܪ̈ܶܐ . ܘܟܰܕ ܐܺܝܬܰܝܗܽܘܢ ܢܶܟܝܳܢܶܗ ܫܳܐܶܠ ܕܢܶܫܬܶܐ ܆ ܘܡܶܬܚܰܡܰܬ ܥܰܠ ܐܰܝܠܶܝܢ ܕܠܐ ܝܳܗܒܺܝܢ ܠܶܗ . ܐܶܠܐ ܠܐ ܥܳܢܶܐ ܠܶܗ ܐܳܣܝܐ ܚܰܟܺܝܡܐ . ܡܶܛܽܠ ܕܝܳܕܰܥ ܕܪܶܓܬܐ ܣܡܺܝܬܐ ܕܒܶܗ . ܗܺܝ ܫܳܐܠܐ ܡܶܕܶܡ ܕܺܐܝܬܰܘܗܝ ܣܰܩܽܘܒܠܐ ܕܚܽܘܠܡܳܢܶܗ . ܒܗܳܕܶܐ ܕܡܽܘܬܐ ܒܰܣܺܝܡ ܥܽܘܬܪܶܗ ܕܥܳܠܡܐ ܇ ܘܰܐܪܓܺܝܓ ܩܶܢܝܳܢܳܗ̇ ܇ ܠܰܐܝܠܶܝܢ ܕܺܐܝܬܰܝܗܽܘܢ ܟܪ̈ܺܝܗܶܐ ܒܢܰܦ̈ܫܳܬܗܽܘܢ . ܘܰܓܠܺܝܙܺܝܢ ܡܶܢ ܚܽܘܠܡܳܢܐ ܕܺܐܝܕܰܥܬܐ ܐܰܠܳܗܳܝܬܐ ܇ ܘܫܳܐܠܺܝܢ ܟܽܘܠ ܡܶܕܶܡ ܕܺܐܝܬܰܘܗܝ ܕܣܽܘܓܦܳܢܗܽܘܢ . ܐܶܠܐ ܐܳܣܝܰܢ ܫܡܰܝܳܢܐ . ܒܰܙܘ̈ܳܕܰܘܗܝ xml:space="preserve"> ܡܥܰܕܪ̈ܳܢܶܐ ܆ ܡܦܰܪܓܶܠ ܠܰܢ ܡܶܢ ܢܶܟܝ̈ܳܢܶܐ ܆ ܘܰܡܦܰܩܶܕ xml:space="preserve"> ܠܰܢ ܕܢܶܥܒܶܕ . ܠܰܘ ܗܰܘ ܡܶܕܶܡ ܕܒܰܣܺܝܡ ܠܰܢ ܘܰܡܢܳܚܺܝܢ ܚܢܰܢ ܒܶܗ . ܐܶܠܐ ܗܰܘ ܡܶܕܶܡ ܕܰܡܥܰܕܰܪ ܠܰܢ ܇ ܐܳܦ ܟܰܕ ܠܐ ܡܢܳܚܺܝܢ ܚܢܰܢ ܒܰܥܒܳܕܶܗ . ܡܶܛܽܠ ܕܠܐ ܐܳܙܶܠ ܐܳܣܝܐ ܚܰܟܺܝܡܐ ܒܳܬܰܪ ܨܶܒܝܳܢܗܽܘܢ xml:space="preserve"> ܕܰܟܪ̈ܺܝܗܶܐ . ܘܠܐ ܡܶܬܪܡܶܐ ܠܰܐܪܓܺܝ̈ܓܳܬܗܽܘܢ ܇ ܗܳܠܶܝܢ ܕܺܐܝܬܰܝܗܶܝܢ ܡܚܰܣܪ̈ܳܢܝܳܬܐ ܕܚܽܘܠܡܳܢܗܽܘܢ . ܐܶܠܐ ܠܗܽܘܢ ܢܳܓܶܕ xml:space="preserve"> ܒܳܬܰܪ ܢܳܡܽܘܣܐ ܡܥܰܕܪܳܢܐ ܕܳܐܣܝܽܘܬܐ ܆ ܘܡܰܠܶܦ ܠܗܽܘܢ ܕܢܶܬܟܰܬܫܽܘܢ ܥܰܡ ܪܶܓܬܗܽܘܢ . ܡܶܛܽܠ ܚܽܘܠܡܳܢܗܽܘܢ . ܢܩܰܒܶܠ ܗܳܟܺܝܠ ܢܺܝܪܐ ܕܰܡܣܰܪܩܽܘܬܐ ܆ ܐܰܝܟ ܕܦܳܩܶܕ ܠܰܢ ܦܳܪܽܘܩܰܢ ܐܳܦܶܢ ܝܰܩܺܝܪ ܠܰܢ . ܠܐ ܕܶܝܢ ܝܰܩܺܝܪ ܠܨܶܒܝܳܢܐ ܕܫܳܠܶܡ ܠܦܽܘ̈ܩܕܳܢܰܘܗܝ ܕܰܡܫܺܝܚܐ . ܠܰܝܬ ܓܶܝܪ ܒܰܪܢܳܫܐ ܕܠܐ ܪܳܐܶܓ ܕܢܶܗܘܶܐ ܒܰܪ ܚܺܐܪ̈ܶܐ ܆ ܘܢܶܬܚܰܪܰܪ ܡܶܢ ܢܺܝܪܐ ܕܥܰܒܕܽܘܬܐ ܘܥܰܠ ܟܽܠ ܐܢܳܫ ܬܽܘܒ ܚܰܒܺܝܒ ܫܡܐ ܕܒܰܪ ܚܺܐܪ̈ܶܐ ܝܰܬܺܝܪ ܡܶܢ ܕܥܰܒܕܐ ܇ ܘܡܳܪܰܢ ܒܗܳܝ ܕܦܳܩܶܕ ܠܰܢ ܕܢܶܬܢܰܟܪܶܐ ܡܶܢ ܥܳܠܡܐ ܆ ܚܺܐܪܽܘܬܐ ܫܰܪܺܝܪܬܐ ܝܰܗܒ ܠܰܢ . ܗܳܝ ܕܳܐܦ ܗܽܘ ܒܳܗ̇ ܡܶܬܕܰܒܰܪ ܗܘܳܐ ܇ ܟܰܕ ܐܺܝܬܰܘܗܝ ܒܓܰܘ ܥܳܠܡܐ . ܟܰܕ ܛܳܒ ܓܶܝܪ ܒܰܟܝܳܢܐ ܆ ܒܗܳܝ ܕܺܐܝܬܰܘܗܝ ܐܰܠܳܗܐ ܒܰܪ ܚܺܐܪ̈ܶܐ ܗ̣ܘ . ܐܶܠܐ ܐܳܦ ܒܗܳܝ ܕܰܢܣܰܒ ܕܡܽܘܬܐ ܕܥܰܒܕܐ ܒܚܺܐܪܽܘܬܐ ܐܶܬܕܰܒܰܪ . ܘܰܠܥܶܠ ܡܶܢ ܟܽܠܳܗ̇ ܨܶܦܬܶܗ ܕܥܳܠܡܐ ܗܘܳܐ . ܟܬܺܝܒ ܓܶܝܪ ܕܰܢܣܰܒ ܝܶܫܽܘܥ ܕܡܽܘܬܐ ܕܥܰܒܕܐ ܆ ܘܰܗܘܳܐ ܒܰܕܡܽܘܬܐ ܕܰܒܢܰܝ̈ܢܳܫܳܐ . ܘܒܶܐܣܟܺܡܐ ܐܶܫܬܟܰܚ ܐܰܝܟ ܒܰܪܢܳܫܐ . ܘܰܒܗܳܠܶܝܢ ܕܺܐܝܬܰܝܢ ܚܢܰܢ ܫܰܪܺܝܪܳܐܺܝܬ ܗܘܳܐ . ܒܗܰܘ ܕܶܝܢ ܡܶܕܶܡ ܕܺܐܝܬܰܘܗܝ ܠܒܰܪ ܡܶܢܰܢ ܠܐ ܐܶܫܬܰܘܬܰܦ . ܗܳܢܰܘ ܕܶܝܢ ܕܢܶܩܢܶܐ ܒܓܰܘ ܐܰܪܥܐ ܥܽܘܬܪܐ ܘܢܶܟ̈ܣܶܐ ܘܡܳܡܽܘܢܐ ܇ ܘܩܶܢܝ̈ܳܢܶܐ ܘܒܶܢܝ̈ܳܢܶܐ . ܐܰܘ ܚܰܩ̈ܠܳܬܐ ܘܟܰܪ̈ܡܶܐ ܆ ܠܐ ܓܶܝܪ ܩܢܳܐ ܝܶܫܽܘܥ ܗܳܠܶܝܢ . ܡܶܛܽܠ ܕܢܰܠܶܦ ܠܕܺܝܠܶܗ ܕܠܐ ܢܶܩܢܽܘܢ ܐܶܢܶܝ̈ܢ . ܘܠܐ ܐܺܝܨܶܦ ܕܺܝܠܗܶܝܢ ܗܰܘ ܒܰܪ ܚܺܐܪ̈ܶܐ . ܡܶܛܽܠ ܕܰܢܚܰܪܰܪ ܐܳܦ ܠܰܢ ܡܶܢ ܨܶܦܬܐ ܕܰܥܠܰܝܗܶܝܢ ܆ ܘܠܐ ܐܶܬܟܕܶܢ ܒܢܺܝܪܐ ܕܥܰܒܕܽܘܬܶܗ ܕܥܳܠܡܐ ܆ ܕܰܢܣܰܒ ܐܳܦ ܡܶܢܰܢ ܢܺܝܪܐ ܝܰܩܺܝܪܐ ܕܥܰܒܕܽܘܬܶܗ ܕܥܳܠܡܐ . ܘܠܐ ܐܶܬܦܟܰܪ ܒܐܢܳܫܳܝ̈ܳܬܐ ܆ ܕܢܶܫܪܶܐ ܐܳܦ ܡܶܢܰܢ ܦܟܳܪ̈ܰܝܗܶܝܢ . ܘܠܐ ܐܶܣܰܪܬܶܗ ܡܰܪܢܺܝܬܐ ܡܚܰܒܠܳܢܺܝܬܐ ܆ ܕܰܢܪܺܝܡ ܐܳܦ ܠܬܰܠܡܺܝ̈ܕܰܘܗܝ ܡܶܢ ܡܰܪܢܺܝܬܐ ܘܥܳܩܬܐ . ܕܥܰܠ ܐܰܦ̈ܰܝ ܟܽܠܗܶܝܢ ܡܶܬܚܰܙ̈ܝܳܢܝܳܬܐ . ܒܰܪ ܚܺܐܪ̈ܶܐ ܓܶܝܪ ܚܺܐܪܳܐܺܝܬ ܥܡܰܪ ܒܰܒܪܺܝܬܐ . ܕܢܰܠܶܦ ܐܳܦ ܠܰܢ ܒܰܥܒܳܕܐ ܆ ܕܰܒܚܺܐܪܽܘܬܐ ܢܕܰܝܰܪ ܒܳܗ̇ . ܡܰܢ ܕܨܳܒܶܐ ܗܳܟܺܝܠ ܕܢܶܗܘܶܐ ܬܰܠܡܺܝܕܐ ܠܗܰܘ ܪܰܒܳܐ ܆ ܢܶܚܙܶܐ ܥܽܘܡܪܐ ܕܪܰܒܶܗ ܕܰܒܓܰܘ ܥܳܠܡܐ ܆ ܘܰܐܟܘܳܬܶܗ ܐܳܦ ܗܽܘ ܢܶܗܘܶܐ ܒܰܒܪܺܝܬܐ . ܢܽܘܟܪܳܝܐ ܘܰܐܟܣܢܳܝܐ ܗܘܳܐ ܡܳܪܶܗ ܕܥܳܠܡܐ ܒܓܰܘ ܥܳܠܡܐ . ܘܰܐܟܘܳܬܶܗ ܕܡܳܪܶܗ ܙܳܕܶܩ ܕܢܶܗܘܽܘܢ ܘܳܐܦ ܥܰܒܕܰܘ̈ܗܝ . ܘܚܽܘܪ ܟܡܳܐ ܡܣܰܪܰܩ ܗܘܳܐ ܡܶܢ ܐܢܳܫܳܝ̈ܳܬܐ . ܗܰܘ ܕܒܶܗ ܟܢܺܝܫܐ ܗܘܳܬ ܟܽܠܳܗ̇ ܡܰܠܝܽܘܬܐ ܆ ܕܳܐܦ ܠܐ ܩܶܢܳܐ ܐܰܘ ܢܶܩܥܳܐ ܕܺܐܝܬ ܠܚܰܝܽܘܬܐ ܘܰܠܦܳܪܰܚܬܐ ܆ ܐܺܝܬ ܗܘܳܐ ܠܶܗ ܒܓܰܘ ܒܪܺܝܬܐ . ܠܬܰܥ̈ܠܶܐ ܠܰܡ ܢܶܩ̈ܥܶܐ ܐܺܝܬ ܠܗܽܘܢ . ܘܰܠܦܳܪܰܚܬܐ ܕܰܫܡܰܝܳܐ ܡܰܛܠܠܐ . ܠܰܒܪܶܗ ܕܶܝܢ ܕܐܢܳܫܐ ܆ ܠܰܝܬ ܠܶܗ ܐܰܝܟܐ ܕܢܶܣܡܽܘܟ ܪܺܝܫܶܗ . ܗܳܐ ܕܽܘܒܳܪܳܟ ܐܳܘ ܬܰܠܡܺܝܕܐ . ܪܫܺܝܡ ܒܡܶܠܬܶܗ ܕܪܰܒܳܟ . ܗܰܘ ܡܶܕܶܡ ܕܠܰܝܬ ܗܘܳܐ ܠܶܗ ܠܐ ܢܶܗܘܶܐ ܠܳܟ . ܘܗܰܘ ܡܶܕܶܡ ܕܗܽܘ ܠܐ ܩܢܶܐ ܗܘܳܐ . ܐܳܦܠܐ ܐܰܢܬ ܬܶܩܢܶܐ . ܠܰܘ ܓܶܝܪ ܡܶܢ ܐܶܣܟܺܡܐ ܒܰܪܳܝܐ ܡܶܬܝܰܕܥܺܝܢ ܬܰܠܡܺܝ̈ܕܶܐ . ܐܶܠܐ ܡܶܢ ܫܰܘܝܽܘܬܐ ܘܫܰܠܡܽܘܬܐ ܕܰܥܒ̈ܳܕܶܐ ܆ ܘܰܕܪܳܕܶܝܢ ܒܥܶܩ̈ܒܳܬܐ ܕܪܰܒܗܽܘܢ ܇ ܘܕܰܡܗܰܠܟܺܝܢ ܒܰܫܒܺܝܠܐ ܕܰܕܪܰܫ ܠܗܽܘܢ . ܐܶܠܽܘ ܓܶܝܪ ܠܐ ܕܪܺܝܫܐ ܗܘܳܬ ܐܽܘܪܚܐ ܆ ܘܡܶܬܚܰܙ̈ܝܳܢ ܗܘ̈ܰܝ ܒܳܗ̇ ܥܶܩ̈ܒܳܬܶܗ ܕܰܐܠܳܗܰܢ ܆ ܐܺܝܬ ܗܘܳܐ ܛܳܟ ܡܰܦܰܩ ܒܪܽܘܚܐ ܠܡܰܐܺܝ̈ܢܶܐ ܇ ܗܳܢܽܘܢ ܕܚܰܒܺܝܒܺܝܢ ܥܠܰܝܗܽܘܢ ܦܟܳܪ̈ܰܘܗܝ ܕܥܳܠܡܐ . ܐܶܠܐ ܗܐ ܓܠܶܐ ܫܒܺܝܠܐ ܘܺܐܝܕܺܝܥܐ ܐܽܘܪܚܐ . ܘܕܽܘܪ̈ܟܳܬܐ ܕܒܳܗ̇ ܡܶܬܚܙܶܝܢ ܠܟܽܘܠ ܐܢܳܫ ܒܢܽܘܗܪܶܗ ܕܰܫܪܳܪܐ . ܐܶܢ ܕܶܝܢ ܐܢܳܫ ܠܐ ܚܳܙܶܐ ܠܗܶܝܢ ܆ ܘܣܳܐܶܡ ܥܶܩ̈ܒܳܬܶܗ ܥܠܰܝܗܶܝܢ ܆ ܐܺܝܕܺܝܥܐ ܗ̣ܝ ܕܡܶܛܽܠ ܕܰܓܠܺܝܙ ܡܶܢ ܢܽܘܗܪܐ ܡܚܰܘܝܳܢܐ ܕܗܰܝܡܳܢܽܘܬܐ . ܘܟܰܕ ܡܶܣܬܒܰܪ ܕܒܽܐܘܪܚܐ ܪܳܕܶܐ ܆ ܠܒܰܪ ܡܶܢܳܗ̇ ܐܺܝܬܶܝܗ̇ ܡܰܪܕܺܝܬܶܗ ܒܬܰܘܫܐ . ܗܳܝ ܓܶܝܪ ܕܶܐܡܰܪ ܠܳܟ ܝܶܫܽܘܥ ܆ ܕܠܰܝܬ ܗܘܳܐ ܠܶܗ ܐܰܬܪܐ ܕܢܶܣܡܽܘܟ ܒܶܗ ܪܺܝܫܶܗ ܆ ܡܶܛܽܠ ܕܢܰܠܦܳܟ ܕܳܐܦܠܐ ܠܳܟ ܢܶܗܘܶܐ . ܐܶܡܰܪ ܓܶܝܪ ܆ ܕܰܠܬܰܥ̈ܠܶܐ ܐܺܝܬ ܢܶܩ̈ܥܶܐ . ܘܰܠܦܳܪܰܚܬܐ ܕܰܫܡܰܝܳܐ ܡܰܛܠܠܐ . ܡܳܕܶܝܢ ܐܶܢ ܬܶܩܢܶܐ ܒܰܝܬܐ ܒܗܳܠܶܝܢ ܡܶܬܕܰܡܶܝܬ . ܘܶܐܢ ܢܶܗܘܶܐ ܠܳܟ ܥܽܘܡܪܐ ܒܓܰܘ ܥܳܠܡܐ ܆ ܒܰܪ ܦܶܚܡܐ ܐܰܢܬ ܕܚܰܝ̈ܘܳܬܐ ܘܰܕܦܳܪܰܚܬܐ . ܡܶܛܽܠ ܕܗܳܟܰܢܳܐ ܐܰܠܦܰܬ ܗܳܝ ܡܶܠܬܐ ܩܪܺܝܚܳܐܺܝܬ . ܐܶܢ ܕܶܝܢ ܬܶܗܘܶܐ ܡܣܰܪܩܐ ܡܶܢ ܟܽܠܡܶܕܶܡ ܕܺܐܝܬ ܒܥܳܠܡܐ ܆ ܘܒܶܝܬ ܡܰܣܡܰܟ ܪܺܝܫܐ ܒܰܐܪܥܐ ܠܐ ܢܶܗܘܶܐ ܠܳܟ ܆ ܡܶܬܕܰܡܶܝܬ ܒܰܐܠܳܗܐ . ܗܰܘ ܓܶܝܪ ܡܶܕܶܡ ܕܨܳܒܶܐ ܗܘܳܐ ܪܰܒܳܐ ܕܢܶܗܘܽܘܢ ܬܰܠܡܺܝ̈ܕܶܐ . ܗܽܘ ܨܳܪ ܘܚܰܘܺܝ ܠܗܽܘܢ ܒܢܰܦܫܶܗ . ܘܫܰܪܰܪ ܠܰܢ ܡܰܠܦܳܢܽܘܬܶܗ ܡܶܢ ܥܒܳܕ̈ܰܘܗܝ . ܐܰܝܟܰܢܐ ܕܰܟܬܺܝܒ ܥܠܰܘܗܝ . ܕܫܰܪܺܝ ܡܶܢ ܡܰܥܡܽܘܕܺܝܬܶܗ ܕܝܽܘܚܰܢܳܢ ܠܡܶܥܒܰܕ ܘܰܠܡܰܠܳܦܽܘ ܆ ܥܕܰܡܐ ܠܝܰܘܡܳܐ ܗܰܘ ܕܒܶܗ ܐܶܣܬܰܠܰܩ . ܗܳܠܶܝܢ ܗܘܰܘ ܓܶܝܪ ܥܒܳܕ̈ܶܐ ܫܰܦܺܝܖ̈ܶܐ ܆ ܕܽܘܒܳܪ̈ܶܐ ܡܝܰܬܪ̈ܶܐ ܕܚܰܘܺܝ ܒܰܩܢܽܘܡܶܗ . ܘܟܰܕ ܛܳܒ ܐܳܦ ܗܳܝ ܕܰܢܩܺܝܡ ܡܺܝ̈ܬܶܐ ܆ ܘܰܢܕܰܟܶܐ ܓܰܪ̈ܒܶܐ ܆ ܘܰܢܦܰܬܰܚ ܣܡܰܝ̈ܳܐ ܆ ܘܢܰܪܗܶܛ ܚܓܺܝܖ̈ܶܐ ܆ ܘܢܶܦܫܽܘܛ ܦܫܺܝ̈ܓܶܐ ܆ ܘܢܶܬܪܽܘܨ ܟܦܺܝ̈ܦܶܐ : ܘܢܶܪܕܽܘܦ ܫܺܐܕ̈ܶܐ : ܘܰܢܗܰܠܶܟ ܥܰܠ ܓܰܠ̈ܠܶܐ ܆ ܘܰܢܫܰܬܶܩ ܪ̈ܽܘܚܶܐ ܆ ܥܒܳܕܳܐ ܐܺܝܬܰܝܗܶܝܢ ܆ ܡܶܛܽܠ ܕܳܐܬܘ̈ܳܬܐ ܘܬܶܕܡܪ̈ܳܬܐ ܐܶܢܶܝܢ : ܐܶܠܐ ܡܰܟܬܒܳܢܐ ܆ ܥܒܳܕܐ ܕܢܰܩܺܝܦ ܠܡܰܠܦܳܢܽܘܬܐ ܆ ܠܕܽܘܒܳܪܐ ܪܽܘܚܳܢܐ ܕܡܶܬܚܙܶܐ ܗܘܳܐ ܒܰܩܢܽܘܡܶܗ ܕܰܡܫܺܝܚܐ ܩܳܪܶܐ . ܐܶܢ ܓܶܝܪ ܡܶܐܬܺܝܬܶܗ ܡܶܛܽܠ ܛܳܒ̈ܳܬܐ ܗܘܳܬ ܒܰܠܚܽܘܕ ܆ ܘܠܰܘ ܥܰܠ ܗܳܝ ܕܢܶܥܒܶܕ ܐܳܬܘ̈ܳܬܐ ܆ ܐܳܦ ܡܰܠܦܳܢܽܘܬܶܗ ܥܰܠ ܕܽܘܒܳܪܐ ܪܽܘܚܳܢܐ ܗܳܘܝܳܐ ܗܘܳܬ . ܘܠܳܗ̇ ܠܗܳܕܶܐ ܡܰܩܶܦ ܗܘܳܐ ܐܳܦ ܥܒܳܕܐ ܆ ܕܰܢܚܰܘܶܐ ܠܰܢ ܒܢܰܦܫܶܗ . ܛܽܘܦܣܐ ܕܟܽܠܳܗ̇ ܓܡܺܝܪܽܘܬܐ . ܫܰܒܩܶܗ ܓܶܝܪ ܠܥܳܠܡܐ ܘܰܠܟܽܘܠܶܗ ܗܽܘܦܳܟܐ ܕܒܶܝܬ ܒܢ̈ܰܝ ܐܢܳܫܐ . ܡܶܚܕܐ ܡܶܢ ܡܰܥܡܽܘܕܺܝܬܶܗ ܕܝܽܘܚܰܢܳܢ ܆ ܘܰܢܦܰܩ ܠܶܗ ܠܚܽܘܪܒܐ . ܡܶܛܽܠ ܕܰܥܕܰܡܐ ܠܡܰܥܡܽܘܕܺܝܬܐ ܆ ܕܽܘܒܳܪܐ ܐܚܪܺܢܐ ܡܫܰܡܠܶܐ ܗܘܳܐ . ܘܟܽܘܠܗܶܝܢ ܕܢܳܡܽܘܣܐ ܩܰܕܡܳܝܐ ܢܳܛܰܪ ܗܘܳܐ ܆ ܕܢܶܦܪܽܘܥ ܚܰܘܒܬܐ ܗܳܝ ܕܡܶܛܽܠܳܬܳܗ̇ ܟܽܘܠܶܗ ܓܶܢܣܰܢ ܐܶܫܬܰܥܒܰܕ ܠܥܰܒܕܽܘܬܐ ܆ ܕܰܚܛܺܝܬܐ ܘܰܕܢܳܡܽܘܣܐ ܘܰܕܡܰܘܬܐ . ܘܟܽܠܡܶܕܶܡ ܕܙܳܕܶܩ ܗܘܳܐ ܕܢܶܥܒܕܽܘܢ ܐܰܝܠܶܝܢ ܕܡܶܬܕܰܒܪܺܝܢ ܟܺܐܢܳܐܺܝܬ ܒܓܰܘ ܥܳܠܡܐ ܆ ܗܽܘ ܝܶܫܽܘܥ ܢܰܛܪܶܗ ܒܰܩܢܽܘܡܶܗ . ܟܬܺܝܒ ܓܶܝܪ ܥܠܰܘܗܝ ܆ ܕܣܳܠܶܩ ܗܘܳܐ ܠܗܰܝܟܠܐ ܆ ܘܰܡܩܰܪܶܒ ܗܘܳܐ ܩܽܘܪ̈ܒܳܢܶܐ ܆ ܘܡܶܫܬܰܥܒܰܕ ܗܘܳܐ ܠܟܳܗ̈ܢܶܐ ܆ ܘܓܳܡܰܪ ܗܘܳܐ ܟܽܠܡܶܕܶܡ ܕܰܟܬܺܝܒ ܒܢܳܡܽܘܣܐ . ܘܗܳܠܶܝܢ ܡܶܛܽܠ ܬܰܪ̈ܬܶܝܢ . ܚܕܳܐ ܡܶܛܽܠ ܕܢܶܦܪܽܘܥ ܚܰܘܒܬܐ ܆ ܘܰܐܚܪܺܬܐ ܕܢܰܠܶܦ ܠܟܽܠܡܰܢ ܕܺܐܝܬܰܘܗܝ ܒܓܰܘ ܥܳܠܡܐ ܆ ܕܥܰܠ ܗܳܕܶܐ ܙܰܕܺܝܩܽܘܬܐ ܕܢܳܡܽܘܣܐ ܢܶܬܒܛܶܠ ܠܶܗ̇ . ܘܰܢܫܰܡܶܫ ܥܰܒܕܽܘܬܐ ܠܰܐܠܳܗܐ ܒܰܢܛܽܘܪ̈ܳܬܐ ܕܢܳܡܽܘܣܐ . ܘܠܐ ܐܰܪܦܺܝ ܐܳܦ ܠܐ ܚܕܳܐ ܡܶܢ ܙܥܽܘܪ̈ܝܳܬܶܗ ܕܢܳܡܽܘܣܐ ܕܠܐ ܢܛܰܪ ܐܶܢܶܝ̈ܢ . ܕܢܰܠܶܦ ܐܳܦ ܠܗܰܘ ܕܰܥܕܰܟܺܝܠ ܐܺܝܬܰܘܗܝ ܒܓܰܘ ܥܳܠܡܐ ܆ ܕܰܐܝܟ ܡܫܰܥܒܕܐ ܢܳܛܰܪ ܟܽܘܠ ܡܶܕܶܡ ܕܰܦܩܺܝܕ ܠܶܗ . ܡܶܛܽܠ ܕܟܽܘܠ ܐܰܝܢܐ ܕܰܥܕܰܟܺܝܠ ܒܕܽܘܒܳܪܐ ܗܰܘ ܕܥܳܠܡܐ ܆ ܘܰܒܡܰܣܒܐ ܘܰܒܡܰܬܠܐ ܕܨܶܦܬܐ ܕܰܒܢ̈ܰܝ ܐܢܳܫܐ ܡܦܰܟܰܪ ܆ ܬܚܶܝܬ ܢܳܡܽܘܣܐ ܐܺܝܬܰܘܗܝ . ܗܰܘ ܕܶܝܢ ܐܰܝܢܐ ܕܡܶܣܬܰܪܰܩ ܘܢܳܦܶܩ ܡܶܢ ܥܳܠܡܐ ܆ ܗܳܘܶܐ ܠܶܗ ܠܥܶܠ ܡܶܢ ܥܳܠܡܐ ܆ ܘܰܐܢܰܢܩܺܐ ܕܳܐܦ ܠܥܶܠ ܡܶܢ ܢܳܡܽܘܣܐ . ܡܶܛܽܠ ܕܠܐ ܫܰܠܺܝܛ ܢܳܡܽܘܣܐ ܕܰܢܫܰܥܒܶܕ ܠܗܳܢܽܘܢ ܕܺܐܝܬܰܝܗܽܘܢ ܠܥܶܠ ܡܶܢ ܥܳܠܡܐ . ܗܰܘ ܓܶܝܪ ܕܩܳܐܶܡ ܒܰܐܬܪܐ ܕܥܰܒܕܽܘܬܐ ܆ ܗܽܘ ܡܶܬܕܒܰܪ ܡܶܢ ܩܛܺܝܪܐ ܕܢܳܡܽܘܣܐ . ܘܰܐܝܢܐ ܕܶܝܢ ܕܒܰܐܬܪܐ ܕܚܺܐܪܽܘܬܐ ܩܳܐܶܡ ܆ ܐܰܝܟ ܒܰܪ ܚܺܐܪ̈ܶܐ ܐܺܝܬܰܘܗܝ ܟܽܠܶܗ ܗܽܘܦܳܟܶܗ . ܘܰܒܨܶܒܝܳܢܶܗ ܐܰܝܟ ܒܰܪ ܚܺܐܪ̈ܶܐ ܡܫܰܠܛܐ ܥܳܒܶܕ ܛܳܒ̈ܳܬܐ . ܘܠܰܘ ܐܰܝܟ ܡܰܢ ܕܰܟܕܺܝܢ ܒܢܺܝܪܐ ܕܢܳܡܽܘܣܐ : ܘܰܐܝܟ ܕܒܰܦܣܺܝ̈ܩܳܬܐ ܆ ܟܽܠ ܐܰܝܟܐ ܕܡܶܬܦܰܠ̈ܚܳܢ ܒܺܝ̈ܫܳܬܐ ܆ ܬܰܡܳܢ ܐܳܦ ܢܳܡܽܘܣܐ ܫܰܠܺܝܛ ܕܢܶܬܟܰܣ ܘܢܶܟܠܶܐ ܐܶܢܶܝ̈ܢ . ܐܰܝܟ ܣܳܗܕܽܘܬܶܗ ܕܡܰܠܦܳܢܐ ܦܰܘܠܳܘܣ ܇ ܕܳܐܡܰܪ ܕܰܠܟܺܐܢ̈ܶܐ ܢܳܡܽܘܣܐ ܠܐ ܣܺܝܡ ܇ ܐܶܠܐ ܠܥܰܘ̈ܳܠܶܐ ܘܰܠܡܳܪ̈ܽܘܕܶܐ ܇ ܘܠܰܐܝܠܶܝܢ ܕܠܐ ܕܟܶܝ̈ܢ ܆ ܘܠܰܐܝܠܶܝܢ ܕܡܳܚܶܝܢ ܠܰܐܒܳܗ̈ܰܝܗܽܘܢ ܇ ܘܰܠܩܳܛܽܘ̈ܠܶܐ ܘܰܠܓܰܝܳܖ̈ܶܐ ܘܰܠܙܰܢ̈ܳܝܶܐ . ܥܰܡ ܕܫܰܪܟܐ . ܥܰܠ ܗܳܠܶܝܢ ܗܳܟܺܝܠ ܫܰܠܺܝܛ ܢܳܡܽܘܣܐ . ܘܡܶܟܺܝܠ ܟܰܕ ܨܳܒܝܐ ܗܘܳܬ ܡܶܠܬܰܢ ܕܰܬܚܰܘܶܐ ܆ ܕܰܓܡܺܝܪ̈ܶܐ ܕܰܒܪܽܘܚ ܡܶܬܕܰܒܪܺܝܢ ܆ ܐܺܝܬܰܝܗܽܘܢ ܒܰܠܚܽܘܕ ܠܥܶܠ ܡܶܢ ܢܳܡܽܘܣܐ ܆ ܐܶܫܬܟܰܚ ܦܰܘܠܳܘܣ ܡܰܠܶܦ ܆ ܕܳܐܦ ܟܺܐܢ̈ܶܐ ܕܰܡܬܰܚܬܶܝܢ ܡܶܢ ܓܡܺܝܪ̈ܶܐ . ܡܚܰܪ̈ܪܺܝܢ ܡܶܢ ܢܳܡܽܘܣܐ . ܕܳܐܦ ܠܐ ܗܶܢܽܘܢ ܕܰܐܝܟ ܕܳܚܠܺܝܢ ܡܶܢ ܢܳܡܽܘܣܐ ܣܳܥܪܺܝܢ ܛܳܒ̈ܳܬܐ ܆ ܐܶܠܐ ܐܰܝܟ ܫܳܠܡܺܝܢ ܠܢܳܡܽܘܣܐ . ܗܰܘ ܓܶܝܪ ܕܠܐ ܩܳܛܶܠ ܡܶܛܽܠ ܗܳܝ ܕܠܐ ܢܡܽܘܬ ܆ ܟܰܕ ܡܛܰܝܰܒ ܒܪܶܥܝܳܢܶܗ ܠܩܶܛܠܐ ܩܳܛܽܘܠܐ ܗܘ . ܘܗܰܘ ܕܠܐ ܓܳܐܰܪ ܟܰܕ ܪܳܐܶܓ ܕܰܢܓܽܘܪ ܆ ܡܶܢ ܩܶܢܛܐ ܕܠܐ ܢܶܬܚܰܝܰܒ ܠܕܰܝܳܢܐ ܆ ܘܢܶܫܬܠܶܡ ܠܢܳܡܽܘܣܐ . ܓܰܝܳܪܐ ܗܘ . ܘܟܽܠ ܐܰܝܢܐ ܕܡܶܬܚܰܫܰܒ ܕܢܰܟܶܐ ܆ ܘܡܶܛܽܠ ܕܶܚܠܬܐ ܕܢܶܟ̈ܝܳܢܶܐ ܕܰܦܩܺܝܕܺܝܢ ܡܶܢ ܢܳܡܽܘ̈ܣܶܐ ܡܶܬܟܠܶܐ ܘܠܐ ܡܰܟܶܐ ܆ ܐܰܝܟ ܕܡܶܢ ܨܶܒܝܳܢܶܗ ܣܳܥܽܘܪܐ ܗ̣ܘ ܕܟܽܘܠ ܒܺܝ̈ܫܳܢ . ܘܟܺܐܢ̈ܶܐ ܕܡܶܬܟܠܶܝܢ ܕܠܐ ܢܶܥܒܕܽܘܢ ܒܺܝ̈ܫܳܬܐ ܆ ܠܰܘ ܡܶܛܽܘܠ ܗܳܝ ܕܕܳܚܠܺܝܢ ܕܠܐ ܢܶܗܘܝܳܢ ܒܗܽܘܢ ܒܺܝ̈ܫܳܬܐ ܆ ܐܶܠܐ ܡܶܛܽܘܠ ܕܠܐ ܢܰܪܓܙܽܘܢ ܠܰܐܠܳܗܐ ܒܰܥܒܳܕܐ ܕܠܐ ܡܢܳܚ ܒܶܗ . ܡܳܕܶܝܢ ܐܺܝܬ ܕܡܶܬܟܠܶܝܢ ܡܶܢ ܒܺܝ̈ܫܳܬܐ ܆ ܡܶܛܽܠ ܕܕܳܚܠܺܝܢ ܡܶܢ ܒܺܝ̈ܫܳܬܐ . ܘܺܐܝܬ ܕܡܶܬܟܠܶܝܢ ܡܶܢܗܶܝܢ ܆ ܡܶܛܽܠ ܗܳܝ ܕܢܶܥܒܕܽܘܢ ܛܳܒ̈ܳܬܐ . ܡܶܛܽܠ ܕܶܐܠܐ ܐܢܳܫ ܡܒܰܛܶܠ ܒܺܝ̈ܫܳܬܐ ܆ ܠܐ ܡܶܫܟܰܚ ܕܢܶܥܒܶܕ ܛܳܒ̈ܳܬܐ . ܥܕܰܡܐ ܗܳܟܺܝܠ ܠܡܰܥܡܽܘܕܺܝܬܐ ܆ ܕܽܘܒܳܪܐ ܕܟܺܐܢܽܘܬܐ ܐܰܫܠܶܡ ܡܳܪܰܢ ܠܰܒܢܰܝ̈ܢܳܫܐ ܇ ܕܢܶܥܒܕܽܘܢ ܛܳܒ̈ܳܬܐ ܕܰܟܬܺܝ̈ܒܳܢ ܒܢܳܡܽܘܣܐ : ܘܰܢܩܰܪܒܽܘܢ ܩܽܘܪ̈ܒܳܢܶܐ ܠܰܐܠܳܗܐ ܡܶܢ ܩܶܢ̈ܝܳܢܰܝܗܽܘܢ ܆ ܘܢܶܕܪܽܘܢ ܢܶܕܪ̈ܶܐ ܘܰܢܫܰܠܡܽܘܢ . ܘܢܶܬܶܐܡܢܽܘܢ ܒܗܰܝܟܠܐ ܕܰܐܠܳܗܐ . ܘܰܢܩܰܒܠܽܘܢ ܒܽܘܪ̈ܟܳܬܐ ܒܗܰܝܡܳܢܽܘܬܐ ܡܶܢ ܟܳܗ̈ܢܶܐ . ܘܢܶܫܬܰܥܒܕܽܘܢ ܒܢܰܝ̈ܳܐ ܠܰܐܒܳܗ̈ܶܐ ܆ ܘܰܢܫܰܡܫܽܘܢ ܐܶܢܽܘܢ ܆ ܘܢܶܒܥܽܘܢ ܐܳܦ ܠܡܶܠܬܐ ܕܚܰܝ̈ܶܐ . ܘܰܢܫܰܐܠܽܘܢ ܘܢܺܐܠܦܽܘܢ ܡܶܢ ܡܰܠܦ̈ܳܢܶܐ ܇ ܟܽܠ ܡܶܕܶܡ ܕܰܣܢܺܝܩܺܝܢ ܠܝܽܘܠܦܳܢܐ ܕܛܳܒ̈ܳܬܐ . ܘܢܶܫܬܰܡܥܽܘܢ ܘܢܶܫܬܰܥܒܕܽܘܢ ܠܰܢܒ̈ܺܝܶܐ . ܗܳܠܶܝܢ ܗܳܟܺܝܠ ܘܕܰܐܟܘܳܬܗܶܝܢ . ܘܟܽܘܠܳܗ̇ ܙܰܕܺܝܩܽܘܬܐ ܕܦܰܐܝܐ ܠܰܡܗܰܝܡ̈ܢܶܐ ܆ ܠܩܰܢ̈ܳܝܶܐ . ܕܰܢܟܰܢܫܽܘܢ ܡܶܢ ܩܶܢ̈ܝܳܢܰܝܗܽܘܢ ܟܰܕ ܐܺܝܬܰܝܗܽܘܢ ܒܓܰܘ ܥܳܠܡܐ ܇ ܐܰܫܠܶܡ ܡܳܪܰܢ ܒܕܽܘܒܳܪܐ ܕܰܣܒܰܪܬܶܗ ܇ ܕܡܶܢ ܫܽܘܪܳܝܐ ܘܰܥܕܰܡܐ ܠܡܰܥܡܽܘܕܺܝܬܐ . ܘܟܽܘܠ ܡܶܕܶܡ ܥܒܰܕ . ܕܢܰܠܦܰܢ ܕܢܶܥܒܶܕ ܐܰܟܘܳܬܶܗ . ܐܶܬܕܰܟܺܝ ܓܶܝܪ ܐܰܝܟ ܦܽܘܩܕܳܢܶܗ ܕܢܳܡܽܘܣܐ . ܕܢܰܠܶܦ ܠܰܡܗܰܝ̈ܡܢܶܐ ܕܢܶܬܕܰܟܽܘܢ ܡܶܢ ܥܰܘܠܐ . ܐܶܬܓܙܰܪ ܕܳܐܦ ܗܶܢܽܘܢ ܢܶܓܙܪܽܘܢ . ܘܢܶܫܕܽܘܢ ܡܶܢܗܽܘܢ ܥܽܘܪܠܽܘܬܐ ܕܠܶܒܐ ܇ ܘܢܶܦܣܩܽܘܢ ܡܶܢ ܩܢܽܘܡܗܽܘܢ ܬܶܫܡܶܫܬܐ ܕܟܽܘܠܗܶܝܢ ܐܪ̈ܓܺܝܓܳܬܐ . ܣܠܶܩ ܠܗܰܝܟܠܐ ܟܰܕ ܛܥܺܝܢ ܩܽܘܪ̈ܒܳܢܶܐ ܆ ܕܢܶܕܪܽܘܫ ܠܗܽܘܢ ܐܽܘܪܚܐ ܕܢܶܪܗܛܽܘܢ ܠܒܰܝܬܐ ܕܰܐܠܳܗܐ ܇ ܟܰܕ ܛܥܺܝܢܺܝܢ ܢܶܕܪ̈ܰܝܗܽܘܢ ܘܩܽܘܪ̈ܒܳܢܰܝܗܽܘܢ . ܐܶܬܩܰܪܰܒ ܠܟܳܗܢܐ ܐܰܝܟ ܕܰܢܒܰܪܟܺܝܘܗܝ ܘܰܢܨܰܠܶܐ ܥܠܰܘܗܝ ܆ ܘܳܐܦ ܐܶܢ ܗܽܘ ܟܳܗܢܐ ܒܪܽܘܚܐ ܆ ܡܰܠܶܠ ܠܶܗ ܐܚܪ̈ܳܢܝܳܬܐ ܪܰܘܪ̈ܒܳܬܐ ܆ ܕܰܢܚܰܘܶܐ ܐܳܦ ܠܰܡܗܰܝ̈ܡܢܶܐ ܕܢܶܫܶܐܠܽܘܢ ܨܠܽܘܬܐ ܕܟܳܗ̈ܢܶܐ ܘܢܰܪܟܢܽܘܢ ܪ̈ܺܝܫܰܝܗܽܘܢ ܘܕܰܒ̈ܢܰܝܗܽܘܢ ܠܒܽܘܪܟܬܐ ܕܡܶܢܗܽܘܢ . ܣܳܠܶܩ ܗܘܳܐ ܒܟܽܘܠ ܫܢܳܐ ܠܗܰܝܟܠܐ ܐܰܝܟ ܕܰܟܬܺܝܒ ܥܠܰܘܗܝ . ܕܢܰܠܶܦ ܕܰܒܟܽܠ ܫܳܥܐ ܢܶܪܗܛܽܘܢ ܡܗܰܝ̈ܡܢܶܐ ܠܗܰܝܟܠܐ ܕܰܐܠܳܗܐ ܇ ܥܳܒܶܕ ܗܘܳܐ ܥܺܐܕ̈ܶܐ ܒܙܶܕ̈ܩܰܝܗܽܘܢ ܆ ܕܰܢܓܰܪܓܳܟ ܕܬܶܥܒܶܕ ܒܦܽܘܪܫܳܢܐ ܥܺܐܕܶܝ̈ܗ̇ ܕܥܺܕܬܐ ܇ ܘܰܬܡܰܠܶܐ ܒܗܽܘܢ ܒܥܺܐܕ̈ܶܐ ܟܽܘܠܗܽܘܢ ܙܶܕ̈ܩܰܝܗܽܘܢ .. ܝܳܬܶܒ ܗܘܳܐ ܡܶܨܥܰܬ ܡܰܠܦܳܢ̈ܶܐ ܘܫܳܡܰܥ ܡܶܢܗܽܘܢ ܘܰܡܫܰܐܶܠ ܠܗܽܘܢ ܘܡܰܪܟܶܢ ܐܶܕܢܶܗ ܆ ܘܰܡܩܰܒܶܠ ܝܽܘܠܦܳܢܐ . ܕܬܶܫܡܰܥ ܐܳܦ ܐܰܢܬ ܘܰܬܫܰܐܶܠ ܆ ܘܰܬܨܰܠܶܐ ܐܰܡܺܝܢܳܐܺܝܬ ܐܶܕܢܳܟ ܠܫܶܡܥܐ ܕܦܽܘܩ̈ܕܳܢܶܐ ܐܰܠܳܗܳܝ̈ܶܐ . ܘܰܬܫܰܐܶܠ ܘܬܺܐܠܰܦ ܐܰܝܠܶܝܢ ܕܰܡܥܰܕܪ̈ܳܢ ܠܚܰܝ̈ܰܝܟ ܆ ܐܳܦ ܡܶܢ ܐܰܝܠܶܝܢ ܕܰܒܨܺܝܪ̈ܺܝܢ ܡܶܢܳܟ ܒܺܝܕܰܥܬܐ . ܐܰܝܟ ܕܳܐܦ ܗܽܘ ܡܳܪܰܢ ܠܗܳܢܽܘܢ ܕܰܒܨܺܝܪ̈ܺܝܢ ܡܶܢܶܗ ܒܺܝܕܰܥܬܐ ܡܫܰܐܶܠ ܗܘܳܐ ܇ ܘܡܶܢ ܗܳܢܽܘܢ ܕܡܶܢ ܢܳܡܽܘܣܐ ܕܗܽܘ ܝܰܗܒ ܟܰܢܶܫܘ ܝܽܘܠܦܳܢܐ ܆ ܝܽܘܠܦܳܢܐ ܫܳܩܶܠ ܗܘܳܐ . ܘܬܽܘܒ ܠܚܰܪܬܐ ܟܰܕ ܚܙܳܐ ܠܟܽܠܗܽܘܢ ܚܰܛܳܝ̈ܶܐ ܕܪ̈ܳܗܛܺܝܢ ܠܡܰܥܡܽܘܕܺܝܬܶܗ ܕܝܽܘܚܰܢܳܢ ܢܒܺܝܐ ܕܰܐܠܳܗܐ ܆ ܐܶܙܰܠ ܠܶܗ ܐܳܦ ܗܽܘ ܥܰܡܗܽܘܢ ܆ ܘܰܐܪܟܶܢ ܪܺܝܫܶܗ ܩܕܳܡ ܐܺܝܕܶܗ ܕܟܳܪܽܘܙܐ ܆ ܘܩܰܒܶܠ ܕܢܶܥܡܰܕ ܡܶܢܶܗ ܐܰܝܟ ܣܢܺܝܩܐ ܇ ܡܶܢ ܗܰܘ ܕܗܽܘ ܥܠܰܘܗܝ ܣܢܺܝܩ ܗܘܳܐ . ܘܰܫܒܰܩ ܠܥܽܘܡܪܐ ܕܰܒܢ̈ܰܝ ܐܢܳܫܐ : ܘܥܰܡ ܟܽܠܗܽܘܢ ܟܶܢ̈ܫܶܐ ܠܚܽܘܪܒܐ ܠܘܳܬ ܝܽܘܚܰܢܳܢ ܪܳܗܶܛ ܗܘܳܐ . ܘܗܳܠܶܝܢ ܆ ܡܶܛܽܠ ܡܳܢ ܆ ܐܶܠܐ ܕܢܰܠܶܦ ܠܡܳܪ̈ܰܝ ܢܶܟ̈ܣܶܐ ܘܥܳܡܽܘܪ̈ܰܘܗܝ ܕܥܳܠܡܐ ܆ ܡܶܐܙܰܠܬܐ ܕܰܠܘܳܬ ܩܰܕܺܝ̈ܫܶܐ ܇ ܘܪܶܗܛܐ ܕܰܠܘܳܬ ܝܺܚܺܝ̈ܕܳܝܶܐ ܇ ܘܕܰܢܝܰܩܪܽܘܢ ܠܰܢܒ̈ܺܝܶܐ ܘܰܠܙܰܕܺܝ̈ܩܶܐ . ܘܢܶܫܬܰܡܥܽܘܢ ܠܡܰܪܬܝܳܢܽܘܬܐ ܕܡܶܠܰܝ̈ܗܽܘܢ . ܒܦܽܘܪܫܳܢܐ ܕܗܰܝܡܳܢܽܘܬܗܽܘܢ . ܗܳܕܶܐ ܗܳܟܺܝܠ ܙܰܕܺܝܩܽܘܬܐ ܐܰܫܠܶܡ ܦܳܪܽܘܩܰܢ . ܘܗܳܢܐ ܕܽܘܒܳܪܐ ܚܰܘܺܝ ܠܰܡܗܰܝ̈ܡܢܶܐ ܇ ܒܙܰܒܢܐ ܗܰܘ ܕܰܥܕܰܡܐ ܠܡܰܥܡܽܘܕܺܝܬܐ . ܘܰܕܗܳܠܶܝܢ ܛܳܒ̈ܳܬܐ ܢܶܩܢܽܘܢ ܩܰܢ̈ܳܝܶܐ ܐܰܪܬܺܝ ܐܶܢܽܘܢ . ܗܳܢܐ ܓܶܝܪ ܕܽܘܒܳܪܐ ܆ ܠܰܘ ܠܺܐܝܚܺܝ̈ܕܳܝܶܐ ܝܰܗܒܶܗ . ܐܳܦ ܠܐ ܠܰܓܡܺܝܪ̈ܶܐ ܐܰܫܠܡܶܗ . ܠܰܐܝܢܐ ܓܶܝܪ ܗܰܝܟܠܐ ܐܺܝܬ ܠܶܗ ܠܓܰܒܪܐ ܪܽܘܚܳܢܐ ܕܢܺܐܙܰܠ ܇ ܡܐ ܕܗܽܘ ܩܢܽܘܡܶܗ ܗܰܝܟܠܐ ܗ̣ܘ ܕܰܐܠܳܗܐ . ܘܡܶܢ ܐܰܝܢܐ ܥܽܘܡܪܐ ܐܺܝܬ ܠܶܗ ܕܢܶܪܗܰܛ ܠܒܰܝܬܐ ܕܰܐܠܳܗܐ ܇ ܡܐ ܕܠܰܝܬ ܠܶܗ ܐܳܦ ܠܐ ܡܰܛܠܠܐ ܒܓܰܘ ܥܳܠܡܐ ܕܢܶܥܡܰܪ ܒܳܗ̇ . ܘܡܶܢ ܡܳܢܳܐ ܢܩܰܪܶܒ ܩܽܘܪ̈ܒܳܢܶܐ ܘܰܢܫܰܡܠܶܐ ܢܶܕܪ̈ܶܐ ܇ ܡܐ ܕܡܶܕܶܡ ܒܓܰܘ ܒܪܺܝܬܐ ܠܐ ܩܢܳܐ . ܘܡܶܢ ܐܰܝܟܐ ܢܰܠܒܶܫ ܥܰܪ̈ܛܶܠܳܝܶܐ ܘܰܢܩܰܒܶܠ ܐܰܟܣ̈ܢܳܝܶܐ ܆ ܡܐ ܕܗܽܘ ܩܢܽܘܡܶܗ ܐܰܟܣܢܳܝܐ ܗܘ ܘܥܰܪܛܶܠܳܝܐ ܇ ܘܰܐܝܠܶܝܢ ܒܺܝ̈ܫܳܬܐ ܢܶܦܣܽܘܩ ܘܢܶܫܕܶܐ ܡܶܢܶܗ̇ . ܗܰܘ ܕܡܶܛܽܠ ܕܰܓܡܺܝܪܐ ܗܘ ܇ ܘܰܡܫܰܡܠܰܝ ܒܟܽܠܗܶܝܢ ܛܳܒ̈ܳܬܐ . ܘܰܠܡܰܢ ܢܫܰܐܶܠ ܘܡܶܢ ܡܰܢܽܘ ܢܺܐܠܰܦ ܇ ܗܰܘ ܕܟܽܠ ܟܽܘܠܶܗ ܥܶܢܝܳܢܐ ܥܰܡ ܒܢܰܝ̈ܢܳܫܐ ܠܰܝܬ ܠܶܗ . ܘܶܐܢ ܣܢܺܝܩ ܕܢܺܐܠܰܦ ܆ ܚܠܳܦ ܒܰܪܢܳܫܐ . ܪܽܘܚܐ ܕܰܐܠܳܗܐ ܡܰܠܶܦ ܠܶܗ . ܡܳܕܶܝܢ ܗܳܢܐ ܝܽܘܠܦܳܢܐ . ܕܰܥܕܰܡܐ ܠܰܥܡܳܕܐ ܆ ܠܰܡܗܰܝܡ̈ܢܶܐ ܟܺܐܢ̈ܶܐ ܐܶܫܬܠܶܡ ܆ ܘܰܠܙܰܕܺܝ̈ܩܶܐ ܩܰܢܳܝ̈ܶܐ ܐܶܬܺܝܗܶܒ . ܘܠܰܐܝܠܶܝܢ ܕܠܐ ܢܦܰܩܘ ܟܽܠ ܟܽܘܠܶܗ ܡܶܢ ܥܳܠܡܐ ܇ ܕܠܐ ܢܶܬܓܰܠܙܽܘܢ ܠܗܽܘܢ ܡܶܢ ܛܳܒ̈ܳܬܐ ܇ ܗܳܠܶܝܢ ܕܠܳܚ̈ܡܳܢ ܠܰܐܬܪܐ ܕܒܶܗ ܐܺܝܬܰܝܗܽܘܢ . ܘܡܶܛܽܠ ܕܰܡܫܺܝܚܐ ܗܘ ܟܽܘܠ ܡܶܕܶܡ ܆ ܗܰܘ ܕܟܽܠ ܒܶܗ ܆ ܘܟܽܠ ܒܺܐܝܕܶܗ ܘܟܽܘܠ ܡܶܛܽܠܳܬܶܗ ܆ ܐܳܦ ܠܶܗ ܠܗܳܢܐ ܕܽܘܒܳܪܐ ܆ ܗܽܘ ܡܫܺܝܚܐ ܒܰܩܢܽܘܡܶܗ ܚܰܘܝܶܗ . ܘܶܐܢ ܙܥܽܘܪ ܡܶܢ ܗܰܘ ܕܰܓܡܺܝܪܽܘܬܐ ܆ ܐܶܠܐ ܘܳܐܦ ܗܳܟܰܢܰܐ ܗ̣ܘ ܫܰܡܠܝܶܗ . ܕܰܠܟܽܠ ܐܢܳܫ ܐܰܝܟ ܡܫܽܘܚܬܶܗ ܢܶܬܶܠ ܝܽܘܠܦܳܢܐ ܆ ܘܰܐܝܟ ܕܰܪܓܶܗ ܘܛܶܟܣܶܗ ܇ ܢܩܰܪܶܒ ܠܕܽܘܒܳܪܐ ܫܰܦܺܝܪܐ . ܒܶܠܥܳܕ ܓܶܝܪ ܛܳܒ̈ܳܬܐ ܆ ܐܢܳܫ ܕܢܺܚܶܐ . ܠܰܝܬ ܦܪܽܘܣ . ܗܶܢܶܝܢ ܓܶܝܪ ܛܳܒ̈ܳܬܐ ܡܫܰܚ̈ܠܦܳܢ ܡܶܢ ܚܕܳܕ̈ܶܐ . ܘܦܽܘܩ̈ܕܳܢܶܐ ܬܽܘܒ ܕܰܥܠܰܝܗܶܝܢ ܝܺܗܺܝܒܺܝܢ ܆ ܡܫܰܓܢܺܝܢ ܚܰܕ ܡܶܢ ܚܰܕ ܐܰܟܘܳܬܗܶܝܢ ܕܛܳܒ̈ܳܬܐ . ܗܐ ܓܶܝܪ ܟܬܺܝܒ ܆ ܕܰܩܕܳܡ ܡܰܥܡܽܘܕܺܝܬܶܗ ܆ ܠܰܐܒܳܗ̈ܰܘܗܝ ܡܶܫܬܰܥܒܰܕ ܗܘܳܐ . ܗܦܰܟ ܠܰܡ ܥܰܡܗܽܘܢ ܠܢܳܨܪܰܬ . ܘܡܶܫܬܰܥܒܰܕ xml:space="preserve"> ܗܘܳܐ ܠܗܽܘܢ . ܐܶܠܐ ܚܙܺܝ ܕܡܶܢ ܒܳܬܰܪ ܡܰܥܡܽܘܕܺܝܬܐ ܆ ܟܰܕ ܕܽܘܒܳܪܐ ܕܰܓܡܺܝܪ ܡܶܢ ܗܳܢܐ ܡܰܫܠܶܡ ܗܘܳܐ ܠܰܒ̈ܢܰܝ ܐܢܳܫܳܐ ܆ ܕܳܐܦ ܠܐ ܕܢܰܘܕܶܐ ܒܰܐܒܳܗ̈ܶܐ ܦܰܓܪ̈ܳܢܳܝܶܐ xml:space="preserve"> ܡܶܬܛܦܺܝܣ ܗܘܳܐ . ܡܰܢ ܗܺܝ ܠܰܡ ܐܶܡܝ ܘܡܰܢ ܐܶܢܽܘܢ ܐܰܚ̈ܰܝ ܐܳܡܰܪ ܗܘܳܐ ܠܘܳܬ ܗܰܘ ܕܰܩܪܳܐ ܠܶܗ . ܘܟܰܕ ܩܕܳܡ ܡܰܥܡܽܘܕܺܝܬܐ ܠܰܐܒܳܗܰܘ̈ܗܝ ܆ ܡܶܫܬܡܰܥ ܗܘܳܐ ܘܡܶܫܬܰܥܒܰܕ ܒܙܰܒܢܐ ܕܒܳܬܰܪܟܶܢ ܟܰܕ ܕܽܘܒܳܪܐ ܠܪ̈ܽܘܚܳܢܶܐ ܡܰܫܠܶܡ ܗܘܳܐ ܆ ܐܶܡܰܪ . ܕܠܐ ܝܳܕܰܥ ܗܘܳܐ ܠܗܽܘܢ . ܘܰܩܪܰܐܽܘܗܝ ܕܢܶܦܽܘܩ ܠܘܳܬܗܽܘܢ . ܘܠܐ ܐܶܬܛܦܺܝܣ . ܘܶܐܡܪܰܬ ܠܶܗ ܐܶܡܶܗ ܘܠܐ ܫܰܡܥܳܗ̇ . ܡܶܛܽܠ ܕܗܳܫܐ ܨܶܒܝܳܢܐ ܕܰܐܒܐ ܕܫܰܕܪܶܗ ܓܳܡܰܪ ܗܘܳܐ . ܘܠܰܘ ܦܽܘܩ̈ܕܳܢܶܐ ܡܰܟܺܝ̈ܟܶܐ ܡܫܰܡܠܶܐ ܗܘܳܐ . ܘܶܐܠܽܘ ܥܰܒܕܳܗ̇ ܡܳܪܰܢ ܠܗܳܕܶܐ ܩܕܳܡ ܡܰܥܡܽܘܕܺܝܬܐ ܆ ܟܰܕ ܢܳܡܽܘܣܐ ܢܳܛܰܪ ܗܘܳܐ ܆ ܕܶܐܬܩܪܺܝ ܡܶܢ ܐܶܡܶܗ ܘܠܐ ܐܶܫܬܡܰܥ ܆ ܥܳܒܰܪ ܥܰܠ ܢܳܡܽܘܣܐ ܗܘܳܐ . ܗܳܫܳܐ ܕܶܝܢ ܠܐ . ܐܶܠܐ ܕܰܢܚܰܘܶܐ ܕܡܶܫܬܡܰܥ ܠܰܐܒܐ ܕܰܟܝܳܢܐ : ܝܰܬܺܝܪ ܡܶܢ ܕܠܰܐܒ̈ܳܗܶܐ ܕܛܰܝܒܽܘܬܐ . ܘܢܰܠܶܦ ܐܳܦ ܠܰܓܡܺܝܪ̈ܶܐ ܕܢܶܫܬܰܡܥܽܘܢ ܠܰܐܒܐ xml:space="preserve"> ܕܛܰܝܒܽܘܬܐ ܆ ܝܰܬܺܝܪ ܡܶܢ ܐܰܒ̈ܳܗܶܐ ܕܰܟܝܳܢܐ . ܠܐ ܠܰܡ ܒܳܥܶܐ ܐܢܐ ܨܶܒܝܳܢܝ . ܐܶܠܐ ܨܶܒܝܳܢܶܗ ܕܡܰܢ ܕܫܰܕܪܰܢܝ . ܘܰܕܢܶܚܬܶܬ xml:space="preserve"> ܡܶܢ ܫܡܰܝܳܐ ܆ ܠܐ ܗܘܳܐ ܕܶܐܥܒܶܕ ܨܶܒܝܳܢܝ . ܐܶܠܐ ܨܶܒܝܳܢܶܗ ܕܡܰܢ ܕܫܰܕܪܰܢܝ . ܗܳܠܶܝܢ ܒܙܰܒܢܐ ܕܡܰܫܠܶܡ ܗܘܳܐ ܒܶܗ ܓܡܺܝܪܽܘܬܐ ܡܶܬܡܰܠܠܳܢ ܗܘ̈ܰܝ . ܕܡܶܢ ܗܳܪܟܐ ܢܶܣܬܰܟܠܽܘܢ ܪ̈ܽܘܚܳܢܶܐ . ܗܳܢܽܘܢ ܕܰܠܒܰܪ ܡܶܢ ܥܳܠܡܐ ܐܶܢܽܘܢ ܆ ܕܠܰܘ ܒܰܠܚܽܘܕ ܠܰܐܒ̈ܳܗܶܐ ܕܰܟܝܳܢܐ ܠܐ ܢܶܫܬܰܡܥܽܘܢ ܘܢܶܫܬܰܥܒܕܽܘܢ ܆ ܐܶܠܐ ܘܳܐܦ xml:space="preserve"> ܠܐ ܠܨܶܒܝܳܢܗܽܘܢ ܕܺܝܠܗܽܘܢ . ܘܠܐ xml:space="preserve"> ܠܣܽܘܢ̈ܩܳܢܶܐ ܘܠܰܢܝ̈ܳܚܶܐ ܕܰܩܢܽܘܡܗܽܘܢ ܢܶܬܛܦܺܝܣܽܘܢ ܒܡܶܕܶܡ . ܐܶܠܐ ܢܶܟܦܪܽܘܢ ܒܢܰܦ̈ܫܳܬܗܽܘܢ . ܐܰܝܟ xml:space="preserve"> ܕܶܐܬܰܐܡܪܰܬ ܡܶܢܶܗ ܕܦܳܪܽܘܩܐ xml:space="preserve">܇ ܕܡܰܢ ܕܠܐ ܟܳܦܰܪ ܒܢܰܦܫܶܗ ܆ ܬܰܠܡܺܝܕܐ ܠܐ ܡܶܫܟܰܚ ܕܢܶܗܘܶܐ ܠܺܝ . ܒܳܬܰܪ ܬܠܳܬܐ ܗܳܟܺܝܠ ܝܰܘ̈ܡܳܬܐ ܕܰܦܢܳܐ ܡܳܪܰܢ xml:space="preserve"> ܡܶܢ ܚܽܘܪܒܐ ܆ ܟܬܺܝܒ ܕܶܐܬܩܪܺܝ ܝܶܫܽܘܥ ܠܡܶܫܬܽܘܬܐ . ܗܽܘ ܘܶܐܡܶܗ ܘܰܐܚܰܘ̈ܗܝ ܘܬܰܠܡܺܝ̈ܕܰܘܗܝ ܘܟܰܕ ܚܣܰܪ ܠܗܽܘܢ ܚܰܡܪܐ ܠܰܡܙܰܡ̈ܢܶܐ ܆ ܐܶܡܪܰܬ xml:space="preserve"> ܠܶܗ ܐܶܡܶܗ ܠܝܶܫܽܘܥ . ܕܚܰܡܪܐ ܠܰܝܬ ܠܗܽܘܢ . ܘܫܰܪܝܰܬ ܐܳܦ ܗܳܪܟܐ ܕܰܬܡܰܠܶܠ ܥܰܡܶܗ ܒܫܽܘܠܛܳܢܐ ܇ ܐܰܝܟ ܐܶܡܐ ܒܰܥܝܳܕܳܗ̇ ܩܰܕܡܳܝܐ . ܝܶܫܽܘܥ ܕܶܝܢ ܟܽܠܳܗ̇ ܠܗܳܝ ܦܰܪܗܣܺܝܰܐ ܆ ܟܰܕ ܡܰܠܶܦ ܆ ܕܶܐܬܦܰܪܥܰܬ ܠܳܗ̇ ܡܶܢܶܗ ܚܰܘܒܬܐ ܕܺܐܝܩܳܪܐ ܕܰܐܒܳܗ̈ܶܐ . ܘܠܐ ܡܶܟܺܝܠ ܡܶܫܬܰܥܒܰܕ ܠܗܽܘܢ ܐܰܝܟ ܕܰܒܩܰܕܡܳܝܬܐ . ܘܰܚܙܺܝ ܒܰܟܡܐ ܟܐܳܬܐ ܫܳܩܶܠ ܠܶܗ ܡܶܢܳܗ̇ ܠܗܰܘ ܫܽܘܠܛܳܢܐ ܩܰܕܡܳܝܐ . ܡܐ ܠܺܝ xml:space="preserve"> ܘܠܶܟܝ ܐܰܢܬܬܐ . ܟܐܳܬܐ ܡܰܠܝܐ ܡܶܠܬܐ . ܘܺܐܝܬܶܝܗ̇ ܟܽܠܳܗ̇ ܕܰܙܥܺܝܦܽܘܬܐ . ܘܫܰܦܺܝܪ ܡܶܛܽܠ ܕܚܰܘܪܐ ܠܰܓܡܺܝܪ̈ܶܐ ܝܳܗܶܒ ܗܘܳܐ ܒܡܶܠܬܐ ܗܳܕܶܐ ܇ ܕܠܐ ܢܶܬܕܰܒܪܽܘܢ ܒܢܳܡܽܘܣܐ ܕܰܐܒܳܗ̈ܶܐ ܕܰܟܝܳܢܐ ܇ ܡܳܐ ܕܰܗܘܰܘ ܠܗܽܘܢ ܠܒܰܪ ܡܶܢ ܥܳܠܡܐ . ܗܰܘ ܕܰܐܒ̈ܳܗܶܐ ܒܓܰܘܶܗ ܥܳܡܪܺܝܢ . ܒܕܽܘܒܳܪܐ ܓܶܝܪ ܐܚܪܺܢܐ ܩܳܝܡܐ ܗܘܳܬ ܡܰܪܝܰܡ ܆ ܘܰܒܕܽܘܒܳܪܐ ܐܚܪܺܢܐ ܐܺܝܬܰܘܗܝ ܗܘܳܐ ܝܶܫܽܘܥ . ܗܳܢܰܘ ܕܶܝܢ ܆ ܗܳܝ ܒܢܳܡܽܘܣܳܝܐ ܘܗܽܘ ܒܪܽܘܚܳܢܳܝܐ . ܘܠܐ ܫܰܦܺܝܪ ܗܘܳܐ ܕܢܶܬܦܩܶܕ . ܗܰܘ ܕܩܳܐܶܡ ܒܕܽܘܒܳܪܐ ܕܪܽܘܚ ܇ ܡܶܢ ܡܰܢ ܕܢܳܡܽܘܣܳܐܺܝܬ ܥܕܰܟܺܝܠ ܡܶܬܕܒܰܪ . ܦܶܩܕܰܬ ܓܶܝܪ ܡܰܪܝܰܡ ܐܰܝܟ ܡܫܰܠܰܛܬܐ . ܘܰܥܢܳܗ̇ ܝܶܫܽܘܥ ܐܰܝܟ ܒܰܪ ܚܺܐܪ̈ܶܐ . ܚܰܡܪܐ ܠܰܡ ܠܰܝܬ ܠܗܽܘܢ . ܕܫܽܘܠܛܳܢܳܐ ܗ̣ܝ ܡܶܠܬܐ . ܘܰܐܝܟ ܐܶܡܐ ܒܦܽܘܩܕܳܢܐ ܡܡܰܠܠܐ . ܡܳܐ ܠܺܝ ܘܠܶܟܝ ܐܰܢܬܬܐ . ܐܰܝܟ ܠܐ ܡܫܰܥܒܕܐ ܦܰܢܺܝ ܦܶܬܓܳܡܐ . ܘܰܐܝܟ ܕܥܰܡ ܢܽܘܟܪܳܝܬܐ ܕܠܐ ܐܺܝܬܶܝܗ̇ ܐܶܡܶܗ ܆ ܗܳܟܘܳܬ ܡܰܠܶܠ . ܠܐ ܓܶܝܪ ܐܶܡܰܪ . ܕܡܳܐ ܠܺܝ ܘܠܶܟܝ ܐܶܡܝ ܇ ܐܶܠܐ ܕܡܐ ܠܺܝ ܘܠܶܟܝ ܐܰܢܬܬܐ . ܒܛܰܝܒܽܘܬܐ ܗܘܰܝܬܝ xml:space="preserve"> ܠܺܝ ܐܶܡܐ . ܘܡܶܛܽܠ xml:space="preserve"> ܡܕܰܒܪܳܢܽܘܬܐ ܐܶܬܝܰܠܕܶܬ ܡܶܢܶܟܝ . ܘܶܐܫܬܰܥܒܕܶܬ xml:space="preserve"> ܠܶܟܝ ܘܶܐܫܬܰܡܥܶܬ . ܠܰܘ ܡܶܛܽܠ ܕܚܰܝܳܒ ܐܢܐ ܠܶܟܝ ܟܝܳܢܳܐܺܝܬ . ܠܰܘ ܡܶܢܶܟܝ ܐܺܝܬܰܘܗܝ ܫܽܘܪܳܝ ܕܶܐܩܰܒܶܠ ܠܶܟܝ ܛܰܝܒܽܘܬܐ ܇ ܕܰܒܥܶܠܬܶܟܝ ܐܶܬܺܝܬ ܠܰܗܘܳܝܐ . ܠܰܘ ܒܟܺܐܒ̈ܶܐ ܒܛܶܢܬܺܝܢܝ ܘܠܰܘ ܒܚܶܒ̈ܠܶܐ ܐܺܝܠܶܕܬܺܝܢܝ . ܠܐ ܪܰܒܺܝܬܺܝܢܝ ܐܰܝܟ ܣܢܺܝܩܐ ܆ ܕܶܐܬܶܠ ܠܶܟܝ ܐܰܓܪܐ ܕܡܽܘܠܳܝܐ ܕܣܽܘܢ̈ܩܳܢܰܝ . ܟܽܠ ܡܶܕܶܡ ܕܝܰܗܒܬܝ ܠܺܝ ܐܶܢܐ ܝܶܗܒܶܬ ܠܶܟܝ . ܘܶܐܢ ܛܥܶܢܬܺܝܢܝ ܘܰܒܛܶܢܬܺܝܢܝ ܘܺܐܝܠܶܕܬܺܝܢܝ ܇ ܘܰܫܩܰܠܬܝ ܘܪܰܒܺܝܬܝ ܆ ܗܳܠܶܝܢ ܒܚܰܝܠܐ ܕܡܶܢܝ ܠܘܳܬܶܟܝ ܗܳܘ̈ܝܳܢ ܗܘ̈ܰܝ . ܘܕܶܐܫܬܰܡܥܶܬ ܘܶܐܫܬܰܥܒܕܶܬ ܠܶܟܝ ܆ ܠܰܘ ܕܚܰܘܒܬܐ ܕܰܚܠܳܦܰܝ ܐܶܦܪܥܶܟܝ ܇ ܗܳܝ ܕܠܐ ܚܳܐܶܒ xml:space="preserve"> ܐܢܐ ܠܶܟܝ ܆ ܐܶܠܐ ܕܰܚܠܳܦ ܟܽܠܗܽܘܢ ܒܢܰܝ̈ܳܐ ܕܥܰܨܺܝܘ ܠܰܐܒ̈ܳܗܶܐ ܆ ܐܶܦܪܽܘܥ ܚܰܘܒܬܐ ܘܶܐܡܠܶܐ ܢܳܡܽܘܣܐ . ܗܳܫܐ ܕܶܝܢ ܕܶܐܬܦܰܪܥܰܬ ܠܳܗ̇ ܚܰܘܒܬܐ ܆ ܘܫܰܡܠܺܝܬ ܡܕܰܒܪܳܢܽܘܬܐ ܢܳܡܽܘܣܳܝܬܐ xml:space="preserve">܆ ܡܳܐ ܠܺܝ ܘܠܶܟܝ ܐܰܢܬܬܐ . ܕܳܡܝܐ ܓܶܝܪ ܡܶܠܬܐ ܗܳܕܶܐ ܆ ܠܗܳܝ ܕܡܰܢ ܗ̣ܝ ܐܺܡܝ . ܘܰܠܗܳܝ ܕܶܐܡܰܪ ܠܝܽܘܚܰܢܳܢ ܕܗܳܐ ܐܶܡܳܟ ܇ ܘܶܐܡܰܪ ܠܡܰܪܝܰܡ ܕܗܳܐ ܒܪܶܟܝ . ܘܰܐܝܟ ܗܳܝ ܬܽܘܒ ܐܚܪܺܬܐ ܆ ܕܰܒܥܰܘ ܕܢܶܕܒܪܽܘܢܳܝܗܝ . ܥܰܡܗܽܘܢ ܠܥܰܕܥܺܕܐ xml:space="preserve"> ܟܰܕ ܣܳܠܩܺܝܢ ܗܘܰܘ ܠܽܐܘܪܫܠܶܡ ܇ ܐܰܝܟ ܕܒܰܥܝܳܕܐ ܩܰܕܡܳܝܐ ܕܰܩܕܳܡ xml:space="preserve"> ܡܰܥܡܽܘܕܺܝܬܐ . ܘܟܰܕ ܦܳܣܶܩ ܠܶܗ ܝܶܫܽܘܥ ܡܶܢܗܽܘܢ xml:space="preserve"> ܠܗܰܘ ܥܝܳܕܐ ܐܶܡܰܪ ܠܗܽܘܢ . ܐܰܢܬܽܘܢ ܣܰܩܘ ܠܥܰܕܥܺܕܐ xml:space="preserve"> ܐܶܢܐ ܕܶܝܢ ܠܐ ܣܳܠܶܩ ܐܢܐ ܠܥܰܕܥܺܕܐ . ܘܡܶܢ ܒܳܬܰܪ ܕܰܫܪܳܐ xml:space="preserve"> ܐܶܢܽܘܢ ܘܠܐ ܣܠܶܩ ܥܰܡܗܽܘܢ ܆ ܦܢܳܐ ܗܽܘ ܘܰܣܠܶܩ ܒܰܡܨܰܥܬܶܗ ܕܥܺܐܕܐ . ܘܠܐ ܐܺܝܬܶܝܗ̇ ܣܰܩܽܘܒܠܐ ܗܳܝ ܕܰܣܠܶܩ ܇ ܠܗܳܝ ܕܶܐܡܰܪ ܕܠܐ ܣܳܠܶܩ ܐܢܐ . ܐܶܡܰܪ ܓܶܝܪ ܕܠܐ ܣܳܠܶܩ ܐܢܐ . ܐܰܝܟ ܡܫܰܥܒܕܐ . ܡܶܛܽܠ ܕܗܶܢܽܘܢ ܆ ܐܰܝܟ ܡܫܰܥܒ̈ܕܶܐ ܕܢܳܡܽܘܣܐ ܣܳܠܩܺܝܢ ܗܘܰܘ ܆ ܕܢܶܥܒܕܽܘܢ ܥܒ̈ܳܕܰܘܗܝ ܕܢܳܡܽܘܣܐ . ܝܶܫܽܘܥ ܕܶܝܢ ܐܰܝܟ ܡܫܰܠܛܐ ܣܳܠܶܩ ܗܘܳܐ . ܕܰܢܟܰܢܶܫ ܠܶܗ ܙܡܺܝ̈ܢܶܐ ܠܥܺܐܕܐ xml:space="preserve"> ܚܰܕܬܐ . ܒܗܳܝ ܓܶܝܪ ܕܶܐܡܰܪ ܕܠܐ ܣܳܠܶܩ ܐܢܐ ܆ ܬܰܪ̈ܬܶܝܢ ܚܰܘܺܝ . ܕܠܐ ܠܰܐܒ̈ܳܗܶܐ ܡܫܰܥܒܰܕ . ܘܠܐ ܠܢܳܡܽܘܣܐ . ܡܶܛܽܠ ܕܗܰܘ ܕܰܡܫܰܥܒܰܕ ܠܰܐܒ̈ܳܗܶܐ ܆ ܡܶܕܶܡ ܕܦܳܩܕܺܝܢ ܠܶܗ ܥܳܒܶܕ . ܘܗܰܘ ܬܽܘܒ ܕܺܐܝܬܰܘܗܝ ܬܚܶܝܬ ܢܳܡܽܘܣܐ : ܘܢܳܛܰܪ ܥܰܡ ܟܽܘܠܗܽܘܢ ܦܽܘܩ̈ܕܳܢܰܘܗܝ ܐܳܦ ܥܒ̈ܳܕܰܘܗܝ ܆ ܡܶܢ ܫܽܘܪܳܝܶܗ ܕܥܺܐܕܐ ܡܶܬܬܚܺܝܒ ܕܢܶܣܰܩ ܠܶܗ . ܡܶܛܽܠ ܕܰܒܗܳܢܐ ܥܺܐܕܐ xml:space="preserve"> ܣܳܠܩܺܝܢ ܗܘܰܘ ܠܗܰܝܟܠܐ . ܘܳܐܦ xml:space="preserve"> ܟܽܠܗܽܘܢ ܝܺܗܽܘ̈ܕܳܝܶܐ . ܘܳܐܦ ܩܳܕܡܺܝܢ ܗܘܰܘ ܬܽܘܒ ܩܰܠܺܝܠ ܝܰܘ̈ܡܳܬܐ ܆ ܡܶܛܽܠ ܗܳܝ ܕܰܢܕܰܟܽܘܢ ܢܰܦܫܗܽܘܢ ܇ ܘܰܢܡܰܢܥܽܘܢ ܠܝܰܘܡܐ ܩܰܕܡܳܝܐ ܕܥܰܕܥܺܕܐ ܇ ܟܰܕ ܐܺܝܬܰܝܗܽܘܢ ܕܟ̈ܰܝܳܐ . ܝܶܫܽܘܥ ܕܶܝܢ ܘܠܐ ܚܕܳܐ ܡܶܢܗܶܝܢ ܥܒܰܕ . ܠܐ ܥܰܡܗܽܘܢ ܣܠܶܩ ܆ ܡܶܛܽܠ ܕܰܢܚܰܘܶܐ ܕܠܐ ܡܶܫܬܰܥܒܰܕ ܠܗܽܘܢ ܆ ܘܠܐ ܡܶܢ ܫܽܘܪܳܝ ܥܺܐܕܐ xml:space="preserve"> ܕܢܰܠܶܦ ܆ ܕܠܰܘ ܕܢܶܛܰܪ ܥܺܐܕܐ ܣܠܶܩ . ܣܠܶܩ ܕܶܝܢ ܒܰܡܨܰܥܬܶܗ ܕܥܺܐܕܐ ܆ ܡܰܣܰܩܬܐ ܕܨܶܒܝܳܢܶܗ . ܘܡܶܢ ܒܳܬܰܪ ܕܶܐܡܰܪ ܠܰܐܒ̈ܳܗܰܘܗܝ ܕܠܐ ܣܳܠܶܩ ܐܢܐ ܣܠܶܩ . ܐܰܝܟ ܗܳܝ ܕܰܥܒܰܕ ܒܡܶܫܬܽܘܬܐ ܒܩܳܛܢܶܐ ܆ ܕܡܶܢ ܒܳܬܰܪ ܕܶܐܡܰܪ ܠܳܗ̇ ܠܡܰܪܝܰܡ ܕܡܳܐ ܠܺܝ ܘܠܶܟܝ ܐܰܢܬܬܐ ܇ ܡܶܠܬܐ ܕܪܳܡܙܐ ܕܰܐܝܟ ܗܰܘ ܕܠܐ ܡܶܫܬܡܰܥ ܠܳܗ̇ ܒܡܶܕܶܡ ܕܶܐܡܪܰܬ . ܦܢܳܐ ܬܽܘܒ ܥܒܰܕ ܗܰܘ ܡܶܕܶܡ ܕܶܐܡܪܰܬ . ܠܰܘ ܡܶܛܽܠ ܕܦܶܩܕܰܬ ܠܳܗ̇ . ܐܶܠܐ ܡܶܛܽܠ ܫܽܘܠܛܳܢܶܗ . ܘܰܕܙܰܒܢܐ ܗܘܳܐ ܡܶܟܺܝܠ ܕܰܢܫܰܪܶܐ ܒܳܐܬܘ̈ܳܬܐ ܆ ܕܢܶܬܚܙܶܐ ܡܶܢܗܶܝܢ ܕܡܰܢܽܘ ܆ ܘܰܕܢܰܘܕܰܥ xml:space="preserve"> ܫܽܘܒܚܶܗ ܘܰܢܟܰܢܶܫ ܠܶܗ ܬܰܠܡܺܝ̈ܕܶܐ . ܘܬܽܘܒ ܕܰܢܚܰܘܶܐ ܕܡܶܟܺܝܠ ܐܰܝܟ xml:space="preserve"> ܒܰܪ ܚܺܐܪ̈ܶܐ ܟܽܠ ܡܶܕܶܡ ܒܫܽܘܠܛܳܢܐ ܥܳܒܶܕ ܆ ܘܠܐ ܐܰܝܟ ܡܚܺܝܠܽܘܬܐ ܕܰܟܝܳܢܐ ܐܢܳܫܳܝܐ . ܘܠܰܘ ܐܰܝܟ ܫܽܘܥܒܳܕܐ ܕܰܐܒܳܗ̈ܶܐ . ܘܠܰܘ ܐܰܝܟ ܦܽܘܩܕܳܢܶܗ ܕܢܳܡܽܘܣܐ ܆ ܘܗܳܠܶܝܢ ܕܶܐܡܰܪܢ ܚܢܰܢ ܆ ܡܶܢܶܗ ܕܰܟܬܳܒܐ ܩܰܕܺܝܫܐ ܚܰܘܺܝܢ ܚܢܰܢ ܚܰܝܠܗܶܝܢ . ܘܙܳܕܶܩ ܠܶܗ ܐܳܦ ܠܗܰܘ ܕܩܳܪܶܐ ܆ ܕܟܰܕ ܒܫܰܪܒܰܢ ܩܳܪܶܐ ܆ ܒܰܟܬܳܒܐ ܩܰܕܺܝܫܐ ܢܶܬܒܰܩܶܐ ܆ ܘܢܶܚܙܶܐ ܕܗܳܟܰܢܳܐ ܡܶܬܝܰܕ̈ܥܳܢ ܗܶܢܶܝܢ ܡ̈ܶܠܶܐ ܒܕܽܘܟ̈ܝܳܬܗܶܝܢ . ܘܡܶܛܽܠ ܕܗܳܢܐ ܣܽܘܟܳܠܐ ܢܶܬܪܫܶܡ ܠܰܢ ܆ ܦܪ̈ܺܝܫܺܝܢ ܩ̈ܳܠܶܐ ܚܰܕ ܡܶܢ ܚܰܕ . ܘܰܡܫܰܚܠܰܦ ܕܽܘܒܳܪܐ ܡܶܢ ܕܽܘܒܳܪܐ . ܗܳܢܐ ܗܳܟܺܝܠ ܐܪܳܙܐ ܐܰܫܠܶܡ ܠܰܢ ܝܶܫܽܘܥ ܒܕܽܘܒܳܪܶܗ . ܗܰܘ ܕܰܥܕܰܡܐ ܠܡܰܥܡܽܘܕܺܝܬܐ ܇ ܘܡܶܢ ܡܰܥܡܽܘܕܺܝܬܐ ܠܰܨܠܺܝܒܐ ܆ ܡܶܛܽܠ ܕܟܽܘܠܳܗ̇ ܙܰܕܺܝܩܽܘܬܐ ܆ ܒܗܳܠܶܝܢ ܬܪ̈ܶܝܢ ܛܶܟ̈ܣܺܝܢ ܡܶܬܚܡܶܐ . ܐܰܘ ܕܢܶܦܠܽܘܚ ܐܢܳܫ ܒܶܗ ܆ ܐܰܘ ܕܢܶܦܠܽܘܚ ܒܕܺܝܠܶܗ . ܦܽܘܠܚܳܢܐ ܕܰܒܕܺܝܠܶܗ ܙܰܕܺܝܩܽܘܬܐ ܕܰܠܒܰܪ ܡܶܢܶܗ . ܦܽܘܠܚܳܢܐ ܕܶܝܢ ܕܒܶܗ ܆ ܓܡܺܝܪܽܘܬܐ ܕܰܩܢܽܘܡܶܗ . ܐܚܪܺܬܐ ܗ̣ܝ ܓܶܝܪ ܙܰܕܺܝܩܽܘܬܳܗ̇ ܕܢܳܡܽܘܣܐ ܆ ܘܰܐܚܪܺܬܐ ܗܳܝ ܕܝܰܗܒ ܡܫܺܝܚܐ . ܘܗܳܝ ܕܢܳܡܽܘܣܐ ܐܺܝܬܶܝܗ̇ ܥܕܰܡܐ ܠܡܰܥܡܽܘܕܺܝܬܐ . ܗܳܝ ܕܶܝܢ ܕܺܝܠܶܗ ܆ ܡܶܢ ܡܰܥܡܽܘܕܺܝܬܐ ܥܕܰܡܐ ܠܰܙܩܺܝܦܐ . ܘܡܶܢ ܬܰܡܳܢ ܘܰܠܗܰܠ ܆ ܒܽܘ̈ܣܳܡܶܐ ܗ̣ܘ ܘܚܰܝ̈ܶܐ ܕܰܠܥܶܠ ܡܶܢ ܥܳܠܡܐ . ܠܣܳܟܳܗ̇ ܡܳܕܶܝܢ ܕܙܰܕܺܝܩܽܘܬܐ ܕܢܳܡܽܘܣܐ ܇ ܐܶܬܡܰܛܺܝ ܝܶܫܽܘܥ ܥܕܰܡܐ ܠܡܰܥܡܽܘܕܺܝܬܐ . ܘܡܶܢ ܬܰܡܳܢ ܕܶܝܢ ܘܰܥܕܰܡܐ ܠܰܨܠܺܝܒܐ . ܩܳܡ ܒܣܳܟܐ ܕܰܓܡܺܝܪܽܘܬܐ ܕܪܽܘܚ ܒܛܳܒܬܐ ܡܫܰܠܡܳܢܺܝܬܐ . ܗܳܝ ܕܗܽܘ ܐܰܝܬܺܝ ܠܰܒܪܺܝܬܐ . ܘܡܶܢ ܗܳܪܟܐ ܙܳܕܶܩ ܠܰܢ ܕܢܶܣܬܰܟܰܠ ܆ ܕܟܽܠܗܽܘܢ ܒܢ̈ܰܝ ܐܢܳܫܐ ܕܟܰܕ ܐܺܝܬܰܝܗܽܘܢ ܒܥܳܠܡܐ . ܣܳܥܪܺܝܢ ܛܳܒ̈ܳܬܐ ܆ ܐܰܝܟ ܟܺܐܢ̈ܶܐ ܩܰܕ̈ܡܳܝܶܐ ܐܺܝܬܰܝܗܽܘܢ . ܗܳܢܰܘ ܕܶܝܢ . ܐܰܝܟ ܐܰܒܪܳܗܳܡ ܘܺܐܝܣܚܳܩ ܘܝܰܥܩܽܘܒ ܇ ܥܰܡ ܫܰܪܟܐ ܕܟܽܠܗܽܘܢ ܙܰܕܺܝ̈ܩܶܐ ܘܰܢܒ̈ܺܝܶܐ ܩܰܕ̈ܡܳܝܶܐ . ܘܙܰܕܺܝܩܽܘܬܐ ܢܳܡܽܘܣܳܝܬܐ ܡܶܬܰܐܡܪܳܐ ܗܳܕܶܐ ܇ ܕܦܳܠܰܚ ܒܰܪܢܳܫܐ ܟܰܕ ܐܺܝܬܰܘܗܝ ܒܓܰܘ ܥܳܠܡܐ . ܐܶܢ ܕܢܰܠܒܶܫ ܠܥܰܪ̈ܛܶܠܳܝܶܐ . ܐܶܢ ܕܰܢܢܺܝܚ ܠܰܡܛܰܪ̈ܦܶܐ . ܐܶܢ ܕܰܢܩܰܒܶܠ ܒܓܰܘ ܥܽܘܡܪܶܗ ܠܰܐܟܣ̈ܢܳܝܶܐ . ܐܶܢ ܕܢܶܣܥܽܘܪ ܠܰܟܪ̈ܺܝܗܶܐ . ܐܶܢ ܕܢܶܪܗܰܛ ܠܘܳܬ ܩܰܕܺܝ̈ܫܶܐ ܘܺܐܝܚܺܝ̈ܕܳܝܶܐ ܘܕܰܝܪ̈ܳܝܶܐ . ܐܶܢ ܕܢܶܦܪܽܘܫ ܠܶܗ ܥܶܕ̈ܳܢܶܐ ܠܰܨܠܽܘܬܐ . ܐܶܢ ܕܢܶܬܰܐܡܰܢ ܒܗܰܝܟܠܐ ܕܰܐܠܳܗܐ . ܐܶܢ ܕܠܐ ܢܰܘܙܶܦ ܒܰܩܨܳܨܐ ܘܪܶܒܺܝܬܐ . ܐܶܢ ܕܠܐ ܢܶܪܰܓ ܡܶܕܶܡ ܕܚܰܒܪܶܗ . ܐܶܢ ܕܢܶܫܬܰܥܒܰܕ ܠܰܐܒ̈ܳܗܶܐ . ܐܶܢ ܕܢܶܫܬܡܰܥ ܘܰܢܝܰܩܰܪ ܠܟܳܗ̈ܢܶܐ ܘܰܠܡܰܠܦ̈ܳܢܶܐ . ܐܶܢ ܕܢܶܥܒܶܕ ܛܳܒ̈ܳܬܐ ܠܘܳܬ ܟܽܠ ܐܢܳܫ . ܗܳܢܰܘ ܕܶܝܢ ܕܰܐܝܟ ܕܨܳܒܶܐ ܕܢܶܥܒܕܽܘܢ ܠܶܗ ܒܢܰܝ̈ܢܳܫܳܐ ܆ ܕܢܶܥܒܶܕ ܐܳܦ ܗܽܘ ܠܘܳܬܗܽܘܢ . ܗܳܕܶܐ ܗ̣ܝ ܙܰܕܺܝܩܽܘܬܐ ܕܡܰܠܶܦ ܗܘܳܐ ܢܳܡܽܘܣܐ ܩܰܕܡܳܝܐ ܆ ܘܠܳܗ̇ ܫܰܡܠܺܝ ܡܳܪܰܢ ܥܕܰܡܐ ܠܡܰܥܡܽܘܕܺܝܬܐ . ܘܠܳܗ̇ ܡܶܬܬܚܺܝܒܺܝܢ ܕܢܶܥܒܕܽܘܢ ܆ ܟܽܘܠܗܽܘܢ ܡܗܰܝ̈ܡܢܶܐ ܇ ܕܠܐ ܥܕܰܟܺܝܠ ܐܶܣܬܰܪܰܩܘ ܡܶܢ ܢܶܟ̈ܣܰܝܗܽܘܢ . ܕܽܘܒܳܪܐ ܕܶܝܢ ܪܽܘܚܳܢܐ ܘܰܓܡܺܝܪܽܘܬܐ ܐܰܫܠܶܡ ܠܰܢ ܝܶܫܽܘܥ ܆ ܡܶܢ ܡܰܥܡܽܘܕܺܝܬܐ ܘܰܥܕܰܡܐ ܠܰܨܠܺܝܒܐ . ܕܟܽܠܰܢ ܢܶܫܬܘܶܐ ܠܶܗ ܒܛܰܝܒܽܘܬܶܗ ܆ ܕܠܶܗ ܫܽܘܒܚܐ ܠܥܳܠܡܺܝܢ ܐܰܡܺܝܢ ܀ ܫܠܶܡ ܡܺܐܡܪܐ ܕܰܬܡܳܢܝܐ ܕܥܰܠ ܡܣܰܪܩܽܘܬܐ ܕܣܺܝܡ ܠܛܽܘܒܳܢܐ ܡܳܪܝ ܦܺܝܠܳܟܣܺܝܢܳܘܣ ܐܶܦܣܩܽܘܦܐ ܕܡܰܒܽܘܓ ܀ ܡܐܡܪܐ ܕܬܡܢܝܐ ܕܥܠ ܡܣܪܩܘܬܐ ܡܐܡܪܐ ܕܬܡܢܝܐ ܕܥܠ ܡܣܪܩܘܬܐ