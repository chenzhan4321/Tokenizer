ܡܐܡܪܐ ܕܬܫܥܐ ܕܥܠ ܡܣܪܩܘܬܐ ܡܺܐܡܪܐ ܕܬܶܫܥܐ . ܥܠܰܘܗܝ ܕܢܺܝܫܐ ܩܰܕܡܳܝܐ . ܕܰܡܣܰܪܩܽܘܬܐ . ܕܡܶܢ ܣܳܗܕ̈ܘܳܬܐ ܕܰܟܬܳܒ̈ܶܐ ܩܰܕܺܝ̈ܫܶܐ ܆ ܘܡܶܢ ܚܰܘܪܐ ܕܬܰܠܡܺܝ̈ܕܶܐ ܩܰܕ̈ܡܳܝܶܐ . ܕܡܰܠܶܦ ܒܶܗ ܆ ܕܶܐܠܐ ܐܢܳܫ ܫܰܠܚܶܗ ܠܥܳܠܡܐ ܡܰܠܝܳܐܺܝܬ ܆ ܠܐ ܡܶܫܟܰܚ ܕܢܶܗܘܶܐ ܬܰܠܡܺܝܕܐ ܓܡܺܝܪܐ ܠܰܡܫܺܝܚܐ ܇ ܘܢܶܫܬܰܘܬܰܦ ܠܐܪܳܙܐ ܕܺܐܝܕܰܥܬܐ ܐܰܠܳܗܳܝܬܐ ܀ ܕܡܽܘܬܐ ܡܝܰܬܰܪܬܐ ܬܶܗܘܶܐ ܠܰܢ ܠܝܽܘܠܦܳܢܐ ܕܰܡܣܰܪܩܽܘܬܐ ܆ ܡܰܦܰܩܬܶܗ ܕܰܡܫܺܝܚܐ ܡܳܪܰܢ ܠܓܰܘ ܚܽܘܪܒܐ . ܘܰܒܗܰܘ ܛܽܘܦܣܐ ܕܫܰܢܺܝ ܡܶܢ ܥܽܘܡܪܐ ܕܥܰܡ ܒܢ̈ܰܝ ܐܢܳܫܳܐ ܆ ܠܬܰܟܬܽܘܫܐ ܕܥܰܡ ܚܰܝܠܐ ܕܰܠܩܽܘܒܠܐ ܆ ܒܶܗ ܐܳܦ ܚܢܰܢ ܢܶܦܽܘܩ ܡܶܢ ܥܳܠܡܐ ܇ ܒܰܩܪܳܒܐ ܕܠܽܘܩܒܰܠ ܣܳܛܢܐ . ܟܰܕ ܡܶܕܶܡ ܡܶܢ ܥܳܠܡܐ ܥܰܡܰܢ ܠܐ ܢܰܦܶܩ ܆ ܐܶܠܐ ܐܶܢ ܒܰܠܚܽܘܕ ܙܰܝܢܰܢ ܪܽܘܚܳܢܐ ܆ ܗܰܘ ܕܠܐ ܐܺܝܬܰܘܗܝ ܡܶܢ ܥܳܠܡܐ . ܢܦܰܩ ܗܳܟܺܝܠ ܝܶܫܽܘܥ ܡܶܚܕܐ ܡܶܢ ܡܰܥܡܽܘܕܺܝܬܐ . ܘܰܐܪܦܺܝ ܠܥܳܠܡܐ ܘܰܠܟܽܠ ܕܒܶܗ . ܘܰܠܝܰܬܒܐ ܕܐܢܳܫܽܘܬܐ . ܘܰܠܟܽܠܡܶܕܶܡ ܕܰܒܓܰܘܶܗ ܆ ܘܰܢܦܰܩ ܒܰܠܚܽܘܕܰܘܗܝ ܒܚܰܝܠܐ ܕܢܰܦܫܶܗ ܇ ܕܢܶܡܚܶܐ ܩܪܳܒܐ ܥܰܡ ܐܳܟܶܠ ܩܰܪܨܐ . ܟܬܺܝܒ ܕܶܝܢ ܕܺܐܝܬ ܗܘܳܐ ܒܶܗ ܐܳܦ ܪܽܘܚܐ ܕܩܽܘܕܫܐ ܇ ܗܳܝ ܕܗܺܝ ܐܰܦܶܩܬܶܗ ܠܚܽܘܪܒܐ . ܠܰܘ ܕܥܰܠ ܚܰܝܠܐ ܕܪܽܘܚܐ ܣܢܺܝܩ ܗܘܳܐ ܆ ܗܰܘ ܒܰܪ ܦܶܚܡܶܗ ܕܪܽܘܚܐ ܇ ܕܗܽܘ ܝܰܗܒܶܗ ܠܪܽܘܚܐ ܠܰܐܚܪ̈ܳܢܶܐ . ܕܢܶܙܟܽܘܢ ܒܳܗ̇ . ܐܶܠܐ ܠܓܽܘܪܳܓܐ ܕܗܳܠܶܝܢ ܕܢܳܦܩܺܝܢ ܡܶܢ ܥܳܠܡܐ ܒܳܬܰܪ ܓܡܺܝܪܽܘܬܐ ܇ ܕܰܢܩܰܕܡܽܘܢ ܢܺܐܠܦܽܘܢ ܇ ܕܚܰܝܠܐ ܡܚܰܝܠܳܢܐ ܕܪܽܘܚܐ ܠܘܶܐ ܠܡܰܦܰܩܬܗܽܘܢ ܇ ܘܺܐܝܬܰܘܗܝ ܡܥܰܕܪܳܢܐ ܕܰܐܓܽܘܢܗܽܘܢ ܇ ܘܰܡܟܰܠܠܳܢܐ ܠܬܰܟܬܽܘܫܐ ܕܒܶܗ ܩܳܝܡܺܝܢ . ܬܰܠܡܺܝ̈ܕܶܐ ܓܶܝܪ ܐܰܝܠܶܝܢ ܕܫܳܒܩܺܝܢ ܠܘܺܝܬܶܗ ܕܥܳܠܡܐ . ܒܰܪ ܫܳܥܬܶܗ ܣܺܝܥܬܳܗ̇ ܕܪܽܘܚܐ ܢܳܩܦܐ ܠܗܽܘܢ . ܘܡܳܐ ܕܫܳܛܘ ܥܽܘܕܪ̈ܳܢܶܐ ܐܢܳܫܳܝ̈ܶܐ ܆ ܡܶܫܟܚܺܝܢ ܥܽܘܕܪ̈ܳܢܶܐ ܫܡܰܝ̈ܳܢܶܐ ܆ ܘܥܰܡܶܗ ܕܡܰܣܠܶܝܢ ܚܰܝܠܐ ܦܰܓܪܳܢܐ ܆ ܠܘܶܐ ܠܗܽܘܢ ܡܶܚܕܐ ܚܰܝܠܐ ܪܽܘܚܳܢܐ . ܗܳܪܟܐ ܗܳܟܺܝܠ ܒܡܰܥܡܽܘܕܺܝܬܐ ܇ ܫܰܠܶܡ ܡܳܪܰܢ ܐܽܘܪܚܐ ܕܙܰܕܺܝܩܽܘܬܐ ܕܢܳܡܽܘܣܐ ܇ ܘܡܶܢܶܗ ܡܶܢ ܝܽܘܪܕܢܳܢ ܆ ܥܒܰܕ ܫܽܘܪܳܝܐ ܕܽܐܘܪܚܐ ܠܕܽܘܒܳܪܐ ܕܺܝܠܶܗ . ܥܕܰܡܐ ܓܶܝܪ ܠܝܽܘܪܕܢܳܢ ܥܰܒܕܽܘܬܐ ܗܘܳܬ . ܗܳܢܰܘ ܕܶܝܢ ܆ ܕܰܐܝܟ ܥܰܒܕܐ ܠܢܳܡܽܘܣܐ ܡܶܫܬܰܥܒܰܕ ܗܘܳܐ . ܡܶܢܶܗ ܕܶܝܢ ܘܰܠܟܐ . ܚܺܐܪܽܘܬܐ ܕܰܒܡܰܫܠܡܳܢܽܘܬܐ ܕܺܝܠܶܗ ܐܺܝܬܰܘܗܝ ܗܘܳܐ ܕܽܘܒܳܪܶܗ ܆ ܘܠܰܘ ܒܦܽܘܩ̈ܕܳܢܰܘܗܝ ܕܢܳܡܽܘܣܐ . ܡܶܢ ܕܪܺܝܫ ܓܶܝܪ ܐܶܬܺܝܠܶܕ ܝܶܫܽܘܥ ܡܶܢ ܡܰܥܡܽܘܕܺܝܬܐ . ܘܡܶܢ ܟܰܪܣܐ ܕܢܳܡܽܘܣܐ ܩܰܒܠܶܗ ܐܰܬܪܐ ܪܽܘܚܳܢܐ . ܐܰܝܟ ܕܶܐܡܰܪ ܐܳܦ ܗܽܘ ܇ ܕܶܐܠܐ ܐܢܳܫ ܡܶܬܺܝܠܶܕ ܡܶܢ ܕܪܺܝܫ . ܠܐ ܡܶܫܟܰܚ ܕܢܶܚܙܶܐ ܡܰܠܟܽܘܬܶܗ ܕܰܐܠܳܗܐ . ܘܥܰܠ ܗܳܕܶܐ ܡܶܢ ܒܳܬܰܪ ܥܡܳܕܶܗ ܇ ܫܰܪܺܝ ܗܘܳܐ ܕܢܰܟܪܶܙ ܡܰܠܟܽܘܬܐ ܕܰܫܡܰܝܳܐ . ܘܰܒܗܳܢܐ ܬܽܘܒ ܛܶܟܣܐ ܆ ܟܽܠ ܕܨܳܒܶܐ ܕܢܶܗܘܶܐ ܬܰܠܡܺܝܕܐ ܓܡܺܝܪܐ ܠܰܡܫܺܝܚܐ ܆ ܡܐ ܕܰܫܒܰܩ ܥܳܠܡܐ ܘܰܗܘܳܐ ܠܒܰܪ ܡܶܢܶܗ ܆ ܡܶܢ ܕܪܺܝܫ ܡܶܬܺܝܠܶܕ . ܡܶܢ ܥܳܠܡܐ ܕܰܦܓܰܪ . ܠܥܳܠܡܐ ܕܪܽܘܚ . ܘܡܶܢ ܥܽܘܬܪܐ ܠܡܶܣܟܺܢܽܘܬܐ . ܘܡܶܢ ܢܝ̈ܳܚܶܐ ܠܽܐܘ̈ܠܨܳܢܶܐ . ܘܡܶܢ ܓܶܢܣܐ ܠܰܡܓܰܙܝܽܘܬܐ . ܘܡܶܢ ܣܰܓܺܝܽܐܘܬ ܪ̈ܰܚܡܶܐ ܠܺܐܝܚܺܝܕܳܝܽܘܬܐ . ܘܡܶܢ ܒܽܘ̈ܣܳܡܶܐ ܠܛܽܘܪ̈ܳܦܶܐ . ܡܶܢ ܕܽܘܒܳܪܐ ܦܰܓܪܳܢܐ ܠܕܽܘܒܳܪܐ ܪܽܘܚܳܢܐ . ܡܶܢ ܥܶܢܝܳܢܐ ܕܥܰܡ ܐܢܳܫܳܐ ܆ ܠܥܶܢܝܳܢܐ ܕܥܰܡ ܐܰܠܳܗܐ . ܡܶܢ ܐܺܝܕܰܥܬܐ ܠܺܐܝܕܰܥܬܐ . ܡܶܢ ܪܶܗܛܐ ܠܪܶܗܛܐ . ܘܰܐܝܟ ܕܒܰܦܣܺܝ̈ܩܳܬܐ ܆ ܡܶܢ ܡܶܕܶܡ ܠܡܶܕܶܡ ܡܶܬܺܝܠܶܕ ܒܰܪ ܐܢܳܫܳܐ ܇ ܡܐ ܕܰܡܫܰܢܶܐ ܡܶܢ ܕܽܘܒܳܪܶܗ ܕܥܳܠܡܐ ܠܬܰܠܡܺܝܕܽܘܬܶܗ ܕܰܡܫܺܝܚܐ ܆ ܘܡܶܢ ܗܳܝ ܕܺܐܝܬܰܘܗܝ ܡܳܪܳܐ ܕܢܶܟ̈ܣܶܐ ܇ ܠܰܡܣܰܪܩܽܘܬܐ ܗܳܝ ܕܰܡܦܰܩܶܕ ܐܰܠܳܗܐ . ܘܰܐܝܟܰܢܐ ܕܟܰܕ ܐܺܝܬܰܘܗܝ ܒܰܪܢܳܫܐ ܒܓܰܘ ܥܳܠܡܐ ܆ ܟܽܠܗܶܝܢ ܕܥܳܠܡܐ ܬܳܒܰܥ ܠܶܗ ܕܢܶܥܒܶܕ ܕܽܘܒܳܪܐ ܕܩܳܐܶܡ ܒܶܗ . ܗܳܟܰܢܐ ܡܳܐ ܕܫܰܢܺܝ ܒܰܪܢܳܫܐ ܡܶܢ ܥܳܠܡܐ ܘܰܢܦܰܩ ܒܳܬܰܪ ܝܶܫܽܘܥ ܆ ܟܽܠܗܶܝܢ ܕܕܽܘܒܳܪܐ ܪܽܘܚܳܢܐ ܡܶܬܬܒܰܥ ܕܢܶܥܒܶܕ ܇ ܐܰܝܟ ܛܶܟܣܶܗ̇ ܕܰܐܬܪܐ ܕܶܐܬܳܐ ܠܶܗ . ܐܚܪܺܬܳܐ ܗ̣ܝ ܓܶܝܪ ܗܳܝ ܕܢܶܫܠܰܚ ܒܰܪ ܐܢܳܫܳܐ ܠܥܳܠܡܐ ܆ ܘܰܐܚܪܺܬܐ ܗ̣ܝ ܕܢܶܫܠܰܚ ܠܒܰܪ ܐܢܳܫܳܐ ܥܰܬܺܝܩܐ ܆ ܘܰܐܚܪܺܬܐ ܗ̣ܝ ܕܢܶܫܠܰܚ ܠܚܽܘ̈ܫܳܒܶܐ ܢܰܦ̈ܫܳܢܶܐ ܆ ܘܰܐܚܪܺܬܐ ܗ̣ܝ ܕܢܶܫܠܰܚ ܠܛܳܥܝܽܘܬܐ . ܘܰܐܚܪܺܬܳܐ ܗ̣ܝ ܕܢܶܫܠܰܚ ܠܠܐ ܝܺܕܰܥܬܐ . ܡܶܬܰܐܡܪܐ ܓܶܝܪ ܕܫܳܠܰܚ ܒܰܪܢܳܫܐ ܠܥܳܠܡܐ ܆ ܡܐ ܕܡܶܬܪܚܶܩ ܡܶܢ ܟܽܘܠ ܡܶܕܶܡ ܕܺܐܝܬ ܒܶܗ ܇ ܘܰܡܦܰܠܶܓ ܥܽܘܬܪܶܗ ܘܩܶܢܝܳܢܶܗ . ܓܡܺܝܪܳܐܺܝܬ ܠܰܣܢܺܝ̈ܩܶܐ . ܘܫܳܒܶܩ ܠܶܗ ܠܥܳܠܡܐ ܘܢܳܦܶܩ ܥܰܪܛܶܠ ܒܰܩܢܽܘܡܶܗ ܒܰܠܚܽܘܕ ܇ ܒܗܳܝ ܕܡܽܘܬܐ ܕܰܢܦܰܩ ܒܳܗ̇ ܡܶܢ ܟܰܪܣܐ . ܡܶܛܽܠ ܕܗܳܟܰܢܳܐ ܐܺܝܬܰܘܗܝ ܥܽܘܡܪܶܗ ܕܥܳܠܡܐ ܠܒܰܪ ܐܢܳܫܐ ܆ ܐܰܝܟ ܕܺܐܝܬܶܝܗ̇ ܟܰܪܣܐ ܕܰܟܝܳܢܐ ܠܥܽܘܠܐ ܕܰܒܛܺܝܢ ܒܳܗ̇ . ܘܰܐܝܟ ܕܺܐܝܬܰܘܗܝ ܥܽܘܠܐ ܒܓܰܘ ܟܰܪܣܐ ܒܚܶܫܽܘܟܐ ܆ ܘܰܒܓܰܘ ܐܰܬܪܐ ܥܰܡܽܘܛܐ ܘܪܰܛܺܝܒܐ ܆ ܟܰܕ ܒܰܚܕܐ ܡܶܢ ܗܳܠܶܝܢ ܕܥܳܠܡܐ ܗܳܢܐ ܠܐ ܡܰܪܓܶܫ : ܘܠܐ ܣܳܠ̈ܩܳܢ ܥܰܠ ܒܳܠܶܗ ܐܰܝܠܶܝܢ ܕܺܐܝܬ ܒܰܒܪܺܝܬܐ ܘܒܰܐܬܪܶܗ ܕܥܳܠܡܐ ܆ ܗܰܘ ܕܺܐܝܬܰܘܗܝ ܠܒܰܪ ܡܶܢ ܟܰܪܣܐ ܆ ܗܳܟܰܢܐ ܐܳܦ ܒܰܪܢܳܫܐ ܕܰܚܒܺܝܫ ܒܓܰܘ ܕܽܘܒܳܪܐ ܦܰܓܪܳܢܐ ܕܥܳܠܡܐ ܐܰܝܟ ܕܰܒܟܰܪܣܳܐ ܇ ܘܰܡܟܰܣܰܝ ܐܳܦ ܦܽܘܪܫܳܢܶܗ ܒܚܶܫܽܘܟܐ ܕܡܰܪ̈ܢܝܳܬܶܗ ܇ ܘܰܡܚܰܦܰܝ ܡܰܕܥܶܗ ܒܥܰܡܛܳܢܐ ܕܨܶܦܬܐ ܐܢܳܫܳܝܬܐ ܇ ܠܐ ܡܶܫܟܰܚ ܕܢܰܪܓܶܫ ܒܛܽܘ̈ܒܶܐ ܘܥܽܘܬܪ̈ܶܐ ܕܺܐܝܬ ܒܕܽܘܒܳܪܶܗ ܕܰܡܫܺܝܚܐ . ܘܠܐ ܡܶܬܚܰܙܝܳܢ ܠܶܗ ܪ̈ܽܘܚܳܢܝܳܬܐ ܆ ܟܡܳܐ ܕܰܡܟܰܣܰܝ ܦܽܘܪܫܳܢܶܗ ܒܚܶܫܽܘܟܐ ܕܦܰܓܪ̈ܳܢܝܳܬܐ . ܘܰܐܟܙܢܐ ܕܗܰܘ ܥܽܘܠܐ ܕܰܟܝܳܢܐ ܆ ܐܶܠܐ ܐܶܢ ܐܶܬܺܝܠܶܕ ܡܶܢ ܟܰܪܣܐ ܆ ܠܐ ܥܳܐܶܠ ܠܰܒܪܺܝܬܐ ܆ ܗܳܟܰܢܐ ܘܳܐܦ ܗܳܪܟܐ ܇ ܐܶܠܐ ܐܶܢ ܫܰܢܺܝ ܒܰܪ ܐܢܳܫܐ ܓܡܺܝܪܳܐܺܝܬ ܡܶܢ ܥܳܠܡܐ ܇ ܠܐ ܐܳܬܶܐ ܠܕܽܘܒܳܪܐ ܕܪܽܘܚ . ܘܰܐܝܟ ܕܬܰܡܳܢ ܡܰܪܦܶܐ ܠܳܗ̇ ܠܟܰܪܣܐ ܘܗܳܘܶܐ ܠܒܰܪ ܡܶܢܳܗ̇ ܆ ܗܳܟܰܢܳܐ ܘܳܐܦ ܗܳܪܟܐ ܙܳܕܶܩ ܠܶܗ ܕܢܶܫܒܽܘܩ ܥܳܠܡܐ ܘܢܶܦܽܘܩ ܠܒܰܪ ܡܶܢܶܗ . ܡܶܛܽܠ ܕܰܒܛܽܘܦܣܐ ܕܟܰܪܣܐ ܐܺܝܬܰܘܗܝ ܥܳܠܡܐ . ܘܰܐܝܟ ܕܫܳܠܰܚ ܥܽܘܠܐ ܠܟܰܪܣܐ ܇ ܫܳܠܰܚ ܠܶܗ ܒܰܪܢܳܫܐ ܠܥܳܠܡܐ . ܘܰܐܟܙܢܐ ܕܥܽܘܠܐ ܡܳܐ ܕܡܶܬܺܝܠܶܕ ܓܡܺܝܪ ܘܰܡܫܰܡܠܰܝ ܒܬܽܘܩܳܢܐ ܕܰܟܝܳܢܶܗ ܆ ܒܟܽܘܠܗܽܘܢ ܪ̈ܶܓܫܶܐ ܘܗܰܕ̈ܳܡܶܐ ܆ ܠܐ ܕܶܝܢ ܡܶܬܚܰܫܰܚ ܒܗܽܘܢ ܒܬܶܫܡܶܫܬܐ ܕܰܟܝܳܢܗܽܘܢ ܆ ܡܶܛܽܠ ܕܠܐ ܩܰܒܶܠܘ ܬܰܪܒܺܝܬܐ ܘܶܐܬܚܰܝܰܠܘ ܆ ܡܳܐ ܕܶܝܢ ܕܶܐܬܺܝܠܶܕ ܠܥܳܠܡܐ ܆ ܒܶܗ ܒܥܳܠܡܐ ܡܩܰܒܶܠ ܦܰܓܪܶܗ ܬܰܪܒܺܝܬܐ ܆ ܥܰܡ ܟܽܘܠܗܽܘܢ ܪ̈ܶܓܫܶܐ ܘܗܰܕ̈ܳܡܶܐ ܕܒܶܗ ܆ ܘܰܟܡܐ ܕܪܳܒܶܐ ܘܳܐܬܶܐ ܠܰܩܕܳܡܰܘܗܝ ܆ ܒܗܰܕ̈ܳܡܰܘܗܝ ܘܪ̈ܶܓܫܰܘܗܝ ܡܩܰܒܶܠ ܛܰܥ̈ܡܳܬܐ ܆ ܘܫܳܩܶܠ ܢܶܣܝܳܢܐ ܕܟܽܘܠ ܡܶܕܶܡ ܕܰܒܥܳܠܡܐ ܆ ܘܡܶܬܚܰܫܚܺܝܢ ܟܽܘܠܗܽܘܢ ܪ̈ܶܓܫܰܘܗܝ ܚܠܺܝܡܳܐܺܝܬ ܒܬܶܫܡܶܫܬܐ ܕܰܟܝܳܢܗܽܘܢ ܆ ܥܰܝܢܐ ܒܰܚܙܳܝܐ . ܐܶܕܢܐ ܒܫܶܡܥܐ . ܚܶܟܐ ܒܛܰܥ̈ܡܳܬܐ . ܢܚܺܝܪ̈ܶܐ ܒܣܰܘܩܐ . ܠܶܫܳܢܐ ܒܡܶܠܬܐ . ܐܺܝ̈ܕܰܝܳܐ ܒܰܥܒܳܕܐ . ܪ̈ܶܓܠܶܐ ܒܰܗܠܰܟܬܐ . ܓܽܘܫܡܐ ܟܽܘܠܶܗ ܒܓܶܫܬܐ . ܠܶܒܐ ܒܦܽܘܪܫܳܢܐ . ܟܰܒܕܐ ܒܚܶܡܬܐ . ܡܪܳܪܬܐ ܒܢܰܗܺܝܪܽܘܬܐ . ܟܽܘ̈ܠܝܳܬܐ ܒܒܽܘܝܳܢܐ . ܛܚܳܠܐ ܒܕܶܚܠܬܐ . ܘܡܽܘܚܐ ܒܗܰܘܢܐ ܘܣܽܘܟܳܠܐ . ܥܰܡ ܫܰܪܟܐ ܕܟܽܘܠܗܽܘܢ ܗܰܕ̈ܳܡܶܐ ܕܒܶܗ ܒܥܳܠܡܐ ܇ ܒܬܰܪܒܺܝܬܐ ܕܰܒܩܰܠܺܝܠ ܩܰܠܺܝܠ ܐܳܬܶܝܢ ܠܰܡܫܽܘܚܬܐ ܕܩܰܘܡܬܐ ܡܫܰܠܡܳܢܺܝܬܐ ܆ ܘܡܶܫܬܰܡܠܶܝܢ ܒܚܰܝܠܐ ܕܬܶܫܡܶܫܬܗܽܘܢ ܒܟܽܠ ܡܶܕܶܡ ܆ ܘܡܶܬܓܡܰܪ ܒܰܪ ܐܢܳܫܐ ܦܰܓܪܳܢܳܐܺܝܬ ܒܶܗ ܒܥܳܠܡܐ . ܕܡܶܬܺܝܠܶܕ ܠܶܗ ܡܶܢ ܟܰܪܣܐ ܆ ܘܰܡܩܰܒܶܠ ܘܡܶܫܬܰܡܠܶܐ ܒܟܽܘܠܳܗ̇ ܐܺܝܕܰܥܬܶܗ . ܒܗܳܕܶܐ ܗܳܟܺܝܠ ܕܡܽܘܬܐ ܡܶܣܬܰܥܪܐ ܐܳܦ ܠܘܳܬ ܒܰܪܢܳܫܐ ܕܪܽܘܚ ܇ ܗܰܘ ܕܰܡܫܰܪܶܐ ܡܶܢ ܨܽܘܪܬܐ ܕܥܽܘܠܽܘܬܐ ܆ ܘܰܒܩܰܠܺܝܠ ܩܰܠܺܝܠ ܡܶܫܬܰܡܠܶܐ ܘܗܳܘܶܐ ܓܰܒܪܐ ܡܫܰܠܡܳܢܐ ܇ ܒܰܡܫܽܘܚܬܐ ܕܩܰܘܡܬܐ ܕܫܽܘܡܠܳܝܶܗ ܕܰܡܫܺܝܚܐ . ܐܰܝܟ ܕܰܟܬܺܝܒ ܒܩܰܕܡܳܝܬܐ ܕܶܝܢ ܫܽܘܪܳܝܐ ܕܰܒܛܺܝܢܽܘܬܶܗ ܗܳܘܶܐ . ܒܰܕܡܽܘܬ ܥܽܘܠܐ ܕܰܟܝܳܢܐ . ܕܰܐܝܟܰܢܐ ܕܗܰܘ ܡܶܬܓܒܶܠ ܡܶܢ ܙܰܪܥܐ ܘܰܕܡܐ ܒܓܰܘ ܡܰܪܒܥܐ ܆ ܗܳܟܰܢܐ ܘܳܐܦ ܗܳܢܐ ܡܶܬܓܒܶܠ ܡܶܢ ܢܽܘܪܐ ܘܡܶܢ ܪܽܘܚܐ ܡܶܢ ܡܰܥܡܽܘܕܺܝܬܐ . ܘܰܐܝܟ ܕܡܶܬܺܝܠܶܕ ܥܽܘܠܐ ܕܰܟܝܳܢܐ ܆ ܡܶܢ ܗܳܝ ܕܠܐ ܐܺܝܬܰܘܗܝ ܠܗܳܕܶܐ ܕܢܶܗܘܶܐ ܆ ܗܳܟܰܢܐ ܡܶܬܺܝܠܶܕ ܐܳܦ ܗܳܢܐ ܥܽܘܠܐ ܕܪܽܘܚ ܇ ܡܶܢ ܗܳܝ ܕܠܐ ܐܺܝܬܰܘܗܝ ܒܪܐ ܇ ܠܗܳܝ ܕܢܶܗܘܶܐ ܒܪܐ ܕܰܐܠܳܗܐ ܘܪܽܘܚܳܢܐ . ܘܰܐܟܙܢܐ ܕܬܰܡܳܢ ܡܐ ܕܶܐܬܬܨܺܝܪ ܡܶܢ ܗܳܝ ܕܠܐ ܐܺܝܬܰܘܗܝ ܆ ܘܶܐܬܓܒܶܠ ܒܩܰܠܺܝܠ ܩܰܠܺܝܠ ܇ ܡܩܰܒܠܺܝܢ ܬܰܪܒܺܝܬܐ ܟܽܠܗܽܘܢ ܗܰܕ̈ܳܡܰܘܗܝ : ܐܰܝܟ ܡܫܽܘܚܬܐ ܕܣܺܝܡܐ ܠܗܽܘܢ ܕܢܶܪܒܽܘܢ ܒܓܰܘ ܟܰܪܣܐ ܆ ܗܳܟܰܢܐ ܐܳܦ ܗܳܢܐ ܒܰܪܢܳܫܐ ܕܡܶܬܺܝܠܶܕ ܡܶܢ ܡܰܥܡܽܘܕܺܝܬܐ ܇ ܒܪܐ ܕܰܐܠܳܗܐ ܆ ܡܶܢ ܗܳܝ ܕܺܐܝܬܰܘܗܝ ܗܘܳܐ ܥܰܒܕܐ ܘܦܰܓܪܳܢܐ ܆ ܡܫܰܪܶܐ ܕܢܶܪܒܶܐ ܒܩܰܠܺܝܠ ܩܰܠܺܝܠ ܒܓܰܘ ܥܳܠܡܐ ܐܰܝܟ ܕܰܒܟܰܪܣܐ ܇ ܒܟܽܘܠܗܶܝܢ ܛܳܒ̈ܳܬܐ ܗܳܠܶܝܢ ܕܠܳܚ̈ܡܳܢ ܕܢܶܥܒܕܽܘܢ ܡܗܰܝ̈ܡܢܶܐ ܇ ܐܰܝܠܶܝܢ ܕܺܐܝܬܰܝܗܽܘܢ ܒܓܰܘ ܥܳܠܡܐ . ܘܡܐ ܕܰܪܒܐ ܘܶܐܫܬܰܡܠܺܝ ܐܰܝܟ ܡܫܽܘܚܬܐ ܕܥܽܘܠܽܗܬܶܗ ܒܓܰܘ ܥܳܠܡܐ ܐܰܝܟ ܕܰܒܟܰܪܣܐ ܆ ܗܳܘܶܐ ܠܶܗ ܡܰܘܠܳܕܐ ܐܚܪܺܢܐ ܡܶܢ ܥܳܠܡܐ ܠܒܰܪ ܡܶܢ ܥܳܠܡܐ . ܒܗܳܝ ܕܡܽܘܬܐ ܕܡܶܬܺܝܠܶܕ ܥܽܘܠܐ ܡܶܢ ܟܰܪܣܐ ܠܥܳܠܡܐ . ܘܡܳܐ ܕܶܐܬܺܝܠܶܕ ܘܩܳܡ ܒܰܐܬܪܐ ܕܕܽܘܒܳܪܶܗ ܕܰܡܫܺܝܚܐ ܐܰܝܟ ܕܰܒܥܳܠܡܐ ܐܚܪܺܢܐ ܆ ܡܶܢ ܬܰܡܳܢ ܡܫܰܪܶܐ ܕܰܢܩܰܒܶܠ ܬܰܪܒܺܝܬܐ ܐܚܪܺܬܐ ܘܢܶܫܬܰܡܠܶܐ . ܠܰܘ ܒܓܽܘܫܡܐ ܕܙܰܕܺܝܩܽܘܬܐ ܗܰܘ ܕܩܰܒܶܠ ܬܰܪܒܺܝܬܶܗ ܒܓܰܘ ܥܳܠܡܐ . ܐܶܠܐ ܒܰܩܢܽܘܡܐ ܕܪܽܘܚ ܗܰܘ ܕܒܶܗ ܡܶܬܡܰܛܶܐ ܠܰܓܡܺܝܪܽܘܬܐ . ܕܫܽܘܡܠܳܝܶܗ ܕܰܡܫܺܝܚܐ ܆ ܨܽܘܪܶܝܗ̇ ܗܳܟܺܝܠ ܠܡܰܥܡܽܘܕܺܝܬܐ ܐܰܝܟ ܟܰܪܣܐ . ܘܰܠܗܰܘ ܕܗܳܘܶܐ ܒܳܗ̇ ܒܪܐ ܠܰܐܠܳܗܐ ܆ ܡܶܢ ܗܳܝ ܕܠܐ ܐܺܝܬܰܘܗܝ ܗܘܳܐ ܒܪܳܐ ܆ ܐܰܝܟ ܥܽܘܠܐ ܕܰܟܝܳܢܐ . ܕܡܶܢ ܗܳܝ ܕܠܐ ܐܺܝܬܰܘܗܝ ܡܶܬܒܪܶܐ ܕܢܶܗܘܶܐ . ܘܰܠܗܳܝ ܕܡܰܘܠܕܐ ܡܰܥܡܽܘܕܺܝܬܐ ܥܽܘܠܐ ܕܪܽܘܚܐ ܆ ܡܶܢ ܗܳܝ ܕܺܐܝܬܰܘܗܝ ܦܰܓܪܳܢܐ ܕܢܶܗܘܶܐ ܪܽܘܚܳܢܐ ܆ ܠܗܳܝ ܕܡܶܢ ܙܰܪܥܐ ܘܰܕܡܐ ܡܶܬܓܰܫܰܡ ܥܽܘܠܐ ܇ ܘܰܡܩܰܒܶܠ ܒܪܺܝܬܐ ܕܟܽܘܠܗܽܘܢ ܗܰܕ̈ܳܡܰܘܗܝ ܆ ܒܳܗ̇ ܒܰܕܡܽܘܬܐ ܗܳܕܶܐ ܡܶܬܺܝܠܶܕ ܗܳܪܟܐ . ܐܳܦ ܗܳܢܐ ܥܽܘܠܐ ܡܶܢ ܡܰܥܡܽܘܕܺܝܬܐ . ܟܰܕ ܒܪܶܝܢ ܒܶܗ ܘܰܥܒܺܝܕܺܝܢ ܟܽܠܗܽܘܢ ܗܰܕ̈ܳܡܶܐ ܘܪ̈ܶܓܫܶܐ ܕܪܽܘܚ . ܘܰܐܟܙܢܐ ܕܬܰܡܳܢ ܡܶܢ ܒܳܬܰܪ ܕܡܶܬܒܪܶܐ ܘܡܶܨܛܰܠܰܡ ܆ ܪܳܒܶܐ ܒܩܰܠܺܝܠ ܩܰܠܺܝܠ ܒܟܽܘܠܗܽܘܢ ܗܰܕ̈ܳܡܰܘܗܝ ܘܪ̈ܶܓܫܰܘܗܝ ܆ ܥܕܰܡܐ ܕܰܡܡܰܠܶܐ ܡܫܽܘܚܬܐ ܕܥܽܘܠܽܘܬܗ ܆ ܗܳܝ ܕܰܡܬܰܚܡܐ ܠܶܗ ܟܰܕ ܐܺܝܬܰܘܗܝ ܒܓܰܘ ܟܰܪܣܐ ܆ ܘܟܶܢ ܐܳܬܶܐ ܠܡܰܘܠܳܕܐ ܡܶܢ ܟܰܪܣܐ ܆ ܗܳܟܰܢܐ ܐܳܦ ܗܳܪܟܐ ܪܳܒܶܐ ܥܽܘܠܐ ܕܪܽܘܚ ܒܓܰܘ ܥܳܠܡܐ ܇ ܡܶܢ ܒܳܬܰܪ ܕܡܶܬܺܝܠܶܕ ܡܶܢ ܡܰܥܡܽܘܕܺܝܬܐ ܇ ܥܕܰܡܐ ܕܡܶܬܡܰܛܶܐ ܠܰܡܫܽܘܚܬܐ ܗܳܝ ܕܰܡܬܰܚܡܐ ܠܗܳܠܶܝܢ ܥܽܘ̈ܠܶܐ ܪ̈ܽܘܚܳܢܶܐ . ܘܰܐܝܟ ܕܠܐ ܡܶܫܟܚܐ ܕܰܒܓܰܘ ܟܰܪܣܐ ܢܩܰܒܶܠ ܥܽܘܠܐ ܬܰܪܒܺܝܬܐ ܗܳܝ ܕܗܳܘܝܐ ܠܒܰܪ ܡܶܢ ܟܰܪܣܐ ܆ ܘܢܶܗܘܶܐ ܓܰܒܪܐ ܡܫܰܠܡܳܢܐ ܒܓܰܘ ܟܰܪܣܐ ܆ ܕܗܳܕܶܐ ܒܥܳܠܡܐ ܡܶܬܝܰܗܒܐ ܠܶܗ ܡܶܢ ܒܳܬܰܪ ܕܡܶܬܺܝܠܶܕ ܆ ܗܳܟܰܢܐ ܠܐ ܡܶܫܟܰܚ ܒܰܪܢܳܫܐ ܕܢܶܫܬܰܡܠܶܐ ܒܰܓܡܺܝܪܽܘܬܐ ܕܪܽܘܚ ܆ ܘܰܢܩܽܘܡ ܒܩܰܘܡܬܐ ܕܓܰܒܪܐ ܡܫܰܠܡܳܢܐ ܇ ܟܡܐ ܕܰܥܕܰܟܺܝܠ ܒܥܳܠܡܐ ܐܰܝܟ ܕܰܒܟܰܪܣܐ ܥܳܡܰܪ . ܐܶܠܐ ܡܶܬܒܥܶܐ ܠܶܗ ܒܩܰܕܡܐ ܕܢܶܬܺܝܠܶܕ ܆ ܘܢܶܫܠܚܶܗ ܠܥܳܠܡܐ ܟܽܘܠܶܗ ܐܰܝܟ ܥܽܘܠܐ ܠܟܰܪܣܐ ܆ ܘܗܳܝܕܶܝܢ ܢܫܰܪܶܐ ܕܰܢܩܰܒܶܠ ܬܰܪܒܺܝܬܐ ܐܚܪܺܬܐ ܇ ܗܳܝ ܕܡܰܝܬܝܐ ܨܶܝܕ ܪܽܘܚܳܢܽܘܬܐ ܘܰܓܡܺܝܪܽܘܬܐ . ܡܳܕܶܝܢ ܟܽܘܠܳܗ̇ ܙܰܕܺܝܩܽܘܬܶܗ ܕܒܰܪܢܳܫܐ ܆ ܗܳܝ ܕܰܒܓܰܘ ܥܳܠܡܐ ܡܶܢܶܗ ܡܶܬܦܰܠܚܐ ܆ ܘܟܽܘܠܗܽܘܢ ܗܰܕ̈ܳܡܶܐ ܕܫܰܦܺܝܪ̈ܳܬܐ ܕܗܳܘ̈ܝܳܢ ܒܶܗ . ܐܰܝܟ ܥܽܘܠܽܘܬܶܗ ܕܥܽܘܠܐ ܒܓܰܘ ܟܰܪܣܐ ܐܺܝܬܰܝܗܶܝܢ . ܘܰܟܡܐ ܐܶܢ ܢܶܪܒܶܐ ܘܢܶܬܚܰܝܰܠ ܇ ܒܳܗ̇ ܒܗܳܕܶܐ ܙܰܕܺܝܩܽܘܬܐ ܟܰܕ ܐܺܝܬܰܘܗܝ ܒܓܰܘ ܥܳܠܡܐ ܆ ܥܕܰܟܺܝܠ ܒܛܶܟܣܐ ܕܥܽܘܠܽܘܬܐ ܩܳܐܶܡ ܆ ܡܶܛܽܘܠ ܕܰܐܝܟ ܥܽܘܠܐ ܒܟܰܪܣܐ ܚܒܺܝܫ ܒܓܰܘ ܥܳܠܡܐ ܆ ܘܰܐܝܟ ܕܠܐ ܡܶܫܟܰܚ ܥܽܘܠܐ ܆ ܕܢܶܗܘܶܐ ܓܰܒܪܐ ܒܓܰܘ ܟܰܪܣܐ . ܗܳܟܰܢܐ ܠܐ ܡܨܶܐ ܒܰܪܢܳܫܐ ܇ ܕܢܶܗܘܶܐ ܓܡܺܝܪܐ ܒܓܰܘ ܥܳܠܡܐ . ܘܰܐܟܙܢܐ ܕܰܟܡܐ ܐܶܢ ܢܶܪܒܶܐ ܥܽܘܠܐ ܒܓܰܘ ܟܰܪܣܐ ܆ ܡܬܰܚܡܳܐ ܗܝ ܬܰܡܳܢ ܡܫܽܘܚܬܐ ܕܬܰܪܒܺܝܬܶܗ ܆ ܠܦܽܘܬ ܕܽܘܟܬܐ ܕܟܰܪܣܐ ܆ ܗܳܟܰܢܐ ܒܓܰܘ ܟܰܪܣܐ ܕܰܟܝܳܢܰܢ ܟܡܐ ܐܶܢ ܢܶܙܕܰܕܰܩ ܒܰܪܢܳܫܐ ܒܓܰܘ ܥܳܠܡܐ ܇ ܡܬܰܚܡܐ ܗ̣ܝ ܡܫܽܘܚܬܐ ܕܙܰܕܺܝܩܽܘܬܶܗ ܇ ܠܦܽܘܬ ܟܰܪܣܐ ܕܥܳܠܡܐ ܕܥܳܡܰܪ ܒܳܗ̇ . ܘܰܐܟܙܢܐ ܕܗܰܘ ܕܰܒܛܺܝܢ ܒܓܰܘ ܟܰܪܣܐ ܕܰܟܝܳܢܐ ܆ ܟܡܳܐ ܕܰܒܓܰܘܳܗ̇ ܗܽܘ ܥܽܘܠܐ ܡܶܬܩܪܶܐ ܘܰܒܛܺܝܢܐ ܆ ܡܳܐ ܕܶܝܢ ܕܶܐܬܺܝܠܶܕ ܡܶܢ ܟܰܪܣܐ ܆ ܡܫܰܪܶܐ ܕܰܢܩܰܒܶܠ ܫܡ̈ܳܗܶܐ ܐܚܪ̈ܳܢܶܐ ܆ ܕܝܰܠܽܘܕܐ ܘܫܰܒܪܐ ܘܛܰܠܝܐ ܘܰܥܠܰܝܡܐ : ܘܓܰܒܪܐ ܡܫܰܠܡܳܢܐ . ܗܳܟܰܢܐ ܒܗܳܕܶܐ ܕܡܽܘܬܐ ܇ ܐܳܦ ܗܳܢܐ ܥܽܘܠܐ ܕܪܽܘܚܐ ܇ ܟܡܐ ܕܺܐܝܬܰܘܗܝ ܒܓܰܘ ܥܳܠܡܐ ܇ ܘܪܳܒܶܝܢ ܒܶܗ ܟܽܘܠܗܽܘܢ ܗܰܕ̈ܳܡܶܐ ܕܙܰܕܺܝܩܽܘܬܐ ܇ ܟܡܐ ܐܶܢ ܢܶܬܚܰܝܰܠ ܘܢܶܬܩܰܛܰܪ ܘܢܶܫܬܰܪܰܪ ܘܢܶܪܒܶܐ ܇ ܒܗܳܠܶܝܢ ܫܡ̈ܳܗܶܐ ܡܶܬܩܪܶܐ . ܙܰܕܺܝܩܐ . ܘܟܺܐܢܐ . ܘܰܡܪܰܚܡܳܢܐ . ܘܝܳܗܽܘܒܐ . ܥܰܡ ܫܰܪܟܐ ܕܰܫܡ̈ܳܗܶܐ ܕܠܳܚܡܺܝܢ ܠܕܽܘܒܳܪܐ ܫܰܦܺܝܪܐ ܕܰܒܓܰܘ ܥܳܠܡܐ . ܡܐ ܕܶܝܢ ܕܶܐܬܺܝܠܶܕ ܡܶܢ ܥܳܠܡܐ ܆ ܡܶܢ ܒܳܬܰܪ ܕܡܶܫܬܰܡܠܝܳܢ ܨܽܘܪ̈ܳܬܶܗ ܆ ܒܗܳܠܶܝܢ ܗܰܕ̈ܳܡܶܐ ܩܰܕ̈ܡܳܝܶܐ ܕܰܚܫܰܒܢ ܚܢܰܢ : ܘܰܢܦܰܩ ܠܰܐܬܪܐ ܐܚܪܺܢܐ ܕܕܽܘܒܳܪܶܗ ܕܰܡܫܺܝܚܐ : ܐܰܝܟ ܥܽܘܠܐ ܕܡܶܬܺܝܠܶܕ ܡܶܢ ܟܰܪܣܐ ܆ ܗܳܠܶܝܢ ܟܽܘ̈ܢܳܝܶܐ ܡܶܬܬܣܺܝܡܺܝܢ ܠܶܗ ܆ ܘܰܒܗܳܠܶܝܢ ܫܡܳܗ̈ܶܐ ܐܚܪ̈ܳܢܶܐ ܡܶܬܩܪܶܐ . ܐܰܝܠܶܝܢ ܕܠܳܚܡܺܝܢ ܠܰܐܬܪܐ ܗܰܘ ܕܰܢܦܰܩ ܠܶܗ . ܘܡܶܫܬܰܡܰܗ ܗܳܟܰܢܐ . ܡܣܰܪܩܐ . ܒܰܪ ܚܺܐܪ̈ܶܐ . ܥܳܢܘܳܝܐ . ܥܡܺܝܠܐ . ܛܥܺܝܢ ܝܽܘܩܪܐ . ܙܩܺܝܦ ܠܥܳܠܡܐ ܡܣܰܝܒܪܳܢܐ . ܢܰܓܺܝܪ ܪܽܘܚܐ . ܪܽܘܚܳܢܐ . ܒܰܪ ܕܡܽܘܬܶܗ ܕܰܡܫܺܝܚܐ . ܓܰܒܪܐ ܓܡܺܝܪܐ . ܒܰܪ ܐܢܳܫܐ ܕܰܐܠܳܗܐ . ܒܪܐ ܚܰܒܺܝܒܐ . ܝܳܪܬܐ ܕܩܶܢܝܳܢܶܗ ܕܰܐܒܽܘܗܝ . ܫܰܘܬܳܦܶܗ ܕܝܶܫܽܘܥ . ܛܥܺܝܢ ܨܠܺܝܒܐ ܥܰܠ ܟܰܬܦܶܗ ܆ ܡܺܝܬܐ ܠܥܳܠܡܐ . ܚܰܝܳܐ ܠܰܐܠܳܗܐ . ܠܒܺܝܫ ܠܰܡܫܺܝܚܐ . ܒܰܪ ܐܢܳܫܐ ܕܪܽܘܚܐ . ܡܰܠܰܐܟܐ ܕܒܶܣܪܐ . ܝܳܕܰܥ ܐܪ̈ܳܙܰܘܗܝ ܕܰܡܫܺܝܚܐ . ܚܰܟܺܝܡܐ ܐܰܠܳܗܳܝܐ ܀ ܗܳܠܶܝܢ ܫܡܳܗ̈ܶܐ ܘܕܰܐܟܘܳܬܗܽܘܢ ܠܳܚܡܺܝܢ ܕܢܶܫܬܰܡܰܗ ܒܗܽܘܢ ܒܰܪܢܳܫܐ ܕܡܶܬܺܝܠܶܕ ܡܶܢ ܥܳܠܡܐ ܇ ܕܢܶܬܪܰܒܶܐ ܒܰܐܬܪܐ ܕܺܐܝܕܰܥܬܶܗ ܕܰܡܫܺܝܚܐ . ܘܰܐܟܙܢܐ ܕܥܽܘܠܐ ܕܰܟܝܳܢܐ ܡܐ ܕܡܶܬܺܝܠܶܕ ܡܶܢ ܟܰܪܣܐ ܆ ܐܳܦܶܢ ܠܟܰܪܣܐ ܫܳܠܰܚ ܆ ܐܶܠܐ ܫܠܺܝܬܐ ܕܰܠܒܺܝܫ ܒܓܰܘ ܟܰܪܣܐ ܠܳܘܝܐ ܠܶܗ ܘܢܳܦܩܐ ܥܰܡܶܗ ܆ ܡܳܐ ܕܶܝܢ ܕܶܐܬܺܝܠܶܕ ܡܶܬܓܰܙܪܐ ܘܡܶܫܬܰܕܝܐ ܡܶܢܶܗ ܆ ܥܰܡ ܫܰܪܟܐ ܕܝܰܬܺܝܪ̈ܳܬܐ ܕܕܰܒܺܝ̈ܩܳܢ ܒܶܗ : ܘܡܶܬܚܙܶܐ ܗܽܘ ܩܢܽܘܡܐ ܕܒܰܪ ܐܢܳܫܐ ܒܰܠܚܽܘܕܰܘܗܝ ܆ ܟܰܕ ܡܚܰܪܰܪ ܡܶܢ ܟܽܘܠ ܡܶܕܶܡ ܕܠܐ ܗܘܳܐ ܡܶܢܶܗ ܆ ܘܡܶܢܶܗ ܘܠܶܗ ܐܺܝܬܰܘܗܝ ܗܽܘ ܇ ܗܳܟܰܢܐ ܐܳܦ ܒܰܪ ܐܢܳܫܐ ܡܐ ܕܢܳܦܶܩ ܡܶܢ ܥܳܠܡܐ ܇ ܐܳܦܶܢ ܢܶܗܘܶܐ ܕܥܳܠܡܐ ܐܰܝܟ ܟܰܪܣܐ ܫܳܠܰܚ ܇ ܐܶܠܐ ܚܰܫ̈ܶܐ ܕܰܩܢܽܘܡܶܗ ܘܰܐܪ̈ܓܺܝܓܳܬܐ ܕܦܰܓܪܶܗ ܆ ܥܕܰܟܺܝܠ ܠܒܺܝܫ ܠܗܽܘܢ ܇ ܘܢܳܦܶܩ ܐܰܝܟ ܥܽܘܠܐ ܠܰܫܠܺܝܬܐ . ܡܶܛܽܠ ܕܰܐܝܟܰܢܐ ܕܠܐ ܡܶܫܬܰܩܠܐ ܫܠܺܝܬܐ ܡܶܢ ܥܽܘܠܐ ܟܰܕ ܐܺܝܬܰܘܗܝ ܒܓܰܘ ܟܰܪܣܐ ܆ ܗܳܟܰܢܐ ܠܐ ܡܶܫܟܰܚ ܒܰܪܢܳܫܐ ܕܢܶܫܠܰܚ ܚܰܫ̈ܶܐ ܥܰܬܺܝ̈ܩܶܐ ܇ ܗܳܢܽܘܢ ܕܰܠܒܺܝܫ ܠܗܽܘܢ ܒܰܕܡܽܘܬܐ ܕܰܫܠܺܝܬܐ ܆ ܟܰܕ ܐܺܝܬܰܘܗܝ ܒܓܰܘ ܟܰܪܣܶܗ ܕܥܳܠܡܐ ܘܰܐܝܟ ܕܰܠܗܰܠ ܥܕܰܡܐ ܕܡܶܬܺܝܠܶܕ ܥܽܘܠܐ : ܟܶܢ ܡܰܫܠܚܺܝܢ ܡܶܢܶܗ ܫܠܺܝܬܶܗ ܆ ܗܳܟܰܢܳܐ ܐܳܦ ܗܳܪܟܐ ܥܕܰܡܐ ܕܡܶܬܺܝܠܶܕ ܒܰܪ ܐܢܳܫܐ ܇ ܡܶܢ ܕܽܘܒܳܪܶܗ ܦܰܓܪܳܢܐ ܕܥܳܠܡܐ ܇ ܘܗܳܘܶܐ ܒܥܳܠܡܐ ܐܚܪܺܢܐ ܕܪܽܘܚ ܠܒܰܪ ܡܶܢ ܥܳܠܡܐ ܇ ܗܳܝܕܶܝܢ ܡܶܫܟܰܚ ܕܢܶܫܠܰܚ ܢܶܫܕܶܐ ܡܶܢܶܗ ܚܰܫ̈ܶܐ ܣܢܰܝ̈ܳܐ ܕܒܰܪ ܐܢܳܫܐ ܥܰܬܺܝܩܐ ܒܰܕܡܽܘܬܐ ܕܰܫܠܺܝܬܐ . ܡܶܛܽܠ ܕܰܐܝܟܰܢܐ ܕܠܐ ܡܰܨܝܐ ܕܰܢܩܰܒܶܠ ܥܽܘܠܐ ܬܰܪܒܺܝܬܐ ܓܰܒܪܳܢܺܝܬܐ ܟܡܐ ܕܰܟܪܺܝܟ ܒܰܫܠܺܝܬܶܗ : ܐܶܠܐ ܡܐ ܕܶܐܬܩܰܦܠܰܬ ܡܶܢܶܗ ܘܶܐܬܚܙܺܝ ܡܚܰܪܪܳܐܺܝܬ ܒܰܩܢܽܘܡ ܢܰܦܫܶܗ : ܗܳܝܕܶܝܢ ܡܫܰܪܶܐ ܒܬܰܪܒܺܝܬܐ ܕܩܰܘܡܬܐ ܕܰܟܝܳܢܶܗ ܆ ܒܗܳܕܶܐ ܕܡܽܘܬܐ ܐܳܦ ܒܰܪܢܳܫܐ ܇ ܕܰܥܕܰܟܺܝܠ ܠܒܺܝܫ ܚܰܫ̈ܶܐ ܣܢܰܝ̈ܳܐ ܇ ܠܐ ܡܶܫܟܚܐ ܕܢܶܬܪܰܒܶܐ ܒܩܰܘܡܬܐ ܕܪܽܘܚ ܇ ܐܶܠܐ ܡܐ ܕܰܫܠܰܚ ܫܕܳܐ ܐܶܢܽܘܢ ܡܶܢܶܗ : ܘܰܦܣܰܩ ܠܟܽܘܠܗܽܘܢ ܗܰܕ̈ܳܡܶܐ ܕܓܽܘܫܡܳܗ̇ ܕܰܚܛܺܝܬܐ ܕܺܐܝܬܰܝܗܽܘܢ ܚܰܫ̈ܶܐ ܣܢܰܝ̈ܳܐ ܇ ܟܰܕ ܡܫܰܪܝܐ ܩܰܘܡܬܶܗ ܕܬܶܣܰܒ ܬܰܪܒܺܝܬܐ ܇ ܘܢܺܐܥܽܘܢ ܠܶܗ ܗܰܕ̈ܳܡܶܐ ܐܚܪ̈ܳܢܶܐ ܚܰܕ̈ܬܶܐ ܇ ܕܒܰܪܢܳܫܐ ܚܰܕܬܐ ܕܪܽܘܚ ܇ ܒܕܽܘܟܰܬ ܗܰܕ̈ܳܡܶܐ ܥܰܬܺܝ̈ܩܶܐ ܕܶܐܬܦܣܶܩܘ ܡܶܢܶܗ . ܡܶܛܽܠ ܕܰܒܕܽܘܟܬܐ ܕܗܰܕ̈ܳܡܶܐ ܗܳܠܶܝܢ ܩܰܕ̈ܡܳܝܶܐ ܕܡܶܬܦܰܣܩܺܝܢ ܆ ܐܚܪ̈ܳܢܶܐ ܚܰܕ̈ܬܶܐ ܘܪ̈ܽܘܚܳܢܶܐ ܝܳܥܶܝܢ . ܘܰܟܡܐ ܕܓܳܡܰܪ ܘܡܶܬܛܰܠܰܩ ܒܰܪ ܐܢܳܫܐ ܥܰܬܺܝܩܐ ܆ ܗܳܟܰܢܐ ܡܶܫܬܟܰܚ ܘܡܶܬܓܠܶܐ ܠܢܽܘܗܪܐ ܒܰܪܢܳܫܐ ܚܰܕܬܐ . ܐܳܦܶܢ ܓܶܝܪ ܒܡܰܥܡܽܘܕܺܝܬܐ ܫܠܰܚܢܳܝܗܝ ܠܒܰܪ ܐܢܳܫܐ ܥܰܬܺܝܩܐ . ܐܰܝܟ ܡܰܠܦܳܢܽܘܬܶܗ ܕܦܰܘܠܳܘܣ ܆ ܘܰܠܒܶܫܢ ܚܢܰܢ ܚܰܕܬܐ ܚܠܳܦܰܘܗܝ ܆ ܐܶܠܐ ܠܐ ܐܰܪܓܶܫܢܰܢ . ܠܐ ܟܰܕ ܫܠܰܚܢܰܢ ܘܠܐ ܟܰܕ ܠܒܶܫܢܰܢ . ܡܶܛܽܠ ܕܛܰܝܒܽܘܬܐ ܣܶܥܪܰܬ ܬܰܪ̈ܬܰܝܗܶܝܢ . ܘܰܐܫܠܰܚܬܰܢ ܥܰܬܺܝܩܐ ܘܰܐܠܒܶܫܬܰܢ ܚܰܕܬܐ . ܘܣܽܘܥܪܳܢܐ ܕܐܪܳܙܐ ܒܙܰܒܢܐ ܗܰܘ ܩܰܒܶܠܢܳܝܗܝ ܒܰܠܚܽܘܕ ܒܰܫܡܐ ܕܗܰܝܡܳܢܽܘܬܐ . ܡܐ ܕܶܝܢ ܕܨܳܒܶܝܢ ܚܢܰܢ ܘܰܒܥܰܡܠܐ ܘܰܒܠܶܐܘܬܐ ܕܰܩܢܽܘܡܰܢ . ܫܳܠܚܺܝܢ ܐܢܚܢܰܢ ܒܰܪ ܐܢܳܫܐ ܥܰܬܺܝܩܐ : ܗܳܪܟܐ ܟܰܕ ܡܰܪܓܫܺܝܢ ܚܢܰܢ ܫܳܠܚܺܝܢ ܚܢܰܢ ܠܶܗ . ܠܰܘ ܡܶܢ ܫܶܡܥܐ ܕܗܰܝܡܳܢܽܘܬܐ ܒܰܠܚܽܘܕ . ܐܶܠܐ ܐܳܦ ܡܶܢ ܢܶܣܝܳܢܐ ܕܰܥܒ̈ܳܕܶܐ . ܘܰܒܝܰܕ ܚܰܫ̈ܶܐ ܘܕܶܡ̈ܥܶܐ ܘܪܶܚܡܬܐ ܕܰܐܠܳܗܐ ܆ ܘܰܨܠܰܘ̈ܳܬܐ ܕܰܟ̈ܝܳܬܐ . ܘܒܳܥ̈ܘܳܬܐ ܐܰܡܺܝ̈ܢܳܬܐ ܇ ܘܬܶܗܪܐ ܕܥܰܠ ܪܰܒܽܘܬ ܬܶܫܒܽܘܚܬܶܗ ܕܰܐܠܳܗܐ ܇ ܘܕܽܘܡܳܪܐ ܐܰܡܺܝܢܐ ܕܰܥܠܰܘܗܝ . ܘܪܶܗܛܐ ܬܟܺܝܒܐ ܕܒܰܪ ܐܢܳܫܐ ܟܰܣܝܐ ܗܳܘܶܐ ܠܘܳܬ ܡܳܪܝܐ . ܒܗܳܠܶܝܢ ܘܕܰܐܝܟ ܗܳܠܶܝܢ ܟܰܕ ܡܶܬܟܰܫܪܺܝܢ ܐܢܚܢܰܢ ܠܳܒܫܺܝܢ ܚܢܰܢ ܒܰܪܢܳܫܐ ܚܰܕܬܐ . ܠܰܘ ܡܶܢ ܫܶܡܥܐ ܕܶܐܕܢܐ . ܐܶܠܐ ܒܡܰܪܓܫܳܢܽܘܬܐ ܕܢܰܦܫܰܢ ܆ ܘܰܒܢܶܣܝܳܢܐ ܫܰܪܺܝܪܐ ܕܺܝܕܰܥܬܐ ܕܪܽܘܚ . ܘܡܶܟܺܝܠ ܒܶܗ ܒܰܐܬܪܐ ܗܳܢܐ ܇ ܡܫܰܪܶܐ ܒܰܪܢܳܫܐ ܕܢܶܬܪܰܒܶܐ ܒܺܐܝܕܰܥܬܐ ܕܰܠܥܶܠ ܡܶܢ ܥܳܠܡܐ . ܐܰܝܟܐ ܕܗܳܘܶܐ ܐܰܬܪܐ ܠܩܰܘܡܬܐ ܕܢܶܪܒܶܐ ܆ ܘܢܶܡܬܚܺܝܗ̇ ܠܘܰܥܕܐ ܕܪܰܘܡܐ ܕܪܰܒܽܘܬܐ ܆ ܡܶܛܽܠ ܕܰܟܡܐ ܕܡܰܟܪ̈ܟܺܝܢ ܥܠܰܘܗܝ ܕܐܢܳܫ ܚܰܫ̈ܶܐ ܣܢܰܝ̈ܳܐ ܐܰܝܟ ܫܠܺܝܬܐ ܆ ܘܰܡܦܰܟܪܺܝܢ ܒܗܽܘܢ ܗܰܕ̈ܳܡܶܐ ܕܒܰܪܢܳܫܶܗ ܚܰܕܬܐ ܆ ܡܶܬܥܰܘܟܐ ܠܳܗ̇ ܬܰܪܒܺܝܬܐ . ܘܠܐ ܡܨܶܐ ܒܰܪ ܐܢܳܫܐ ܕܢܶܬܡܰܛܶܐ ܠܗܳܝ ܡܫܽܘܚܬܐ ܕܩܰܘܡܬܐ ܕܺܝܗܺܝܒܐ ܡܶܢ ܡܫܺܝܚܐ ܇ ܗܳܝ ܕܶܐܡܰܪ ܥܠܶܝܗ̇ ܦܰܘܠܳܘܣ . ܕܟܽܠܰܢ ܢܶܪܒܶܐ ܘܢܶܗܘܶܐ ܚܰܕ ܡܶܕܶܡ ܒܺܝܕܰܥܬܐ ܕܰܒܪܶܗ ܕܰܐܠܳܗܐ ܇ ܘܚܰܕ ܓܰܒܪܐ ܓܡܺܝܪܐ ܇ ܒܰܡܫܽܘܚܬܐ ܕܩܰܘܡܬܐ ܕܫܽܘܡܠܳܝܶܗ ܕܰܡܫܺܝܚܐ . ܠܰܡܫܽܘܚܬܐ ܕܶܝܢ ܗܳܕܶܐ ܆ ܐܶܠܐ ܐܶܢ ܐܢܳܫ ܢܦܰܩ ܡܶܢ ܥܳܠܡܐ ܆ ܕܢܶܬܡܰܛܶܐ ܠܐ ܡܨܶܐ . ܘܶܐܠܐ ܐܶܢ ܫܠܰܚ ܒܩܰܕܡܐ ܟܽܠܶܗ ܕܽܘܒܳܪܐ ܦܰܓܪܳܢܐ ܆ ܠܐ ܡܶܫܟܰܚ ܕܢܶܬܡܰܛܶܐ ܠܺܝܕܰܥܬܐ ܗܳܕܶܐ ܇ ܕܢܰܪܓܶܫ ܒܪܰܒܽܘܬܐ ܕܗܳܠܶܝܢ ܕܰܒܐܪܳܙ ܡܶܬܝܰܗ̈ܒܳܢ ܡܶܢ ܡܫܺܝܚܐ ܀ ܐܶܣܟ̈ܺܡܶܐ ܓܶܝܪ ܕܰܒܗܽܘܢ ܫܳܠܚܺܝܢ ܚܢܰܢ ܘܠܳܒܫܺܝܢ ܚܢܢ ܗܳܠܶܝܢ ܐܺܝܬܰܝܗܽܘܢ . ܒܡܰܥܡܽܘܕܺܝܬܐ ܫܳܠܚܺܝܢ ܚܢܰܢ ܒܰܪܢܳܫܐ ܥܰܬܺܝܩܐ . ܘܠܳܒܫܺܝܢ ܚܢܰܢ ܚܰܕܬܐ . ܘܥܰܒܕܽܘܬܐ ܆ ܘܠܳܒܫܺܝܢ ܚܢܰܢ ܚܺܐܪܽܘܬܐ . ܘܦܰܓܪܳܢܽܘܬܐ ܘܠܳܒܫܺܝܢ ܚܢܰܢ ܪܽܘܚܳܢܽܘܬܐ . ܘܰܚܛܺܝܬܐ . ܘܠܳܒܫܺܝܢ ܚܢܰܢ ܙܰܕܺܝܩܽܘܬܐ . ܘܕܰܐܝܟ ܗܳܠܶܝܢ . ܟܽܘܠܗܶܝܢ ܕܶܝܢ ܒܫܶܡܥܐ ܕܗܰܝܡܳܢܽܘܬܐ . ܘܟܰܕ ܟܽܘܠܗܶܝܢ ܒܰܫܪܳܪܐ ܗܳܘ̈ܝܳܢ ܠܘܳܬܰܢ ܆ ܒܶܗ ܒܡܰܘܠܳܕܐ ܕܡܰܥܡܽܘܕܺܝܬܐ ܆ ܐܶܠܐ ܟܽܘܠܗܶܝܢ ܢܽܘܟܪ̈ܳܝܳܢ ܠܡܰܪܓܫܳܢܽܘܬܰܢ . ܡܳܐ ܕܶܝܢ ܕܶܐܬܰܝܢ ܚܢܰܢ ܠܰܡܫܽܘܚܬܐ ܕܩܰܘܡܬܐ ܕܦܰܓܪܐ ܇ ܗܳܝ ܕܡܰܨܝܐ ܕܰܬܦܰܪܶܫ ܛܳܒ̈ܳܬܐ ܡܶܢ ܒܺܝ̈ܫܳܬܐ ܆ ܒܨܶܒܝܳܢܐ ܛܳܒܐ ܘܒܰܚܦܺܝܛܽܘܬܐ ܕܢܰܦܫܰܢ ܇ ܡܫܰܪܶܝܢ ܚܢܰܢ ܕܢܶܫܠܰܚ ܒܺܝ̈ܫܳܬܐ ܘܢܶܠܒܰܫ ܛܳܒ̈ܳܬܐ ܇ ܘܥܽܘܠܽܘܬܐ . ܘܢܶܠܒܰܫ ܟܺܐܢܽܘܬܐ ܇ ܘܛܳܠܽܘܡܽܘܬܐ ܘܢܶܗܘܶܐ ܝܳܗܽܘ̈ܒܶܐ ܇ ܘܚܰܪܡܽܘܬܐ . ܘܢܶܗܘܶܐ ܡܪ̈ܰܚܡܳܢܶܐ ܇ ܘܩܰܫܝܽܘܬܐ ܘܢܶܗܘܶܐ ܒܰܣܺܝ̈ܡܶܐ ܇ ܘܒܳܙܽܘܙܽܘܬܐ ܘܢܶܗܘܶܐ ܚܰܝܽܘܣ̈ܬܳܢܶܐ ܇ ܘܣܰܓ̈ܺܝܳܐܬܐ ܕܰܐܝܟ ܗܳܠܶܝܢ . ܘܗܳܠܶܝܢ ܟܽܠܗܶܝܢ ܗܳܘ̈ܝܳܢ ܆ ܒܨܶܒܝܳܢܐ ܕܕܳܚܶܠ ܡܶܢ ܐܰܠܳܗܐ ܇ ܗܰܘ ܕܡܶܬܟܰܬܰܫ ܥܰܡ ܥܳܠܡܐ ܇ ܕܰܒܩܰܠܺܝܠ ܩܰܠܺܝܠ ܡܶܢܗܶܝܢ ܕܗܳܠܶܝܢ ܡܶܬܪܰܒܶܐ ܒܰܪܢܳܫܐ ܇ ܥܕܰܡܐ ܕܢܶܫܠܚܶܗ ܠܟܽܠܶܗ ܥܳܠܡܐ ܓܡܺܝܪܳܐܺܝܬ . ܘܢܶܣܬܰܪܰܩ ܡܶܢ ܟܽܠܡܶܕܶܡ ܕܺܐܝܬ ܒܳܗ̇ . ܘܰܢܩܽܘܡ ܡܚܰܪܪܳܐܺܝܬ ܒܰܩܢܽܘܡ ܢܰܦܫܶܗ ܇ ܘܢܶܬܚܙܶܐ ܒܥܳܠܡܐ ܐܚܪܺܢܐ ܕܕܽܘܒܳܪܶܗ ܕܰܡܫܺܝܚܐ : ܒܛܽܘܦܣܐ ܕܫܳܠܰܚ ܥܽܘܠܐ ܕܰܟܝܳܢܐ ܟܰܪܣܐ ܘܗܳܘܶܐ ܠܒܰܪ ܡܶܢܳܗ̇ . ܘܡܳܐ ܕܫܰܠܚܶܗ ܒܰܪ ܐܢܳܫܐ ܠܥܳܠܡܐ ܒܗܳܢܐ ܐܶܣܟܺܡܐ ܕܶܐܡܪܶܬ ܆ ܘܰܗܘܳܐ ܡܣܰܪܩܐ ܓܡܺܝܪܐ ܡܶܢ ܟܽܘܠ ܡܶܕܶܡ ܕܡܶܬܚܙܶܐ ܆ ܗܳܝܕܶܝܢ ܡܫܰܪܶܐ ܕܢܶܫܠܰܚ ܚܰܫ̈ܶܐ ܒܺܝ̈ܫܶܐ ܕܒܶܗ̇ . ܪܶܚܡܰܬ ܓܰܘܪܐ . ܙܳܢܝܽܘܬܐ . ܐܳܟܽܘܠܽܘܬܐ . ܐܳܣܽܘܛܽܘܬܐ . ܝܰܥܢܽܘܬܐ . ܪܳܘܝܽܘܬܐ . ܗܳܠܶܝܢ ܕܺܐܝܬܰܝܗܶܝܢ ܪ̈ܓܺܝܓܳܬܐ ܡܚܰܒ̈ܠܳܢܝܳܬܐ ܕܰܡܝܰܬܪܽܘܬܐ . ܘܡܐ ܕܰܫܠܰܚ ܗܳܠܶܝܢ ܟܽܘܠܗܶܝܢ ܒܣܽܘܥܪܳܢܐ ܆ ܡܶܢ ܗܰܕ̈ܳܡܶܐ ܦܰܓܪ̈ܳܢܶܐ ܆ ܡܫܰܪܶܐ ܬܽܘܒ ܕܢܶܫܠܰܚ ܐܳܦ ܡܶܢ ܙܰܘ̈ܥܶܐ ܕܚܽܘ̈ܫܳܒܶܐ . ܘܰܐܝܟܰܢܐ ܕܢܰܟܪܺܝ ܐܶܢܶܝ̈ܢ ܡܶܢ ܠܘܳܬ ܦܰܓܪܐ ܆ ܢܶܦܣܽܘܩ ܐܶܢܶܝ̈ܢ . ܐܳܦ ܡܶܢ ܙܰܘ̈ܥܶܝܗ̇ ܕܢܰܦܫܐ . ܕܠܰܘ ܒܰܠܚܽܘܕ ܒܗܰܕ̈ܳܡܶܐ ܕܰܠܒܰܪ ܠܐ ܢܶܫܬܰܡ̈ܫܳܢ ܐܰܘ ܢܶܬܬܙܺܝ̈ܥܳܢ ܆ ܐܶܠܐ ܐܳܦ ܠܐ ܒܚܽܘ̈ܫܳܒܶܐ ܓܰܘܳܝ̈ܶܐ ܕܢܰܦܫܐ . ܘܡܶܢ ܒܳܬܰܪ ܕܫܳܠܰܚ ܐܳܦ ܡܶܢ ܢܰܦܫܐ ܚܰܫ̈ܶܐ ܕܚܽܘ̈ܫܳܒܶܐ ܣܢܰܝ̈ܳܐ ܆ ܡܫܰܪܶܐ ܬܽܘܒ ܐܳܦ ܡܶܢ ܗܳܪܟܐ ܆ ܕܢܶܫܠܰܚ ܐܳܦ ܠܠܐ ܐܺܝܕܰܥܬܐ ܘܰܠܛܳܥܝܽܘܬܐ ܘܰܠܡܰܣܒܪܳܢܽܘܬܐ . ܗܳܠܶܝܢ ܕܡܶܬܝ̈ܰܠܕܳܢ ܡܶܢ ܬܶܫܡܶܫܬܐ ܕܰܐܪ̈ܓܺܝܓܳܬܐ . ܗܳܢܰܘ ܕܶܝܢ ܡܐ ܕܡܶܬܥܒܶܐ ܠܶܒܳܐ ܒܝܰܕ ܦܽܘ̈ܢܳܩܶܐ ܘܓܶܐܘ̈ܳܬܐ . ܐܶܡܰܬܝ ܓܶܝܪ ܕܫܳܠܰܚ ܒܰܪ ܐܢܳܫܐ ܐܪ̈ܓܺܝܓܳܬܶܗ ܕܦܰܓܪܐ ܆ ܒܚܰܘܪܐ ܢܰܩܕܐ ܕܰܠܘܳܬ ܐܰܠܳܗܐ ܇ ܪܳܗܶܛ ܕܰܢܒܰܨܰܪ ܐܳܦ ܡܶܢ ܣܽܘܢ̈ܩܳܢܰܘܗܝ ܦܰܓܪ̈ܳܢܶܐ ܇ ܡܶܛܽܠ ܕܠܰܘ ܒܰܠܚܽܘܕ ܡܶܢ ܬܶܫܡܶܫܬܐ ܕܰܐܪ̈ܓܺܝܓܳܬܐ ܡܶܬܥܰܒܶܐ ܠܶܒܐ . ܐܶܠܐ ܘܳܐܦ ܐܶܡܰܬܝ ܕܫܳܩܶܠ ܦܰܓܪܐ ܣܽܘܢܩܳܢܶܗ ܆ ܡܰܠܝܳܐܺܝܬ ܗܳܘܝܐ ܥܰܒܝܽܘܬ ܠܶܒܐ . ܘܠܐ ܡܶܬܡܪܶܩ ܘܡܶܬܕܰܟܶܐ ܗܰܘܢܐ ܡܶܢ ܦܰܓܪܳܢܽܘܬܐ . ܣܽܘܢܩܳܢܐ ܓܶܝܪ ܕܒܰܡܫܽܘܚܬܐ ܡܶܨܥܳܝܽܘܬܐ ܢܳܛܰܪ . ܘܰܟܡܳܐ ܕܩܳܐܶܡ ܦܰܓܪܐ ܒܰܡܫܽܘܚܬܐ ܡܶܨܥܳܝܬܐ ܕܚܽܘܠܡܳܢܐ ܆ ܠܐ ܡܶܫܬܰܥܒܰܕ ܡܰܠܝܳܐܺܝܬ ܠܨܶܒ̈ܝܳܢܶܝܗ̇ ܕܢܰܦܫܐ . ܡܶܨܥܳܝܽܘܬܐ ܓܶܝܪ ܆ ܫܰܘܝܽܘܬܐ ܕܰܬܖ̈ܰܝܗܽܘܢ ܓܰܒ̈ܶܐ ܡܚܰܘܝܐ . ܐܰܝܟ ܥܪܰܩܬܐ ܓܶܝܪ ܗܳܝ ܕܣܺܝܡܐ ܒܰܡܨܰܥܬܳܗ̇ ܕܡܰܣܰܐܬܐ ܆ ܘܰܡܚܰܘܝܐ ܫܰܘܝܽܘܬ ܡܰܬܩܳܠܐ ܕܬܰܪ̈ܬܰܝܗܶܝܢ ܟܰܦ̈ܶܐ ܆ ܗܳܟܰܢܐ ܡܳܐ ܕܩܳܐܶܡ ܦܰܓܪܐ ܒܡܶܨܥܳܝܽܘܬܐ ܕܚܽܘܠܡܳܢܐ ܆ ܒܡܰܬܩܳܠܐ ܫܰܘܝܐ ܐܺܝܬܰܘܗܝ ܠܽܘܩܒܰܠ ܢܰܦܫܐ ܆ ܘܰܟܡܐ ܕܩܳܐܶܡ ܠܩܽܘܒܠܳܗ̇ ܒܫܰܘܝܽܘܬܐ ܕܰܡܫܽܘܚܬܐ ܆ ܠܐ ܡܶܫܬܰܥܒܰܕ ܠܰܡܝܰܬܪܽܘܬܐ ܕܨܶܒ̈ܝܳܢܶܝܗ̇ .. ܡܶܬܒܥܶܐ ܡܳܕܶܝܢ ܕܢܶܬܒܪܶܗ ܠܚܰܝܠܶܗ ܕܦܰܓܪܐ ܒܰܒܨܺܝܪܽܘܬ ܡܶܐܟܽܘܠܬܐ . ܕܗܳܟܰܢܐ ܢܶܗܘܶܐ ܡܫܰܥܒܕܐ ܘܡܶܫܬܰܡܥܳܢܐ ܠܢܰܦܫܐ . ܫܳܠܶܐ ܐܢܐ ܠܺܝ ܕܶܝܢ ܡܶܢ ܫܰܪܒܐ ܗܳܢܐ ܕܥܰܠ ܒܨܺܝܪܽܘܬ ܡܶܐܟܽܘܠܬܐ . ܡܶܛܽܠ ܕܰܒܡܺܐܡܪܐ ܕܒܳܬܰܪ ܗܳܢܐ ܣܺܝܡܐ ܠܺܝ ܕܰܥܠܰܘܗܝ ܐܶܡܰܠܶܠ . ܗܳܕܶܐ ܕܶܝܢ ܙܳܕܶܩ ܠܰܢ ܕܢܶܣܬܰܟܰܠ ܬܢܳܢ ܆ ܕܶܐܠܐ ܫܳܠܰܚ ܒܰܪܢܳܫܐ ܠܐ ܠܳܒܶܫ . ܘܢܶܬܚܰܦܰܛ ܟܽܠܰܢ ܕܢܶܫܠܰܚ ܡܶܢܰܢ ܕܽܘܒܳܪܐ ܦܰܓܪܳܢܐ ܆ ܕܗܳܟܰܢܐ ܢܶܠܒܰܫ ܕܽܘܒܳܪܐ ܪܽܘܚܳܢܐ . ܘܢܶܫܠܚܶܗ ܠܥܳܠܡܐ ܘܰܠܟܽܠܳܗ̇ ܨܶܦܬܶܗ ܆ ܕܰܕܠܐ ܥܽܘܘܳܟܐ ܢܶܪܕܶܐ ܒܽܐܘܪܚܐ ܕܰܓܡܺܝܪܽܘܬܐ .. ܩܰܠܺܝܠܐ ܗܳܟܺܝܠ ܡܣܰܪܩܽܘܬܐ ܥܰܠ ܩܶܢ̈ܝܳܢܶܝܗ̇ . ܘܶܐܢ ܐܢܳܫ ܢܶܩܪܶܝܗ̇ ܠܡܶܣܟܺܢܽܘܬܐ ܕܡܶܛܽܠ ܐܰܠܳܗܐ ܥܽܘܬܪܐ ܆ ܟܺܐܢܳܐܺܝܬ ܘܰܐܝܟ ܕܺܐܝܬܶܝܗ̇ ܡܫܰܡܰܗ ܠܳܗ̇ . ܡܶܛܽܠ ܗܳܕܶܐ ܐܳܦ ܡܳܪܰܢ ܆ ܢܺܝܪܐ ܝܰܩܺܝܪܐ ܫܩܰܠ ܡܶܢ ܬܰܠܡܺܝ̈ܕܰܘܗܝ . ܒܗܳܝ ܕܰܥܒܰܕ ܐܶܢܽܘܢ ܡܣܰܪ̈ܩܶܐ ܡܶܢ ܥܽܘܬܪܐ ܕܥܳܠܡܐ . ܬܰܘ ܠܰܡ ܠܘܳܬܝ ܟܽܠܟܽܘܢ ܠܰܐܝ̈ܳܐ ܘܰܫܩܺܝ̈ܠܰܝ ܡܰܘܒ̈ܠܶܐ ܝܰܩܺܝܪ̈ܳܬܐ ܘܶܐܢܐ ܐܰܢܺܝܚܟܽܘܢ . ܘܰܐܝܠܶܝܢ ܐܺܝܬܰܝܗܽܘܢ ܗܳܠܶܝܢ ܇ ܐܶܠܐ ܐܶܢ ܗܳܢܽܘܢ ܕܠܳܐܶܝܢ ܒܝܰܬܺܝܪ̈ܘܳܬܶܗ ܕܥܽܘܬܪܐ ܆ ܘܰܛܥܺܝܢܺܝܢ ܢܺܝܪܐ ܝܰܩܺܝܪܐ ܕܨܶܦܬܶܗ ܘܡܰܪ̈ܢܝܳܬܶܗ ܕܥܳܠܡܐ . ܐܰܝܕܳܐ ܗ̣ܝ ܓܶܝܪ ܠܶܐܘܬܐ ܕܰܬܥܺܝܫܐ ܐܰܝܟ ܗܳܕܶܐ ܇ ܕܡܐ ܕܶܐܬܰܝܬ ܕܬܶܬܢܺܝܚ ܝܰܬܺܝܪܳܐܺܝܬ ܠܐܰܝܬ . ܐܽܘܪܚܐ ܗ̣ܝ ܓܶܝܪ ܕܠܰܝܬ ܠܳܗ̇ ܫܽܘܠܳܡܐ ܒܚܰܝ̈ܶܐ ܇ ܨܶܦܬܐ ܕܥܽܘܬܪܐ ܐܢܳܫܳܝܳܐ . ܕܰܟܡܐ ܕܪ̈ܳܕܶܐ ܒܰܪ ܐܢܳܫܐ ܆ ܡܬܺܝܚܳܐ ܗ̣ܝ ܩܕܳܡ ܗܰܠܟ̈ܳܬܶܗ . ܘܠܰܝܬ ܡܶܕܶܡ ܕܦܳܣܶܩ ܠܳܗ̇ ܐܶܠܐ ܐܶܢ ܡܰܘܬܐ . ܘܡܳܐ ܕܟܳܢܶܫ ܐܢܳܫ ܥܽܘܬܪܐ ܘܡܳܡܽܘܢܐ ܕܢܶܬܬܢܺܝܚ ܘܢܶܬܓܰܐܶܐ ܘܢܶܬܦܰܢܰܩ ܆ ܗܽܘ ܢܝܳܚܶܗ ܠܶܐܘܬܐ ܗܘ . ܘܶܐܢ ܢܝܳܚܶܗ ܕܥܳܠܡܐ ܠܶܐܘܬܐ ܗܝ ܆ ܗܺܝ ܠܶܐܘܬܶܗ . ܐܰܝܟܰܢܳܐ ܬܶܬܩܪܶܐ . ܘܶܐܢ ܒܽܘ̈ܣܳܡܰܘܗܝ ܘܦܽܘ̈ܢܳܩܰܘܗܝ ܥܰܡ̈ܠܶܐ ܐܶܢܽܘܢ ܝܰܩܺܝܪ̈ܶܐ ܆ ܗܽܘ ܥܰܡܠܶܗ ܐܰܝܟܰܢܐ ܢܶܫܬܰܡܰܗ . ܝܰܩܺܝܪ ܓܶܝܪ ܥܳܠܡܐ ܒܟܽܠܶܗ ܗܽܘܦܳܟܶܗ . ܘܡܶܛܽܠ ܪܶܚܡܬܶܗ ܠܐ ܡܰܪܓܫܺܝܢ ܒܶܗ ܇ ܗܳܢܽܘܢ ܕܰܛܥܺܝ̈ܢܺܝܢ ܡܰܘܒ̈ܠܰܘܗܝ . ܘܡܶܬܬܰܩܠܺܝܢ ܒܶܗ ܐܰܝܟ ܣܡ̈ܰܝܳܐ ܘܠܐ ܦܳܪ̈ܫܺܝܢ . ܘܰܛܥܺܝ̈ܢܺܝܢ ܡܰܘܒ̈ܠܶܐ ܝܰܩܺܝܪ̈ܳܬܐ ܘܩܰܠܺܝ̈ܠܳܢ ܠܗܽܘܢ . ܘܠܳܐܶܝܢ ܘܬܳܥܫܺܝܢ ܒܳܬܰܪ ܬܶܐܓܽܘܪܬܐ ܕܚܽܘܣܪ̈ܳܢܶܐ ܘܠܐ ܝܳܕܥܺܝܢ . ܘܕܰܚܙܳܐ ܐܶܢܽܘܢ ܡܳܪܰܢ ܒܰܬܥܳܫܐ ܗܳܢܐ ܣܪܺܝܩܐ ܆ ܩܪܳܐ ܐܶܢܽܘܢ ܕܬܰܘ ܠܘܳܬܝ ܕܰܐܢܺܝܚܟܽܘܢ ܒܠܶܐܘܰܬܟܽܘܢ ܠܰܡ ܠܰܝܬ ܢܝܳܚܐ . ܐܶܠܐ ܗܺܝ ܠܶܐܘܬܐ ܠܺܐܘܬܐ ܡܰܘܠܕܐ . ܘܥܰܡܠܐ ܥܰܡܠܐ ܡܰܒܰܥ . ܐܳܦ ܥܽܘܬܪܟܽܘܢ ܡܶܣܟܺܢܽܘܬܐ ܡܟܰܢܶܫ . ܘܰܢܝܳܚܟܽܘܢ ܛܽܘܪܳܦܐ ܗܘ . ܘܒܽܘܣܳܡܟܽܘܢ ܐܽܘܠܨܳܢܰܐ ܗ̣ܘ . ܘܰܢܦܺܐܫܟܽܘܢ ܫܚܳܩܐ ܗܘ . ܐܽܘܪܚܐ ܓܶܝܪ ܕܪܶܓܰܬ ܥܽܘܬܪܐ ܕܰܒܨܶܒܝܳܢܟܽܘܢ ܕܪܰܫܬܽܘܢ ܆ ܫܽܘܠܳܡܐ ܠܐ ܗܳܘܶܐ ܠܳܗ̇ . ܠܘܳܬܝ ܕܶܝܢ ܕܺܝܠܝ ܐܶܢ ܬܺܐܬܽܘܢ ܡܶܫܬܰܠܡܐ . ܐܰܝܟ ܕܰܛܥܶܡܬܽܘܢ ܓܶܝܪ ܗܳܝ ܕܥܳܠܡܐ ܆ ܛܥܰܡܘ ܥܰܡܳܗ̇ ܐܳܦ ܗܳܕܶܐ ܕܺܝܠܝ . ܘܶܐܢ ܠܐ ܒܶܣܡܰܬ ܠܟܽܘܢ ܦܽܘܠܛܽܘܢܳܗ̇ . ܛܥܶܢܬܽܘܢ ܡܰܘ̈ܒܠܶܐ ܝܰܩܺܝܪ̈ܳܬܐ ܕܥܳܠܡܐ ܆ ܘܰܐܪܓܶܫܬܽܘܢ ܕܰܟܡܐ ܝܰܩܺܝܪ̈ܳܢ ܆ ܐܶܬܛܦܺܝܣܘ ܘܣܰܒܘ ܢܺܝܪܝ ܥܠܰܝܟܽܘܢ ܆ ܘܺܐܝܠܰܦܘ ܒܢܶܣܝܳܢܐ ܟܡܳܐ ܢܺܝܚ . ܘܒܰܣܺܝܡ . ܠܐ ܥܳܒܶܕ ܐܢܐ ܠܟܽܘܢ ܥܰܬܺܝܪ̈ܶܐ ܕܬܶܣܬܰܢܩܽܘܢ ܥܰܠ ܣܰܓܺܝ̈ܳܐܬܐ . ܐܶܠܐ ܥܰܬܺܝܪ̈ܶܐ ܫܰܪܺܝܪ̈ܶܐ ܆ ܕܥܰܠ ܡܶܕܶܡ ܠܐ ܣܢܺܝܩܺܝܢ . ܡܶܛܽܠ ܕܠܰܘ ܗܰܘ ܕܰܩܢܶܐ ܣܰܓܺܝ̈ܳܐܬܐ ܐܺܝܬܰܘܗܝ ܥܰܬܺܝܪܐ ܆ ܐܶܠܐ ܗܰܘ ܕܥܰܠ ܡܶܕܶܡ ܠܐ ܣܢܺܝܩ . ܒܥܳܠܡܐ ܓܶܝܪ ܟܡܳܐ ܕܬܶܩܢܽܘܢ ܆ ܣܢܺܝ̈ܩܶܐ ܗܳܘܶܝ̈ܢ ܐܢܬܽܘܢ . ܠܘܳܬܝ ܕܶܝܢ ܐܶܢ ܬܶܣܬܰܪܩܽܘܢ ܡܶܢ ܟܽܠ ܡܶܕܶܡ ܇ ܬܶܗܘܽܘܢ ܥܰܬܺܝܪ̈ܶܐ . ܡܐ ܕܶܝܢ ܕܡܶܬܡܰܠܶܐ ܣܽܘܢܩܳܢܐ ܩܰܕܡܳܝܐ ܆ ܐܰܬܪܐ ܡܛܰܝܶܒ ܒܶܗ ܠܣܽܘܢܩܳܢܐ ܕܰܬܪ̈ܶܝܢ . ܘܡܐ ܕܶܐܬܩܰܢܝܰܬ ܫܟܳܚܬܐ ܕܒܳܥܶܐ ܐܢܳܫ ܕܢܶܫܟܰܚ ܆ ܗܺܝ ܬܽܘܒ ܥܰܠ ܫܟܳܚܬܐ ܕܩܶܢܝܳܢܐ ܐܚܪܺܢܐ ܡܥܰܩܒܐ . ܘܡܳܐ ܕܶܐܫܬܰܡܠܝܰܬ ܪܶܓܬܐ ܩܰܕܡܳܝܬܐ ܆ ܥܽܘܒܐ ܪܘܺܝܚܐ ܡܶܬܩܢܶܐ ܒܳܗ̇ ܆ ܠܰܐܚܪܺܬܐ ܪܶܓܬܐ ܕܪܰܒܳܐ ܡܶܢܳܗ̇ . ܡܶܛܽܘܠ ܕܣܰܒܥܐ ܕܰܐܪܓܺܝ̈ܓܳܬܐ ܟܰܦܢܐ ܥܳܒܶܕ . ܘܰܟܡܐ ܕܬܶܐܟܽܘܠ ܪܶܓܬܐ ܡܶܟܦܰܢ ܟܳܦܢܐ . ܘܰܟܡܐ ܕܢܶܥܬܰܪ ܥܰܬܺܝܪܐ ܡܶܣܟܺܢܳܐ ܗܳܘܶܐ . ܘܰܟܡܐ ܕܢܶܬܟܰܢܰܫ ܡܳܡܽܘܢܐ ܥܰܠ ܚܰܒܪܶܗ ܡܥܰܩܶܒ . ܘܰܟܡܐ ܕܢܰܣܓܶܐ ܐܢܳܫ ܢܶܩܢܶܐ ܘܢܶܫܬܰܪܬܰܚ ܆ ܠܩܶܢܝܳܢܐ ܬܽܘܒ ܐܚܪܺܢܐ ܡܶܬܝܰܐܰܒ . ܘܶܐܢ ܢܶܗܘܶܐ ܕܢܶܩܢܶܐ ܒܰܪܢܳܫܐ ܦܶܠܓܶܗ ܕܥܳܠܡܐ ܆ ܠܐ ܡܶܬܡܰܠܝܐ ܪܶܓܬܶܗ ܒܗܳܢܐ ܩܶܢܝܳܢܐ . ܐܶܠܐ ܬܽܘܒ ܪܳܐܶܓ ܕܢܶܩܢܶܝܘܗܝ ܠܟܽܘܠܶܗ ܐܶܢ ܡܶܫܟܰܚ . ܘܡܐ ܬܽܘܒ ܕܩܰܢܝܶܗ ܠܟܽܠܶܗ ܗܳܝ ܕܠܐ ܡܰܨܝܐ ܆ ܠܐ ܡܶܬܟܰܠܝܐ ܪܶܓܬܶܗ ܒܰܬܚܽܘܡܐ ܕܩܶܢܝܳܢܶܗ ܕܥܳܠܡܐ ܟܽܠܶܗ . ܐܶܠܐ ܬܽܘܒ ܪܳܐܶܓ ܕܢܶܩܢܶܐ ܐܰܟܘܳܬܶܗ ܥܳܠܡܐ ܐܚܪܺܢܐ ܗܰܘ ܕܠܐ ܐܺܝܬܰܘܗܝ . ܘܰܡܫܰܪܶܐ ܕܢܶܫܬܰܢܰܩ ܒܰܒܥܳܬܐ ܆ ܕܡܶܕܶܡ ܕܰܥܕܰܟܺܝܠ ܠܐ ܥܒܺܝܕ . ܘܡܰܢܽܘ ܕܠܐ ܢܶܒܟܶܐ ܥܰܠ ܗܳܢܐ ܚܽܘܫܳܒܐ ܇ ܗܳܢܰܘ ܕܶܝܢ ܕܠܐ ܢܶܓܚܰܟ ܥܠܰܘܗܝ . ܕܡܶܬܶܐܣܰܪ ܒܪܶܚܡܬܐ ܕܰܒܥܳܬܐ ܕܰܐܝܠܶܝܢ ܕܠܐ ܐܺܝܬܰܝܗܶܝܢ ܀ ܬܰܘ ܡܳܕܶܝܢ ܠܘܳܬܝ ܟܽܘܠܟܽܘܢ ܠܰܐܝ̈ܰܝ ܒܥܽܘܬܪܐ ܘܶܐܬܬܢܺܝܚܘ ܒܡܶܣܟܺܢܽܘܬܐ . ܬܰܘ ܡܳܪ̈ܰܝ ܢܶܟ̈ܣܶܐ ܘܩܶܢ̈ܝܳܢܶܐ ܘܶܐܬܒܰܣܰܡܘ ܒܰܡܣܰܪܩܽܘܬܐ . ܬܰܘ ܪ̈ܳܚܡܰܝ ܥܳܠܡܐ ܕܙܰܒܢܳܐ ܆ ܘܣܰܒܘ ܛܥܳܡܬܐ ܕܥܳܠܡܐ ܕܰܠܥܳܠܰܡ . ܢܰܣܺܝܬܽܘܢ ܕܺܝܠܟܽܘܢ ܆ ܬܰܘ ܢܰܣܰܘ ܐܳܦ ܕܺܝܠܝ . ܫܩܰܠܬܽܘܢ ܒܽܘܩܝܐ ܕܥܽܘܬܪܟܽܘܢ ܆ ܬܰܘ ܒܩܰܘ ܐܳܦ ܡܶܣܟܺܢܽܘܬܐ ܕܺܝܠܝ . ܕܺܝܠܟܽܘܢ ܥܽܘܬܪܟܽܘܢ ܐܺܝܬܰܘܗܝ ܥܽܘܬܪܐ . ܕܺܝܠܝ ܕܶܝܢ ܡܶܣܟܺܢܽܘܬܝ ܐܺܝܬܶܝܗ̇ ܥܽܘܬܪܐ . ܠܰܘ ܣܰܓܺܝ ܪܰܒܳܐ ܗܳܕܶܐ ܆ ܕܥܽܘܬܪܐ ܥܽܘܬܪܐ ܢܶܫܬܰܡܰܗ . ܬܰܡܺܝܡܐ ܕܶܝܢ ܘܪܰܒܳܐ ܆ ܡܳܐ ܕܡܶܣܟܺܢܽܘܬܐ ܐܺܝܬܶܝܗ̇ ܥܽܘܬܪܐ . ܕܰܒܣܰܩܽܘܒܠܐ ܡܶܬܟܰܪܙܐ ܪܰܒܽܘܬܐ . ܡܐ ܕܶܝܢ ܕܢܰܣܺܝܬܽܘܢ ܐܳܦ ܗܳܠܶܝܢ ܕܺܝܠܝ ܆ ܐܶܠܐ ܒܰܣܺܝ̈ܡܳܢ ܘܩܰܠܺܝ̈ܠܳܢ ܡܶܢ ܕܺܝܠܟܽܘܢ ܆ ܦܢܰܘ ܛܥܶܢܘ ܡܰܘܒ̈ܠܰܝܟܽܘܢ ܩܰܕ̈ܡܳܝܳܬܐ . ܗܳܐ ܬܽܘܒ ܐܳܦ ܒܝܰܕ ܗܳܕܶܐ ܣܳܗܕܽܘܬܐ ܚܰܘܝܰܢ ܡܳܪܰܢ ܆ ܕܶܐܠܐ ܐܢܳܫ ܫܳܕܶܐ ܡܰܘܒܠܶܗ ܕܥܳܠܡܐ ܆ ܠܐ ܡܶܫܟܰܚ ܛܳܥܶܢ ܢܺܝܪܶܗ ܕܰܡܫܺܝܚܐ . ܡܶܛܽܘܠ ܕܣܰܩܽܘ̈ܒܠܶܐ ܐܶܢܽܘܢ ܬܪ̈ܰܝܗܽܘܢ ܢܺܝܪ̈ܶܐ ܠܰܚ̈ܕܳܕܶܐ . ܙܰܕܺܝܩܽܘܬܐ ܓܶܝܪ ܡܶܬܩܰܢܝܐ ܗ̣ܝ ܐܳܦ ܒܥܽܘܬܪܐ . ܓܡܺܝܪܽܘܬܐ ܕܶܝܢ ܒܰܡܣܰܪܩܽܘܬܐ ܕܡܶܢ ܩܶܢ̈ܝܳܢܶܐ ܡܶܫܬܰܟܚܐ . ܘܟܽܘܠܗܽܘܢ ܐܰܝܠܶܝܢ ܕܰܪܗܶܛܘ ܒܳܬܰܪ ܓܡܺܝܪܽܘܬܐ ܆ ܐܶܢ ܒܰܚܕܰܬܐ ܘܶܐܢ ܒܥܰܬܺܝܩܬܐ ܆ ܐܶܣܬܰܪܰܩܘ ܡܶܢ ܥܽܘܬܪܐ ܘܟܶܢ ܫܰܪܺܝܘ ܒܽܐܘܪܚܐ ܕܰܓܡܺܝܪܽܘܬܐ . ܘܰܫܠܺܝ̈ܚܶܐ ܟܰܕ ܐܶܬܩܪܺܝܘ ܡܶܢ ܡܳܪܰܢ ܆ ܐܶܣܬܰܪܰܩܘ ܡܶܢ ܥܳܠܡܐ ܟܽܠܶܗ ܆ ܘܗܳܝܕܶܝܢ ܢܦܰܩܘ ܒܳܬܰܪ ܗܰܘ ܕܩܳܪܶܐ ܐܶܢܽܘܢ . ܘܗܽܘ ܬܽܘܒ ܡܳܪܰܢ ܆ ܒܰܩܢܽܘܡܶܗ ܨܳܪ ܘܚܰܘܺܝ ܠܰܢ ܫܽܘܠܳܡ ܐܽܘܪܚܐ ܘܫܽܘܪܳܝ ܐܽܘܪܚܐ . ܘܰܒܝܽܘܪܕܢܳܢ ܣܳܡ ܬܚܽܘܡܐ ܕܬܰܪ̈ܬܰܝܗܶܝܢ . ܒܗܳܝ ܓܶܝܪ ܫܰܠܶܡ ܐܽܘܪܚܐ ܢܳܡܽܘܣܳܝܬܐ ܗܳܝ ܕܪܳܕܶܐ ܒܳܗ̇ . ܡܶܛܽܠ ܕܰܢܛܰܪ ܢܳܡܽܘܣܐ . ܘܡܶܢܳܗ̇ ܫܰܪܺܝ ܒܽܐܘܪܚܐ ܕܰܓܡܺܝܪܽܘܬܐ ܇ ܗܳܝ ܕܚܰܘܺܝ ܒܰܩܢܽܘܡܶܗ ܇ ܐܰܝܟ ܕܰܠܝܽܘܠܦܳܢܐ ܕܗܳܢܽܘܢ ܕܪܳܚܡܺܝܢ ܓܡܺܝܪܽܘܬܐ . ܡܶܢ ܒܳܬܰܪ ܓܶܝܪ ܕܰܙܟܳܝܗܝ ܠܥܳܠܡܐ ܆ ܘܫܳܛ ܘܰܐܣܠܺܝ ܟܽܠ ܡܶܕܶܡ ܕܒܶܗ ܆ ܗܳܝܕܶܝܢ ܢܦܰܩ ܕܢܶܬܟܰܬܰܫ ܥܰܡ ܐܰܠܳܗܶܗ ܕܥܳܠܡܐ . ܘܰܐܝܟ ܕܰܟܒܰܫ ܒܶܝܬ ܡܶܪܕܶܗ ܕܰܒܥܶܠܕܒܳܒܐ ܆ ܢܶܟܒܽܘܫ ܐܳܦ ܠܰܩܢܽܘܡܶܗ . ܗܘܳܐ ܠܶܗ ܓܶܝܪ ܝܽܘܪܕܢܳܢ ܡܰܥܒܰܪܬܐ ܡܶܢ ܥܳܠܡܐ ܠܥܳܠܡܐ . ܡܶܢ ܥܳܠܡܐ ܦܰܓܪܳܢܳܝܐ . ܠܥܳܠܡܐ ܪܽܘܚܳܢܳܝܐ . ܘܡܶܢ ܕܽܘܒܳܪܐ ܕܢܳܡܽܘܣܐ ܆ ܠܕܽܘܒܳܪܐ ܕܕܺܝܰܬܺܩܺܐ ܚܕܰܬܐ . ܒܗܳܝ ܓܶܝܪ ܕܡܽܘܬܐ ܕܰܗܘܳܐ ܝܰܡܐ ܠܥܶܒܪ̈ܳܝܶܐ . ܕܒܶܗ̇ ܫܰܠܶܡܘ ܫܽܘܥܒܳܕܐ ܕܡܶܢ ܡܶܨܪܶܝܢ ܆ ܘܒܶܗ ܐܶܫܬܰܩܠܰܬ ܡܶܢܗܽܘܢ ܕܶܚܠܬܐ ܕܡܶܨܪ̈ܳܝܶܐ ܕܰܥܠܰܝܗܽܘܢ ܆ ܘܡܶܢܶܗ ܢܦܰܩܘ ܠܰܐܬܪܐ ܕܚܺܐܪܽܘܬܐ ܆ ܕܡܳܪܽܘܬܐ ܕܰܐܚܪܺܝܢ ܥܠܰܝܗܽܘܢ ܠܐ ܬܶܫܬܰܠܰܛ : ܘܨܶܒܝܳܢܐ ܠܰܐܚܪ̈ܳܢܶܐ ܠܐ ܢܶܥܒܕܽܘܢ : ܐܶܠܐ ܐܶܢ ܒܰܠܚܽܘܕ ܠܰܐܠܳܗܐ . ܗܳܟܰܢܐ ܐܳܦ ܝܶܫܽܘܥ ܫܰܠܶܡ ܒܝܽܘܪܕܢܳܢ ܫܽܘܥܒܳܕܶܗ ܕܢܳܡܽܘܣܐ ܆ ܘܫܰܪܺܝ ܡܶܢܶܗ ܒܚܺܐܪܽܘܬܐ ܕܕܽܘܒܳܖ̈ܶܐ . ܘܰܐܝܟ ܕܩܰܒܶܠ ܡܰܕܒܪܐ ܠܺܝܗܽܘ̈ܕܳܝܶܐ ܡܶܢ ܝܰܡܐ ܆ ܩܰܒܠܶܗ ܐܳܦ ܠܶܗ ܚܽܘܪܒܐ ܡܶܢ ܝܽܘܪܕܢܳܢ . ܟܰܕ ܠܐ ܡܶܟܺܝܠ ܨܶܒܝܳܢܐ ܡܚܺܝܠܐ ܕܢܳܡܽܘܣܐ ܡܫܰܠܡܐ ܗܘܳܐ . ܐܶܠܐ ܨܶܒܝܳܢܐ ܓܡܺܝܪܐ ܘܰܡܫܰܡܠܝܐ ܕܰܐܒܽܘܗܝ . ܕܢܶܬܶܠ ܦܽܘܩ̈ܕܳܢܶܐ ܚܠܺܝ̈ܡܶܐ ܆ ܘܰܢܚܰܘܶܐ ܕܽܘܒܳܪܐ ܪܽܘܚܳܢܐ ܘܰܓܡܺܝܪܐ ܆ ܗܰܘ ܕܗܽܘ ܨܳܒܶܐ ܒܶܗ . ܘܶܐܣܬܰܟܠ ܕܟܰܕ ܢܦܰܩ ܝܶܫܽܘܥ ܠܚܽܘܪܒܐ ܒܰܠܚܽܘܕܘܗܝ ܢܦܰܩ ܆ ܕܠܐ ܠܘܺܝܬܐ ܘܰܕܠܐ ܥܽܘܕܪܳܢܐ . ܕܠܐ ܪ̈ܳܚܡܶܐ ܒܣܺܝܥܬܶܗ ܘܠܐ ܚܰܒܺܝ̈ܒܶܐ . ܘܠܐ ܥܽܘܬܪܐ . ܘܠܐ ܩܶܢܝܳܢܐ . ܘܠܐ ܠܒܽܘ̈ܫܶܐ . ܘܠܐ ܨܶܒ̈ܬܶܐ . ܘܠܐ ܡܶܕܶܡ ܡܶܢ ܥܳܠܡܐ ܟܬܺܝܒ ܕܰܢܦܰܩ ܥܰܡܶܗ . ܐܶܠܐ ܐܶܢ ܒܰܠܚܽܘܕ ܗܽܘ ܩܢܽܘܡܶܗ . ܟܰܕ ܠܰܘܝܐ ܠܶܗ ܐܳܦ ܪܽܘܚܐ ܕܩܽܘܕܫܐ . ܕܡܶܢ ܗܳܕܶܐ ܡܰܦܰܩܬܐ ܕܡܳܪܳܟ ܆ ܬܶܣܰܒ ܠܳܟ ܛܽܘܦܣܐ ܠܡܰܦܰܩܬܐ ܕܺܝܠܳܟ ܕܡܶܢ ܥܳܠܡܐ . ܘܬܶܦܽܘܩ ܐܳܦ ܐܰܢܬ ܒܰܕܡܽܘܬܶܗ . ܟܰܕ ܠܰܝܬ ܥܠܰܝܟ ܡܶܕܶܡ ܡܶܢ ܥܳܠܡܐ . ܕܗܳܟܰܢܐ ܬܠܰܘܶܝܟ ܪܽܘܚܐ ܕܩܽܘܕܫܐ ܀ ܚܙܺܝ ܗܳܟܺܝܠ ܚܺܐܪܽܘܬܐ . ܕܰܢܦܰܩ ܒܳܗ̇ ܝܶܫܽܘܥ . ܘܦܽܘܩ ܐܳܦ ܐܰܢܬ ܐܰܟܘܳܬܶܗ . ܚܽܘܪ ܥܕܰܡܐ ܠܰܐܝܟܐ ܐܶܬܐ ܥܰܡܶܗ ܕܽܘܒܳܪܐ ܐܢܳܫܳܝܐ . ܘܰܐܝܟܐ ܫܰܒܩܶܗ . ܘܰܫܒܽܘܩܳܝܗܝ ܐܳܦ ܐܰܢܬ ܠܕܽܘܒܳܪܶܗ ܕܥܳܠܡܐ . ܐܰܝܟܐ ܕܰܫܒܰܩ ܡܳܪܳܟ ܕܽܘܒܳܪܶܗ ܕܢܳܡܽܘܣܐ . ܘܦܽܘܩ ܥܰܡܶܗ ܠܰܩܪܳܒܐ ܕܠܽܘܩܒܰܠ ܚܰܝ̈ܠܶܐ ܕܛܳܥܝܽܘܬܐ . ܗܳܢܰܘ ܕܶܝܢ ܐܳܦ ܠܬܰܟܬܽܘܫܐ ܕܥܰܡܶܗ ܕܥܳܠܡܐ . ܡܐ ܓܶܝܪ ܕܰܢܦܰܩܬ ܡܶܢܶܗ ܕܥܳܠܡܐ ܆ ܡܶܛܽܠ ܕܗܳܢܰܘ ܥܝܳܕܶܗ ܕܢܶܪܕܽܘܦ ܒܳܬܰܪ ܐܰܝܠܶܝܢ ܕܫܳܒܩܺܝܢ ܠܶܗ ܘܰܡܫܰܢܶܝܢ . ܗܦܽܘܟ ܠܳܟ ܠܬܰܟܬܽܘܫܐ ܕܰܠܩܽܘܒܠܶܗ ܆ ܘܰܗܘܺܝ ܙܩܺܝܦܐ ܠܩܽܘܒܠܶܗ ܆ ܟܰܕ ܡܶܬܕܰܟܪܰܬ ܠܗܳܝ ܕܶܐܡܰܪ ܦܰܘܠܳܘܣ ܇ ܕܰܙܩܺܝܦ ܐ̱ܢܐ ܠܥܳܠܡܐ ܘܥܳܠܡܐ ܙܩܺܝܦ ܠܺܝ . ܐܰܢܺܝܚ ܡܶܢܳܟ ܗܳܟܺܝܠ ܝܽܘܩܪܶܗ ܕܥܳܠܡܐ ܆ ܕܢܶܗܘܶܐ ܦܫܺܝܩ ܠܳܟ ܩܪܳܒܐ ܕܰܠܩܽܘܒܠܶܗ ܡܥܰܬܕܰܬ . ܘܰܣܚܺܝ ܚܠܳܦ ܝܽܘܪܕܢܳܢ ܒܡܰܝ̈ܳܐ ܕܺܝܕܰܥܬܐ ܆ ܘܒܳܬܰܪ ܡܰܣܚܽܘܬܳܟ ܐܰܩܶܦ ܒܕܽܘܒܳܪܐ ܕܪܽܘܚܐ . ܚܙܺܝ ܕܳܐܦ ܗܳܝ ܕܰܗܘܳܬ ܠܘܳܬ ܝܺܗܽܘ̈ܕܳܝܶܐ . ܛܽܘܦܣܐ ܗ̣ܝ ܕܗܳܠܶܝܢ ܕܰܠܘܳܬܳܟ ܡܶܫܬܰܡ̈ܫܳܢ . ܕܰܐܝܟܰܢܐ ܕܣܳܦ ܟܽܘܠܗܶܝܢ ܒܺܝ̈ܫܳܬܗܽܘܢ ܕܡܶܨܪ̈ܳܝܶܐ ܡܶܢ ܥܶܒܪ̈ܳܝܶܐ ܆ ܗܳܟܰܢܐ ܘܳܐܦ ܬܢܳܢ ܢܣܽܘ̈ܦܳܢ ܘܢܶܬܛܰܠܩ̈ܳܢ ܡܶܢܳܟ ܟܽܠܗܶܝܢ ܒܺܝ̈ܫܳܬܶܗ ܕܥܳܠܡܐ ܇ ܥܰܡ ܝܰܬܺܝܪ̈ܳܬܶܗ ܘܝܽܘܩܪܶܗ . ܘܨܶܦܬܶܗ ܘܡܰܪ̈ܢܝܳܬܶܗ . ܥܕܰܡܐ ܓܶܝܪ ܠܝܰܡܐ ܆ ܥܶܒܪ̈ܳܝܶܐ ܠܡܶܨܪ̈ܳܝܶܐ ܦܳܠܚܺܝܢ ܗܘܰܘ . ܡܶܢ ܝܰܡܐ ܕܶܝܢ ܘܰܠܟܐ ܆ ܠܦܽܘܠܚܳܢܐ ܕܰܐܠܳܗܐ ܕܶܐܬܦܪܶܫܘ ܡܶܢ ܡܶܠܬܐ ܕܰܐܠܳܗܐ . ܥܰܒܕܽܘܬܐ ܓܶܝܪ ܕܺܝܗܽܘ̈ܕܳܝܶܐ ܕܰܒܓܰܘ ܡܶܨܪܶܝܢ ܆ ܛܽܘܦܣܐ ܗ̣ܝ ܠܥܰܒܕܽܘܬܳܟ ܕܰܒܥܳܠܡܐ . ܘܚܺܐܪܽܘܬܐ ܕܰܫܩܰܠܘ ܒܓܰܘ ܚܽܘܪܒܐ ܆ ܕܡܽܘܬܐ ܗ̣ܝ ܬܽܘܒ ܕܚܺܐܪܽܘܬܐ ܕܒܳܬܰܪ ܡܰܦܰܩܬܳܟ ܕܡܶܢ ܥܳܠܡܐ ܡܩܰܒܶܠ ܐܰܢܬ . ܒܛܺܝܢܐ ܘܠܶܒ̈ܢܶܐ ܘܒܰܬܥܳܫܐ ܘܥܰܡ̈ܠܶܐ ܩܫܰܝ̈ܳܐ ܆ ܡܶܨܪܶܝܢ ܒܥܶܒܪ̈ܳܝܶܐ ܦܳܠܚܐ ܗܘܳܬ . ܘܰܒܡܰܪ̈ܢܝܳܬܐ ܘܨܶܦܬܐ ܘܥܳܩ̈ܳܬܐ ܘܬܶܐܢ̈ܚܳܬܐ ܆ ܐܳܦ ܥܳܠܡܐ ܦܳܠܰܚ ܒܳܟ . ܐܶܬܬܫܺܝܓܘ ܝܺܗܽܘ̈ܕܳܝܶܐ ܡܶܢ ܛܺܝܢܶܗ ܕܡܶܨܪܶܝܢ ܟܰܕ ܥܒܰܪܘ ܒܝܰܡܐ . ܐܺܝܬ ܠܳܟ ܐܳܦ ܠܳܟ ܬܰܪ̈ܬܶܝܢ ܡܰܥܡܽܘ̈ܕܝܳܢ . ܚܕܐ ܗܳܝ ܕܛܰܝܒܽܘܬܐ ܕܗܳܘܝܐ ܡܶܢ ܡܰܝ̈ܳܐ . ܘܰܐܚܪܺܬܐ ܗܳܝ ܕܨܶܒܝܳܢܳܟ . ܕܡܐ ܕܰܥܡܰܕܬ ܡܶܢ ܥܳܠܡܐ ܒܪܶܚܡܰܬ ܐܰܠܳܗܐ . ܢܒܰܓܬ ܠܒܰܪ ܡܶܢܶܗ . ܘܰܐܝܟܰܢܐ ܕܥܶܒܪ̈ܳܝܶܐ ܡܶܢ ܒܳܬܰܪ ܕܰܢܦܰܩܘ ܡܶܢ ܝܰܡܐ ܆ ܕܽܘܒܳܖ̈ܳܐ ܐܚܪ̈ܺܢܳܐ ܩܰܒܶܠ ܐܶܢܽܘܢ ܆ ܘܰܠܡܶܐܟܽܘܠܬܐ ܐܚܪܺܬܐ ܐܶܫܬܘܺܝܘ ܆ ܘܡܰܝ̈ܳܐ ܚܰܕ̈ܬܶܐ ܐܶܬܬܪܰܥܘ ܠܫܳܩܽܘܬܗܽܘܢ . ܘܦܽܘܩ̈ܕܳܢܶܐ ܐܚܪ̈ܳܢܶܐ ܘܢܳܡܽܘܣܐ ܐܶܫܬܠܶܡܘ ܠܗܽܘܢ ܕܢܶܛܪܽܘܢ : ܘܓܶܠܝ̈ܳܢܶܐ ܫܡܰܝ̈ܳܢܶܐ ܩܰܒܶܠܘ : ܘܰܠܚܶܙ̈ܘܶܐ ܪ̈ܽܘܚܳܢܶܐ ܐܶܫܬܘܺܝܘ : ܘܩܳܠܶܗ ܕܰܐܠܳܗܐ ܫܡܰܥܘ ܩܰܪܺܝܒܳܐܺܝܬ ܟܰܕ ܡܡܰܠܶܠ ܥܰܡܗܽܘܢ ܆ ܐܳܦ ܡܰܠܰܐܟ̈ܶܐ ܐܶܬܚܰܠܰܛܘ ܥܰܡܗܽܘܢ : ܘܰܠܢܶܩܦܐ ܘܰܠܫܰܘܬܳܦܽܘܬܐ ܕܚܰܝ̈ܠܶܐ ܪ̈ܽܘܚܳܢܶܐ ܐܶܬܡܰܛܺܝܘ . ܘܡܰܫܟܰܢ ܙܰܒܢܐ ܐܶܬܢܩܶܫ ܒܰܝܢܳܬܗܽܘܢ : ܘܦܽܘܪܳܫܐ ܕܬܶܫܡܶܫܬܐ ܕܒܶܗ ܐܶܬܚܰܘܺܝܘ ܇ ܘܚܶܘܝܐ ܙܩܺܝܦܐ ܐܶܬܩܒܰܥ ܠܗܽܘܢ ܒܓܰܘ ܚܽܘܪܒܐ ܆ ܠܳܐܣܝܽܘܬܐ ܘܰܠܚܽܘܠܳܡܐ ܕܢܽܘ̈ܟܬܳܬܐ ܕܰܚܘܰܘ̈ܳܬܐ ܚܰܪ̈ܡܳܢܶܐ : ܘܰܐܝܟ ܕܰܒܥܳܠܡܐ ܐܚܪܺܢܐ ܕܰܡܒܰܪܰܝ ܡܶܢ ܟܽܘܠܶܗ ܥܝܳܕܶܗ ܕܥܳܠܡܐ : ܡܶܢ ܟܰܕܽܘ ܐܺܝܬܰܘܗܝ ܗܘܳܐ ܟܽܘܠܶܗ ܕܽܘܝܳܪܗܽܘܢ ܆ ܒܗܳܕܶܐ ܕܡܽܘܬܐ ܐܳܦ ܐܰܢܬ ܡܳܐ ܕܰܢܦܰܩܬ ܡܶܢ ܥܳܠܡܐ ܐܰܝܟ ܕܡܶܢ ܡܶܨܪܶܝܢ ܇ ܥܒܰܪܬ ܒܝܰܡܐ ܕܽܐܘ̈ܠܨܳܢܶܐ . ܘܗܳܘܶܐ ܐܰܢܬ ܒܕܶܚܠܬܐ ܘܰܒܚܰܫ̈ܶܐ ܇ ܡܶܛܽܠ ܕܳܐܦ ܗܶܢܽܘܢ ܥܰܠ ܝܰܡܐ ܘܰܒܓܰܘ ܝܰܡܐ ܕܶܚܠܬܐ ܡܠܶܝܢ ܗܘܰܘ ܇ ܘܙܰܘܥܬܐ ܕܡܶܢ ܡܶܨܪ̈ܳܝܶܐ ܇ ܘܩܶܢܛܶܗ ܕܝܰܡܐ ܡܫܰܢܩܺܝܢ ܗܘܰܘ ܠܗܽܘܢ . ܘܰܥܕܰܡܐ ܕܰܢܚܶܬܘ ܠܓܰܘ ܝܰܡܐ : ܘܰܦܢܰܘ ܘܰܣܠܶܩܘ ܠܥܶܠ ܡܶܢܶܗ ܆ ܘܰܚܙܰܘ ܫܠܰܕ̈ܶܐ ܕܰܒܥܶܠܕ̈ܒܳܒܰܝܗܽܘܢ ܟܰܕ ܛܳܝ̈ܦܳܢ ܒܰܝܢܳܬ ܓܰܠ̈ܠܶܐ ܆ ܠܐ ܐܶܬܡܠܺܝܘ ܚܰܕܽܘܬܐ ܆ ܗܳܟܰܢܐ ܐܳܦ ܬܰܠܡܺܝܕܐ ܡܳܐ ܕܰܢܦܰܩ ܡܶܢ ܥܳܠܡܐ ܆ ܘܨܳܒܶܐ ܕܢܶܬܚܰܪܰܪ ܡܶܢ ܫܽܘܥܒܳܕܶܗ ܆ ܠܰܘ ܡܶܚܕܐ ܚܰܕܽܘܬܐ ܡܩܰܒܠܐ ܠܶܗ ܇ ܐܰܘ ܠܰܛܥܳܡܬܐ ܕܒܽܘ̈ܣܳܡܶܐ ܪ̈ܽܘܚܳܢܶܐ ܡܶܫܬܘܶܐ ܇ ܐܰܝܟ ܕܳܐܦܠܐ ܠܗܳܢܽܘܢ ܡܶܚܕܐ ܕܰܢܦܰܩܘ ܡܶܢ ܡܶܨܪܶܝܢ ܩܰܒܠܰܬ ܚܰܕܽܘܬܐ ܇ ܐܰܘ ܐܶܫܬܘܺܝܘ ܠܒܽܘܣܳܡܐ ܪܽܘܚܳܢܐ . ܐܶܠܐ ܦܳܓܥܐ ܒܳܟ ܒܩܰܕܡܐ ܐܳܘ ܬܰܠܡܺܝܕܐ ܆ ܒܳܬܰܪ ܫܽܘܢܳܝܳܟ ܕܡܶܢ ܥܳܠܡܐ ܆ ܕܶܚܠܬܐ ܕܽܐܘ̈ܠܨܳܢܶܐ ܘܰܫܚܳܩܐ ܕܚܽܘ̈ܫܳܒܶܐ ܘܡܶܬܬܰܘܝܳܢܽܘܬܐ ܕܥܰܠ ܡܰܦܰܩܬܳܟ ܕܡܶܢ ܥܳܠܡܐ . ܘܥܰܠ ܗܳܝ ܕܒܰܕܰܪܬ ܡܶܕܶܡ ܕܺܐܝܬ ܗܘܳܐ ܠܳܟ ܇ ܐܰܘ ܫܒܰܩܬ ܝܳܪܬܽܘܬܳܟ . ܘܫܰܢܺܝܬ ܡܶܢ ܥܽܘܡܪܐ ܕܰܐܒ̈ܳܗܰܝܟ . ܟܳܢܫܺܝܢ ܓܶܝܪ ܥܠܰܝܟ ܟܰܣܝܳܐܺܝܬ ܕܰܝ̈ܘܶܐ ܒܰܕܡܽܘܬ ܡܶܨܪ̈ܳܝܶܐ . ܘܣܛܢܐ ܪܰܒܗܽܘܢ ܐܰܝܟ ܦܶܪܥܽܘܢ . ܘܕܰܐܝܟ ܗܳܠܶܝܢ ܚܽܘ̈ܫܳܒܶܐ ܡܙܺܝܥܺܝܢ ܒܳܟ ܇ ܘܛܳܡܪܺܝܢ ܠܳܟ ܒܡܰܪ̈ܢܝܳܬܐ ܕܨܶܦܬܐ ܆ ܗܳܠܶܝܢ ܕܰܡܥ̈ܳܕܳܢ ܡܰܚܫ̈ܟܳܢ ܢܰܦܫܐ ܇ ܘܓܳܠ̈ܙܳܢ ܠܳܟ ܡܶܢ ܚܙܳܬܐ ܕܢܽܘܗܪܐ . ܕܺܐܝܕܰܥܬܶܗ ܕܰܡܫܺܝܚܐ . ܘܕܰܐܝܟ ܗܳܠܶܝܢ ܡܫܰܪܶܝܢ ܕܰܢܙܺܝܥܽܘܢ ܒܓܰܘ ܚܽܘ̈ܫܳܒܰܝܟ . ܠܡܳܢܐ ܫܒܰܩܬ ܥܳܠܡܐ ܆ ܗܰܘ ܕܳܐܦ ܒܶܗ ܦܫܺܝܩ ܗܘܳܐ ܠܳܟ ܕܬܶܙܕܰܕܰܩ . ܠܡܳܢܐ ܫܩܰܠܬ ܒܰܕܰܪܬ ܥܽܘܬܪܳܟ ܆ ܗܰܘ ܕܟܰܕ ܐܺܝܬܰܘܗܝ ܗܘܳܐ ܠܘܳܬܳܟ ܇ ܝܰܬܺܝܪܳܐܺܝܬ ܡܶܬܚܙܶܐ ܗܘܰܝܬ ܒܶܗ ܡܪܰܚܡܳܢܐ . ܗܳܫܐ ܓܶܝܪ ܡܶܛܽܠ ܕܰܡܣܰܪܗܒܳܐܺܝܬ ܦܰܠܶܓܬܳܝܗܝ . ܓܳܕܫܐ ܕܳܐܦ ܠܰܐܝܠܶܝܢ ܕܠܐ ܫܳܘܶܝܢ ܐܶܬܺܝܗܶܒ . ܐܶܠܽܘ ܕܶܝܢ ܐܶܬܢܛܰܪ ܠܘܳܬܳܟ : ܘܶܐܬܦܰܪܢܰܣ ܡܶܢܳܟ ܚܰܟܺܝܡܳܐܺܝܬ ܆ ܡܢܺܝܚ ܗܘܰܝܬ ܡܶܢܶܗ ܠܰܡܛܰܪ̈ܦܶܐ . ܡܩܰܒܶܠ ܗܘܰܝܬ ܒܺܐܝܕܶܗ ܠܰܐܟܣ̈ܢܳܝܶܐ . ܡܰܠܒܶܫ ܗܘܰܝܬ ܡܶܢܶܗ ܥܰܪ̈ܛܶܠܳܝܶܐ . ܡܶܣܬܰܥܪܺܝܢ ܗܘܰܘ ܡܶܢ ܡܰܘܗ̈ܒܳܬܳܟ ܆ ܐܳܦ ܐܺܝܚܺܝ̈ܕܳܝܶܐ ܘܕܰܝܪ̈ܳܝܶܐ . ܡܣܰܡܶܟ ܗܘܰܝܬ ܠܰܐܪ̈ܡܠܳܬܐ ܘܰܠܝܰܬܡ̈ܶܐ . ܗܳܘܶܐ ܗܘܳܐ ܥܽܘܡܪܳܟ ܠܡܺܐܢܐ ܕܟܽܘܠܗܶܝܢ ܫܰܦܺܝܪ̈ܳܬܐ . ܘܰܒܡܰܓܪܰܬ ܪܽܘܚܐ ܟܡܳܐ ܕܰܠܘܳܬܳܟ ܗܳܘܶܐ ܥܽܘܬܪܳܟ ܆ ܘܰܐܢܬ ܡܶܬܬܢܺܝܚ ܗܘܰܝܬ ܡܶܢܶܗ ܆ ܘܠܰܐܚܪ̈ܳܢܶܐ ܣܰܓܺܝ̈ܶܐܐ ܡܢܺܝܚ ܗܘܰܝܬ . ܘܗܳܘܝܳܐ ܗܘܳܬ ܙܰܕܺܝܩܽܘܬܳܟ ܆ ܐܰܝܟ ܕܰܐܒܪܳܗܳܡ ܘܺܐܝܽܘܒ . ܘܫܰܪܟܐ ܕܰܡܗܰܝ̈ܡܢܶܐ ܕܰܐܟܘܳܬܗܽܘܢ ܐܶܙܕܰܕܰܩܘ . ܕܰܠܡܐ ܝܰܬܺܝܪ ܡܶܢܗܽܘܢ ܨܳܒܶܝܬ ܕܬܺܐܪܰܒ ܙܰܕܺܝܩܽܘܬܳܟ ܆ ܘܬܽܘܒ ܐܳܦ ܠܰܐܠܳܗܐ ܐܰܝܟ ܡܶܠܬܶܗ ܕܡܳܪܳܟ ܆ ܒܳܗ̇ ܒܗܳܕܶܐ ܡܪܰܚܡܳܢܽܘܬܐ ܡܶܬܕܰܡܶܐ ܗܘܰܝܬ . ܘܬܽܘܒ ܐܳܦ ܫܡܳܐ ܛܳܒܐ ܒܶܝܬ ܒܢ̈ܰܝ ܐܢܳܫܐ ܢܳܣܶܒ ܗܘܰܝܬ . ܘܡܶܢ ܟܽܘܠ ܐܢܳܫ ܐܰܒܐ ܕܝܰܬܡ̈ܶܐ ܡܶܫܬܰܡܰܗ ܗܘܰܝܬ . ܘܟܽܠܗܽܘܢ ܕܚܳܙܶܝܢ ܘܫܳܡܥܺܝܢ . ܛܽܘܒܳܐ ܡܶܛܽܠ ܛܳܒ̈ܳܬܳܟ ܠܳܟ ܝܳܗܒܺܝܢ ܗܘܰܘ . ܘܰܟܡܐ ܕܢܳܨܚܐ ܗܘܳܬ ܙܰܕܺܝܩܽܘܬܳܟ ܩܕܳܡ ܐܰܠܳܗܐ ܆ ܗܳܟܰܢܐ ܡܶܬܓܳܠܝܐ ܗܘܳܬ ܐܳܦ ܠܰܚܙܳܬܐ ܕܰܒܢ̈ܰܝ ܐܢܳܫܳܐ . ܘܬܽܘܒ ܕܳܐܦ ܠܰܐܚܪ̈ܳܢܶܐ ܗܳܘܶܐ ܗܘܰܝܬ ܕܡܽܘܬܐ ܛܳܒܬܐ ܕܰܢܡܰܪܽܘܢ ܒܳܟ . ܟܡܳܐ ܓܶܝܪ ܕܚܳܙܶܝܢ ܗܘܰܘ ܠܳܟ ܡܳܪ̈ܰܝ ܥܽܘܬܪܐ ܕܰܐܟܘܳܬܳܟ : ܕܩܶܢ̈ܝܳܢܰܝܟ ܠܰܣܢܺܝ̈ܩܶܐ ܡܦܰܠܓܰܬ ܆ ܐܳܦ ܗܶܢܽܘܢ ܒܰܕܡܽܘܬܳܟ ܡܶܬܚܰܦܛܺܝܢ ܗܘܰܘ ܘܗܳܘܶܝܢ ܝܳܗܽܘ̈ܒܶܐ . ܘܡܶܢ ܗܳܪܟܐ ܙܰܕܺܝܩܽܘܬܐ ܥܦܺܝܦܬܐ ܡܟܰܢܶܫ ܗܘܰܝܬ ܠܳܟ ܚܕܳܐ ܕܡܰܘܗܰܒܬܳܟ ܕܺܝܠܳܟ ܆ ܘܰܐܚܪܺܬܐ ܕܰܗܘܰܝܬ ܥܶܠܬܐ ܕܰܡܪܰܚܡܳܢܽܘܬܐ ܠܰܐܚܪ̈ܳܢܶܐ . ܕܰܗܘܰܘ ܐܳܦ ܗܶܢܽܘܢ ܝܳܗܽܘ̈ܒܶܐ ܐܰܟܘܳܬܳܟ . ܘܶܐܢ ܕܬܶܗܘܶܐ ܨܰܝܳܡܐ ܨܳܒܶܐ ܗܘܰܝܬ . ܦܫܺܝܩ ܗܘܳܐ ܠܳܟ ܐܳܦ . ܟܰܕ ܐܺܝܬܰܝܟ ܒܓܰܘ ܥܳܠܡܐ . ܐܰܝܟ ܫܰܪܟܐ ܕܚܳܙܶܝܬ ܒܓܰܘ ܥܳܠܡܐ ܆ ܐܳܦ ܨܰܝ̈ܳܡܶܐ ܣܰܓܺܝ̈ܶܐܐ . ܘܰܒܗܳܕܶܐ ܬܽܘܒ ܝܰܬܺܝܪܳܐܺܝܬ ܝܳܪܶܒ ܗܘܳܐ . ܢܶܨܚܳܢܶܗ ܕܨܰܘܡܳܟ ܇ ܟܡܳܐ ܕܩܰܪ̈ܺܝܒܳܢ ܗܘ̈ܰܝ ܠܳܟ ܡܶܐܟ̈ܠܳܬܐ . ܘܰܣܕܺܝܪ̈ܳܢ ܗܘ̈ܰܝ ܩܕܳܡ ܚܙܳܬܳܟ ܐܪ̈ܓܺܝܓܳܬܳܗ̇ ܕܟܰܪܣܐ . ܘܰܠܟܽܘܠܗܶܝܢ ܒܚܰܝܠܐ ܕܰܡܣܰܝܒܪܳܢܽܘܬܳܟ ܙܳܟܶܐ ܗܘܰܝܬ . ܒܗܳܕܶܐ ܓܶܝܪ ܐܳܦ ܝܰܬܺܝܪ ܡܶܢ ܐܺܝܚܺܝ̈ܕܳܝܶܐ ܡܶܬܝܰܬܰܪ ܗܘܰܝܬ . ܡܶܛܽܠ ܕܗܰܘ ܕܙܳܟܶܐ ܠܩܰܪ̈ܺܝܒܳܬܐ ܕܰܫܟܺܝ̈ܚܳܢ ܠܶܗ ܕܢܶܬܚܰܫܰܚ ܒܗܶܝܢ . ܐܶܠܽܘ ܨܳܒܶܐ ܗܘܳܐ . ܣܰܓܺܝ ܗ̣ܘ ܢܶܨܚܳܢܶܗ ܆ ܛܳܒ ܡܶܢ ܗܰܘ ܕܡܶܢ ܒܠܳܝ ܕܠܰܝܬ ܠܶܗ ܐܺܝܬܰܘܗܝ ܒܰܡܣܰܝܒܪܳܢܽܘܬܐ . ܕܳܐܦ ܠܐ ܐܶܢ ܒܳܥܶܐ ܕܢܶܬܬܢܺܝܚ ܘܢܶܬܒܰܣܰܡ ܣܳܕܪ̈ܳܢ ܠܶܗ ܨܶܒܘ̈ܳܬܐ ܕܰܢܝܳܚܶܗ . ܐܶܢ ܕܶܝܢ ܨܠܽܘܬܐ ܡܰܚܶܒ ܗܘܰܝܬ ܆ ܐܳܦ ܗܳܕܶܐ ܦܫܺܝܩܐ ܗܘܳܬ ܠܳܟ ܘܕܰܬܨܰܠܶܐ ܒܓܰܘ ܒܰܝܬܳܟ ܟܰܣܝܳܐܺܝܬ ܆ ܘܰܕܬܺܐܙܰܠ ܒܟܽܠ ܥܶܕܳܢ ܠܗܰܝܟܠܐ ܕܰܐܠܳܗܐ . ܘܬܰܘܒܶܠ ܥܰܡܳܟ ܐܳܦ ܠܰܐܚܪ̈ܳܢܶܐ . ܘܠܰܝܬ ܗܘܳܬ ܚܕܳܐ ܫܰܦܺܝܪܬܐ ܕܨܳܒܶܐ ܗܘܰܝܬ ܕܬܶܥܒܶܕ ܆ ܕܠܐ ܒܓܰܘ ܥܳܠܡܐ ܝܰܬܺܝܪܳܐܺܝܬ . ܦܫܺܝܩܐ ܗܘܳܬ ܠܳܟ . ܡܰܢܽܘ ܓܶܝܪ ܡܰܣܠܶܐ ܢܝ̈ܳܚܶܐ ܥܰܡ ܡܰܠܟܽܘܬܐ . ܘܡܰܢܽܘ ܡܶܫܬܐܶܠ ܡܶܢ ܕܠܐ ܢܶܬܒܰܣܰܡ ܐܳܦ ܗܳܪܟܐ ܇ ܐܶܢ ܫܰܪܺܝܪܐ ܠܶܗ ܕܳܐܦ ܒܽܘܣܳܡܐ ܕܰܥܬܺܝܕ ܡܰܛܰܝܰܒ ܠܶܗ ܆ ܗܳܕܶܐ ܕܠܳܟ ܕܺܝܠܳܟ ܫܟܺܝܚܐ ܗܘܳܬ . ܡܶܛܽܠ ܡܪܰܚܡܳܢܽܘܬܳܟ ܇ ܘܙܶܕ̈ܩܳܬܳܟ ܕܰܠܘܳܬ ܡܶܣ̈ܟܺܢܶܐ . ܘܡܶܢ ܒܳܬܰܪ ܗܳܠܶܝܢ ܬܽܘܒ ܆ ܐܚܪ̈ܳܢܝܳܬܐ ܆ ܡܟܰܢܫܺܝܢ ܘܟܳܫܶܝܢ ܥܰܠ ܢܰܦܫܳܟ ܇ ܗܶܢܽܘܢ ܗܳܠܶܝܢ ܕܰܝ̈ܘܶܐ ܒܺܝ̈ܫܶܐ ܥܰܡ ܪܰܒܗܽܘܢ ܣܛܢܐ ܆ ܟܰܕ ܨܳܝܪ̈ܺܝܢ ܩܕܳܡ ܥܰܝ̈ܢܰܝܟ ܥܰܡ̈ܠܶܝܗ̇ ܕܥܳܢܘܳܝܽܘܬܐ ܆ ܘܟܺܐܒ̈ܶܐ ܩܫܰܝ̈ܳܐ ܕܓܳܕܫܺܝܢ ܠܨܰܝ̈ܳܡܶܐ . ܘܟܽܘܪ̈ܗܳܢܶܐ ܡܰܪ̈ܺܝܪܶܐ ܇ ܕܡܶܬܝܰܠܕܺܝܢ ܡܶܢ ܢܰܚܒܽܘܬܐ ܕܣܰܝܒܪ̈ܳܬܐ ܇ ܗܳܢܽܘܢ ܕܳܐܦܠܐ ܕܰܠܺܝܠܺܝܢ ܠܳܐܣܝܽܘܬܗܽܘܢ ܇ ܘܳܐܦ ܠܐ ܦܫܺܝܩ ܠܳܟ ܕܬܰܐܣܶܐ ܐܶܢܽܘܢ ܇ ܡܶܛܽܠ ܕܠܐ ܡܨܶܝܬ ܕܬܶܬܚܰܫܰܚ ܒܰܐܝܠܶܝܢ ܕܡܰܐܣ̈ܝܳܢ ܘܡܰܚ̈ܠܡܳܢ ܠܗܽܘܢ . ܘܶܐܢ ܬܶܬܪܡܶܐ ܕܰܬܩܰܪܶܒ ܠܗܽܘܢ ܣܽܘ̈ܡܳܟܶܐ ܐܢ̈ܳܫܳܝܶܐ ܡܶܛܽܠ ܐܽܘ̈ܠܨܳܢܶܐ ܕܟܺܐܒ̈ܰܝܟ ܆ ܗܘܰܝܬ ܠܳܟ ܟܶܫܠܐ ܠܰܐܚܪ̈ܳܢܶܐ ܕܚܳܙܶܝܢ ܠܳܟ . ܘܬܽܘܒ ܕܢܰܓܺܝܪܐ ܗܝ ܐܽܘܪܚܐ ܕܺܝܠܶܗ ܕܗܳܢܐ ܕܽܘܒܳܪܐ . ܘܶܐܠܐ ܐܶܢ ܒܡܰܘܬܐ ܠܐ ܡܶܫܬܰܠܡܐ . ܘܶܐܢ ܨܳܒܶܝܬ ܕܬܶܬܶܠ ܠܳܗ̇ ܫܽܘܠܳܡܐ ܆ ܟܰܕ ܐܺܝܬܰܝܟ ܒܚܰܝ̈ܶܐ ܘܰܬܦܽܘܫ ܡܶܢ ܥܰܡ̈ܠܰܝܟ ܆ ܗܐ ܥܒܺܝܕܰܬ ܓܽܘܚܟܐ ܘܒܶܙܚܐ ܠܟܽܘܠܗܽܘܢ ܝܳܕܽܘ̈ܥܰܝܟ . ܘܰܕܠܐ ܬܦܽܘܫ ܆ ܗܐ ܛܥܺܝܢ ܐܰܢܬ ܝܽܘܩܪܐ ܕܽܐܘ̈ܠܨܳܢܶܐ . ܘܡܶܢ ܣܰܓܺܝ̈ܳܐܬܐ ܣܳܓܶܐ ܫܽܘܢܳܩܳܟ . ܚܕܳܐ ܡܶܢ ܝܽܘܩܪܐ ܕܥܰܡ̈ܠܰܝܟ ܆ ܘܰܐܚܪܺܬܐ ܡܶܢ ܢܰܓܺܝܪܽܘܬܗܽܘܢ . ܘܬܽܘܒ ܡܶܢ ܟܺܐܒ̈ܶܐ ܘܟܽܘܪ̈ܗܳܢܶܐ ܕܡܶܬܝܰܠܕܺܝܢ ܡܶܢ ܥܰܡ̈ܠܶܐ . ܘܬܽܘܒ ܗܳܝ ܕܠܐ ܦܫܺܝܩ ܠܳܟ ܕܰܬܩܰܪܶܒ ܠܗܽܘܢ ܥܽܘܕܪ̈ܳܢܶܐ . ܘܬܽܘܒ ܕܶܐܢ ܨܳܒܶܝܬ ܕܬܶܬܢܺܝܚ ܡܶܢ ܐܽܘ̈ܠܨܳܢܰܝܟ . ܒܝܰܕ ܣܽܘ̈ܡܳܟܶܐ ܕܰܠܗܽܘܢ ܡܩܰܪܶܒ ܐܰܢܬ ܆ ܗܳܘܶܝܬ ܠܳܟ ܓܽܘܚܟܳܐ ܠܚܳܙ̈ܝܰܝܟ . ܘܬܽܘܒ . ܕܰܗܘܰܝܬ ܢܽܘܟܪܳܝܐ ܠܓܶܢܣܳܟ ܘܰܠܪ̈ܳܚܡܰܝܟ ܆ ܘܕܳܐܦ ܠܐ ܠܡܰܡܠܠܐ ܘܥܶܢܝܳܢܐ ܕܥܰܡܗܽܘܢ ܝܳܗܶܒ ܠܳܟ ܢܳܡܽܘܣܐ ܕܕܽܘܒܳܖ̈ܰܝܟ ܕܬܶܬܩܰܪܰܒ . ܘܡܶܣܬܰܢܩܰܬ ܬܽܘܒ ܕܬܶܣܰܒ ܛܰܝܒܽܘܬܐ ܡܶܢ ܐܚܪ̈ܳܢܶܐ ܆ ܐܰܢܬ ܕܺܐܝܬܰܝܟ ܗܘܰܝܬ ܝܳܗܽܘܒܐ ܕܛܰܝܒܽܘܬܐ ܠܰܐܚܪ̈ܳܢܶܐ . ܘܶܐܢ ܬܶܬܪܡܶܐ ܘܬܶܣܰܒ ܆ ܗܐ ܡܶܬܡܰܫܟܢܰܬ ܠܳܟ ܠܫܽܘܦܪܽܘܢܽܘܬܐ ܕܗܳܢܽܘܢ ܕܢܳܣܒܰܬ ܡܶܢܗܽܘܢ . ܘܰܕܠܐ ܬܽܘܒ ܬܶܣܰܒ ܆ ܗܐ ܡܶܫܬܰܢܰܩ ܐܰܢܬ ܒܰܐܢܰܢܩܺܐ ܕܚܰܣܺܝܪܽܘܬܐ ܀ ܗܳܠܶܝܢ ܗܳܟܺܝܠ ܘܕܰܐܟܘܳܬܗܶܝܢ ܡܟܰܢܫܺܝܢ ܕܰܝ̈ܘܶܐ . ܘܡܰܝܬܶܝܢ ܥܰܠ ܪܶܥܝܳܢܶܗ ܕܬܰܠܡܺܝܕܐ ܇ ܡܶܚܕܐ ܕܢܳܦܶܩ ܡܶܢ ܥܳܠܡܐ . ܘܫܳܕܶܝܢ ܠܶܗ ܒܕܶܚܠܬܐ ܘܰܒܣܽܘܪܳܕܐ ܆ ܘܰܡܕܰܘܕܺܝܢ ܬܰܩܺܝܢܽܘܬܐ ܕܚܽܘ̈ܫܳܒܰܘܗܝ ܆ ܘܡܰܪܡܶܝܢ ܠܶܗ ܒܦܽܘܫܳܟ ܐܺܝ̈ܕܰܝܳܐ . ܕܡܳܢܐ ܢܶܥܒܶܕ ܠܐ ܢܶܕܰܥ . ܘܰܡܛܰܒܥܺܝܢ ܠܳܗ̇ ܠܢܰܦܫܶܗ ܒܟܰܪܝܽܘܬܐ . ܘܰܡܩܺܝܡܺܝܢ ܠܶܗ ܒܶܝܬ ܡܶܨ̈ܥܳܝܳܬܐ ܠܰܐܚܪ̈ܳܝܳܬܐ ܆ ܕܢܶܬܥܗܰܕ ܗܳܠܶܝܢ ܕܰܫܒܰܩ ܆ ܘܰܕܢܶܬܕܟܰܪ ܗܳܠܶܝܢ ܕܰܥܬܺܝ̈ܕܳܢ . ܘܚܳܐܰܪ ܒܗܽܘܢ ܒܡܶܠܟ̈ܰܝܗܽܘܢ ܒܓܰܘ ܪܶܥܝܳܢܶܗ ܆ ܕܰܐܝܟ ܗܰܘ ܕܺܐܝܬ ܠܗܽܘܢ ܦܝܳܣܐ ܆ ܝܰܬܺܝܪܳܐܺܝܬ ܕܳܐܦ ܗܶܢܽܘܢ ܚܽܘ̈ܫܳܒܶܐ ܆ ܗܳܢܽܘܢ ܕܰܡܙܺܝܥܺܝܢ ܒܳܟ ܒܩܰܕܡܳܝܬܐ ܆ ܠܰܘ ܕܙܰܠܺܝܠܽܘܬܐ ܘܕܰܣܪܺܝܚܽܘܬܐ ܘܰܕܕܽܘܒܳܖ̈ܶܐ ܒܺܝ̈ܫܶܐ ܐܺܝܬܰܝܗܽܘܢ ܆ ܐܶܠܐ ܕܰܡܪܰܚܡܳܢܽܘܬܐ ܘܰܕܪܶܚܡܰܬ ܙܶܕ̈ܩܳܬܐ ܆ ܥܰܡ ܫܰܪܟܐ ܕܟܽܠܗܶܝܢ ܛܳܒ̈ܳܬܐ ܇ ܕܰܡܨܶܐ ܒܰܪܢܳܫܐ ܕܢܶܥܒܶܕ ܟܰܕ ܐܺܝܬܰܘܗܝ ܒܓܰܘ ܥܳܠܡܐ . ܘܗܳܠܶܝܢ ܠܰܘ ܐܰܝܟ ܪ̈ܳܚܡܰܝ ܛܳܒ̈ܳܬܐ ܡܙܺܝܥܺܝܢ ܒܓܰܘ ܢܰܦܫܳܟ ܆ ܐܶܠܐ ܕܰܢܬܰܚܬܽܘܢܳܟ ܡܶܢ ܕܰܪܓܐ ܪܳܡܐ ܕܙܰܕܺܝܩܽܘܬܐ ܆ ܠܰܐܚܪܺܢܐ ܕܡܰܟܺܝܟ ܡܶܢܶܗ . ܘܡܐ ܕܶܐܫܬܡܰܥܬ ܠܗܽܘܢ ܘܰܢܚܶܬܬ ܥܰܡܗܽܘܢ ܆ ܘܳܐܦ ܡܶܢܶܗ ܕܗܰܘ ܡܰܚܬܺܝܢ ܠܳܟ . ܠܕܰܪܓܐ ܐܚܪܺܢܐ ܕܰܡܬܰܚܬܰܝ ܡܶܢܶܗ . ܘܰܒܩܰܠܺܝܠ ܩܰܠܺܝܠ ܡܝܰܒܠܺܝܢ ܘܢܳܓܕܺܝܢ ܡܰܚܬܺܝܢ ܠܳܟ ܆ ܥܕܰܡܐ ܕܢܶܣܚܦܽܘܢ ܘܰܢܛܰܒܥܽܘܢܳܟ ܒܥܽܘܡܩܐ ܕܒܺܝ̈ܫܳܬܐ ܆ ܨܢܺܝ̈ܥܶܐ ܐܶܢܽܘܢ ܓܶܝܪ ܒܡܶܠ̈ܟܰܝܗܽܘܢ . ܕܡܶܢ ܐܰܝܟܐ ܕܚܳܙܶܝܢ ܠܳܟ ܕܰܐܚܺܝܕ ܐܰܢܬ ܆ ܡܶܢ ܬܰܡܳܢ ܗܳܘܶܝܢ ܡܪ̈ܰܒܝܳܢܶܐ ܠܚܰܫ̈ܰܝܟ . ܠܰܘ ܓܶܝܪ ܡܶܕܶܡ ܕܣܳܢܶܝܬ ܡܶܚܕܐ ܫܳܩܠܺܝܢ ܡܩܰܪܒܺܝܢ ܠܳܟ ܒܡܶܠ̈ܟܰܝܗܽܘܢ ܆ ܐܶܠܐ ܒܶܗ ܒܗܰܘ ܡܶܕܶܡ ܕܚܰܒܺܝܒ ܥܠܰܝܟ . ܘܡܶܟܺܝܠ ܗܳܘܶܝܢ ܠܳܟ ܡܦܺܝ̈ܣܳܢܶܐ ܆ ܕܩܰܠܺܝܠ ܒܰܠܚܽܘܕ ܢܰܫܦܽܘܢܳܟ ܡܶܢ ܚܺܝܨܽܘܬܐ ܕܕܽܘܒܳܪܳܟ . ܘܡܶܟܺܝܠ ܒܗܳܠܶܝܢ ܟܽܠܗܶܝܢ ܆ ܕܰܐܘܳܢܐ ܕܚܽܘ̈ܫܳܒܶܐ ܥܳܫܶܢ ܥܠܰܝܟ . ܘܟܰܪܝܽܘܬܐ ܘܰܩܥܳܬܐ ܡܶܬܚܰܕܬܳܢ ܒܓܰܘ ܪܶܥܝܳܢܳܟ . ܟܰܕ ܫܰܪܝܐ ܠܗܰܠ ܡܶܢܳܟ ܚܰܕܽܘܬܐ ܒܪܽܘܚܩܐ . ܚܰܕܽܘܬܐ ܕܥܳܠܡܐ ܡܶܛܽܠ ܕܰܫܒܰܩܬܳܗ̇ . ܘܗܳܝ ܕܰܡܫܺܝܚܐ ܡܶܛܽܠ ܕܠܐ ܐܶܬܡܰܛܺܝܬ ܠܳܗ̇ . ܘܦܳܝܫܐ ܠܳܗ̇ ܢܰܦܫܳܟ ܒܰܡܨܰܥܬܐ ܕܗܳܠܶܝܢ ܡܰܚܫܽܘ̈ܠܶܐ ܆ ܐܰܝܟ ܐܶܠܦܐ ܕܕܰܡܺܝܟ ܩܽܘܒܰܪܢܺܝܛܳܗ̇ ܇ ܟܰܕ ܡܶܬܢܰܩܫܐ ܠܟܐ ܘܰܠܗܰܠ ܇ ܘܦܳܗܝܐ ܘܡܶܫܬܰܩܦܐ ܠܟܽܠ ܓܰܒܺܝ̈ܢ ܇ ܘܡܶܬܛܰܪܝܐ ܠܟܽܘܠ ܟܶܫ̈ܠܺܝܢ ܇ ܘܢܳܦܨܺܝܢ ܠܳܗ̇ ܟܽܠ ܦܽܘ̈ܠܳܓܺܝܢ . ܘܡܶܬܕܰܘܕܐ ܡܰܪܕܺܝܬܐ ܕܽܐܘܪܚܶܗ ܕܡܰܕܥܐ ܆ ܘܡܶܬܛܥܶܝܢ ܡܶܢ ܩܕܳܡܰܝܟ ܐܳܬܘ̈ܳܬܐ ܕܰܫܒܺܝ̈ܠܶܐ ܕܗܰܠܟ̈ܳܬܳܟ ܆ ܘܡܶܬܟܫܶܐ ܥܠܰܝܟ ܝܽܘܩܪܐ . ܘܳܐܚܕܐ ܠܳܟ ܢܰܘܡܬܐ ܒܦܰܓܪܳܟ ܘܰܒܢܰܦܫܳܟ . ܘܰܐܝܟ ܕܰܒܠܺܠܝܐ ܡܶܬܛܰܒܥܰܬ ܒܫܶܢܬܐ ܝܰܩܺܝܪܬܐ ܕܡܰܐܺܝܢܽܘܬܐ . ܘܰܐܟܙܢܐ ܕܣܳܓܝܐ ܕܶܚܠܬܐ ܒܥܶܕܳܢܐ ܕܠܺܠܝܐ . ܥܰܠ ܗܳܢܽܘܢ ܕܺܐܝܬܰܝܗܽܘܢ ܒܶܗ ܆ ܗܳܟܰܢܐ ܣܳܓܝܐ ܥܠܰܝܟ ܕܶܚܠܬܐ ܇ ܡܶܛܽܠ ܕܥܶܡܛܰܬ ܠܳܗ̇ ܢܰܦܫܳܟ ܡܶܢ ܢܽܘܗܪܐ ܕܺܐܝܕܰܥܬܐ . ܚܠܳܦ ܓܶܝܪ ܢܽܘܗܪܐ ܒܓܰܘ ܥܳܠܡܐ ܇ ܐܺܝܬܶܝܗ̇ ܐܺܝܕܰܥܬܐ ܒܓܰܘ ܢܰܦܫܐ ܇ ܗܳܝ ܕܡܶܢܳܗ̇ ܡܶܬܝܰܠܕܐ ܐܳܦ ܚܰܕܽܘܬܐ . ܘܰܐܟܙܢܐ ܕܰܒܫܽܘܢܳܝܶܗ ܕܢܽܘܗܪܐ ܡܶܬܺܝܠܶܕ . ܚܶܫܽܘܟܐ ܒܓܰܘ ܒܪܺܝܬܐ ܆ ܗܳܟܰܢܐ ܒܰܓܠܺܝܙܽܘܬܐ ܕܺܐܝܕܰܥܬܐ ܕܪܽܘܚ ܇ ܡܶܬܦܪܶܣ ܒܓܰܘ ܐܰܬܪܳܗ̇ ܕܢܰܦܫܐ ܚܶܫܽܘܟܐ ܕܥܳܩܬܐ ܇ ܘܥܰܡܛܳܢܐ ܕܟܰܪܝܽܘܬܐ . ܘܡܶܢ ܗܳܪܟܐ ܡܫܰܪܝܐ ܕܬܶܬܺܝܠܶܕ ܒܳܗ̇ ܕܶܚܠܬܐ ܆ ܥܰܠ ܕܰܥܒܰܪ ܘܥܰܠ ܕܳܐܬܝ̈ܳܢ . ܘܥܳܩܬܐ ܘܣܽܘܪܳܕܐ . ܘܩܶܢܛܐ ܘܰܡܚܺܝܠܽܘܬܐ . ܘܰܙܥܽܘܪܽܘܬ ܪܶܥܝܳܢܐ . ܘܰܐܠܺܝܨܽܘܬ ܚܽܘ̈ܫܳܒܶܐ . ܘܰܫܚܳܩܐ ܐܰܡܺܝܢܐ ܕܡܶܢܳܗ̇ ܘܒܳܗ̇ ܟܽܘܠ ܥܶܕܳܢ ܡܶܬܚܰܕܰܬ ܠܗ̇ . ܘܓܳܕܫܐ ܕܰܡܥܳܩܐ ܟܰܕ ܠܰܝܬ ܕܶܚܠܬܐ ܕܥܳܩܬܐ . ܘܰܡܕܰܘܰܕ ܗܰܘܢܳܗ̇ . ܟܰܕ ܠܐ ܡܦܳܣܐ ܕܡܳܢܳܐ ܗ̣ܝ ܥܶܠܬܐ ܕܕܽܘܘܳܕܳܗ̇ . ܘܠܐ ܒܰܣܺܝܡܺܝܢ ܠܳܗ̇ ܟܽܠ ܟܽܠܶܗ ܘܠܐ ܚܰܕ ܡܶܢ ܙܰܘ̈ܥܶܝܗ̇ ܀ ܒܗܳܢܐ ܗܳܟܺܝܠ ܐܰܬܪܐ ܐܺܝܬ ܠܳܟ ܕܬܶܥܒܰܪ . ܐܳܘ ܬܰܠܡܺܝܕܐ ܕܢܳܦܶܩ ܡܶܢ ܥܳܠܡܐ . ܕܰܐܝܟ ܥܰܡܐ ܡܶܢ ܡܶܨܪܶܝܢ ܐܳܦ ܐܰܢܬ ܐܶܬܩܪܺܝܬ ܘܰܢܦܰܩܬ ܒܳܬܰܪ ܐܰܠܳܗܐ . ܘܰܐܝܟܰܢܳܐ ܕܣܺܝܓ ܗܘܳܐ ܝܰܡܐ ܩܕܳܡ ܥܶܒܪ̈ܳܝܶܐ ܆ ܘܪܳܕܦܺܝܢ ܗܘܰܘ ܡܶܨܪ̈ܳܝܶܐ ܒܳܬܰܪܗܽܘܢ ܆ ܗܳܟܰܢܐ ܣܺܝܡ ܩܕܳܡܰܝܟ . ܥܽܘܡܩܐ ܕܚܺܝܠܐ ܕܽܐܘ̈ܠܨܳܢܶܐ ܆ ܘܚܰܫ̈ܶܐ ܘܥܰܡ̈ܠܶܐ ܘܛܽܘܪ̈ܳܦܶܐ ܇ ܘܫܽܘ̈ܢܳܩܶܐ . ܘܚܰܣܺܝܪܽܘܬܐ ܘܡܶܣܟܺܢܽܘܬܐ ܇ ܘܟܺܐܒ̈ܶܐ ܘܟܽܘܪ̈ܗܳܢܶܐ ܇ ܘܰܓܠܺܝܙܽܘܬܐ ܕܡܶܢ ܪ̈ܳܚܡܶܐ . ܘܪܰܚܺܝܩܽܘܬܐ ܕܡܶܢ ܓܶܢܣܐ ܇ ܘܡܰܒܥܕܽܘܬܐ ܕܡܶܢ ܐܰܒܳܗ̈ܶܐ ܇ ܘܫܶܬܩܐ ܘܫܶܠܝܐ ܇ ܘܰܚܒܺܝܫܽܘܬܐ ܐܰܠܺܝܨܬܐ ܇ ܘܰܠܒܽܘܫܐ ܡܡܰܟܟܳܐ ܇ ܘܡܶܐܟܽܘܠܬܐ ܢܰܚܽܘܒܬܐ ܆ ܘܰܢܙܺܝܪܽܘܬܐ ܘܥܳܢܘܳܝܽܘܬܐ ܇ ܘܚܶܣ̈ܕܶܐ ܘܨܰܥܪ̈ܶܐ . ܐܶܢ ܬܶܬܪܰܦܶܐ ܇ ܘܥܰܡ̈ܠܶܐ ܘܰܬܥ̈ܳܫܶܐ ܐܶܢ ܬܰܟܫܰܪ ܇ ܘܫܰܗܪܐ ܡܕܰܝܒܳܢܐ ܇ ܘܨܶܗܝܐ ܡܫܰܢܩܳܢܐ ܟܰܦܢܳܐ ܡܢܰܘܠܳܢܐ . ܗܳܠܶܝܢ ܗܳܟܺܝܠ ܟܽܠܗܶܝܢ ܘܕܰܐܟܘܳܬܗܶܝܢ ܆ ܐܰܝܟ ܝܰܡܐ ܕܚܺܝܠܐ ܣܳܝܓܺܝܢ ܩܕܳܡ ܡܰܦܰܩܬܳܟ . ܟܰܕ ܪܳܕܦܺܝܢ ܠܳܟ ܡܶܢ ܒܶܣܬܪܳܟ ܕܰܝ̈ܘܶܐ ܒܰܕܡܽܘܬ ܡܶܨܪ̈ܳܝܶܐ . ܐܶܠܐ ܠܐ ܬܶܕܚܰܠ ܘܠܐ ܬܶܬܪܗܶܒ . ܡܶܛܽܠ ܕܰܚܠܳܦ ܡܽܘܫܶܐ . ܝܶܫܽܘܥ ܐܺܝܬ ܥܰܡܳܟ ܇ ܒܛܽܘܦܣܐ ܓܶܝܪ ܕܕܰܒܺܝܩ ܗܘܳܐ ܡܽܘܫܶܐ ܠܰܟܢܽܘܫܬܐ ܆ ܗܳܟܰܢܐ ܘܳܐܦ ܡܫܺܝܚܐ ܕܰܒܺܝܩ ܠܢܰܦܫܳܟ ܟܰܣܝܳܐܺܝܬ . ܘܳܐܡܰܪ ܐܳܦ ܠܘܳܬ ܚܽܘ̈ܫܳܒܰܝܟ ܐܰܠܺܝ̈ܨܶܐ ܘܰܫܚܺܝ̈ܩܶܐ . ܗܳܝ ܕܡܶܢ ܡܽܘܫܶܐ ܠܘܳܬ ܝܺܗܽܘ̈ܕܳܝܶܐ ܐܶܬܰܐܡܪܰܬ . ܕܡܳܪܝܐ ܢܶܬܟܰܬܰܫ ܥܰܠ ܐܰܦܰܝ̈ܟܽܘܢ ܆ ܟܰܕ ܐܰܢܬܘܢ ܬܶܗܘܽܘܢ ܫܠܶܝܢ . ܠܐ ܕܶܝܢ ܬܶܗܘܶܐ ܒܕܶܚܠܬܐ ܐܰܝܟ ܕܰܗܘܳܐ ܥܰܡܐ . ܐܶܠܐ ܐܶܬܬܥܺܝܪ ܘܰܫܗܰܪ . ܐܰܝܟ ܡܽܘܫܶܐ ܘܰܓܥܺܝ ܠܘܳܬ ܡܳܪܝܐ ܐܰܝܟ ܕܓܳܥܶܐ ܗܘܳܐ . ܗܳܟܰܢܐ ܓܶܝܪ ܟܬܺܝܒ . ܕܨܰܠܺܝ ܡܽܘܫܶܐ ܟܽܘܠܶܗ ܠܺܠܝܐ . ܒܰܓܥܳܬܐ ܣܰܓܺܝܐܬܐ ܘܰܒܚܰܫ̈ܶܐ . ܘܗܳܝܕܶܝܢ ܒܡܰܛܰܪܬܐ ܕܨܰܦܪܐ ܐܶܡܰܪ ܠܶܗ ܡܳܪܝܐ . ܡܳܢܐ ܓܳܥܶܐ ܐܰܢܬ ܩܕܳܡܰܝ . ܐܰܪܟܶܢ ܐܺܝܕܳܟ ܥܰܠ ܝܰܡܐ . ܘܰܦܠܽܘܓܳܝܗܝ . ܘܢܶܥܒܪܽܘܢ ܒܶܗ ܥܶܒܪ̈ܳܝܶܐ . ܘܢܶܛܒܥܽܘܢ ܒܶܗ ܡܶܨܪ̈ܳܝܶܐ . ܟܽܠܗܶܝܢ ܓܶܝܪ ܕܬܰܡܳܢ ܗܘ̈ܰܝ ܆ ܛܽܘܦܣܐ ܐܶܢ̈ܶܝܢ ܕܗܳܠܶܝܢ ܕܰܠܘܳܬܳܟ ܡܶܣܬܰܥܪ̈ܳܢ ܀ ܒܥܶܠܕ̈ܒܳܒܶܐ ܗܳܟܺܝܠ ܫܺܐܕ̈ܶܐ ܒܺܝ̈ܫܶܐ ܆ ܗܳܠܶܝܢ ܡܟܰܢܫܺܝܢ ܘܟܳܫܶܝܢ ܥܰܠ ܢܰܦܫܳܟ ܆ ܐܰܝܟ ܕܳܐܦ ܥܰܠ ܢܰܦ̈ܫܳܬܗܽܘܢ ܕܺܝܗܽܘ̈ܕܳܝܶܐ ܆ ܟܰܢܶܫܘ ܘܰܟܫܰܘ ܡܶܨܪ̈ܳܝܶܐ ܕܪܳܕܦܺܝܢ ܗܘܰܘ ܒܳܬܰܪܗܽܘܢ . ܐܶܠܐ ܐܰܝܟ ܕܰܫܒܰܩ ܡܽܘܫܶܐ ܕܶܚܠܬܐ ܕܡܶܨܪ̈ܳܝܶܐ : ܘܶܐܬܦܢܺܝ ܠܶܗ ܠܰܨܠܽܘܬܐ ܘܠܰܓܥܳܬܐ ܕܰܠܘܳܬ ܐܰܠܳܗܐ ܆ ܫܒܽܘܩ ܐܳܦ ܐܰܢܬ ܡܰܪ̈ܢܝܳܬܐ ܘܚܽܘ̈ܫܳܒܶܐ ܕܰܡܙܺܝܥܺܝܢ ܒܳܟ ܕܰܘ̈ܝܶܐ ܒܥܶܠܕ̈ܒܳܒܶܐ ܆ ܘܩܽܘܡ ܒܰܨܠܽܘܬܐ ܚܦܺܝܛܬܐ ܆ ܘܰܓܥܺܝ ܒܚܰܫܐ ܡܶܢ ܠܶܒܐ . ܘܡܶܢ ܥܽܘܡܩܐ ܕܚܽܘ̈ܫܳܒܶܝܗ̇ ܕܢܰܦܫܐ ܆ ܢܶܣܰܩ ܩܳܠܐ ܕܰܓܥܳܬܳܟ . ܘܡܶܚܕܐ ܗܳܝ ܡܶܠܬܐ ܕܶܐܬܦܰܢܝܰܬ ܠܡܽܘܫܶܐ ܆ ܐܳܦ ܠܘܳܬܳܟ ܡܶܬܰܐܡܪܐ . ܕܡܳܢܳܐ ܓܳܥܶܐ ܐܰܢܬ ܩܕܳܡܰܝ . ܐܰܪܟܶܢ ܐܺܝܕܳܟ ܥܰܠ ܝܰܡܳܐ ܘܰܦܠܽܘܓܳܝܗܝ . ܒܰܪ ܫܳܥܬܶܗ ܓܶܝܪ ܝܳܗ̈ܒܳܢ ܐܰܬܪܐ ܥܳܩ̈ܳܬܐ ܇ ܘܡܶܬܓܰܠܓܳܐ ܬܰܚܦܺܝܬܐ ܕܟܰܪܝܽܘܬܐ : ܗܳܝ ܕܰܩܕܳܡ ܐܰܦܰܝ̈ܟ ܣܺܝܡܳܐ ܗܘܳܬ . ܘܝܳܗܶܒ ܐܰܬܪܐ ܥܽܘܡܩܐ ܕܚܺܝܠܐ ܕܽܐܘ̈ܠܨܳܢܶܐ . ܘܗܳܠܶܝܢ ܕܣܳܒܰܪ ܗܘܰܝܬ ܕܠܐ ܡܶܬܥܰܒܪ̈ܳܢ ܒܰܪܓܶܠ ܆ ܕܳܐܶܫ ܐܰܢܬ ܘܥܳܒܪܰܬ ܠܶܗ ܠܥܽܘܡܩܗܶܝܢ . ܘܗܳܘ̈ܝܳܢ ܠܳܟ ܥܰܣ̈ܩܳܬܐ ܕܠܺܝ̈ܠܳܬܐ . ܘܗܳܝ ܐܶܣܬܐ ܕܒܰܢܝܐ ܗܘܳܬ ܕܣܳܒܰܪ ܗܘܰܝܬ ܕܠܐ ܡܶܬܬܰܪܥܐ ܆ ܒܰܪ ܫܳܥܬܶܗ ܡܶܣܬܰܚܦܐ ܩܕܳܡܰܝܟ ܆ ܟܰܕ ܒܳܙܥܐ ܘܥܳܒܪܐ ܨܠܽܘܬܳܟ ܠܰܬܗܽܘܡܳܐ ܕܟܽܘܠܗܶܝܢ ܒܺܝ̈ܫܳܬܐ ܇ ܗܳܠܶܝܢ ܕܰܩܕܳܡܰܝܟ ܡܟܰܢ̈ܫܳܢ ܘܣܳܝ̈ܡܳܢ ܗܘ̈ܰܝ . ܘܰܐܝܟ ܕܰܠܗܰܠ ܥܰܡܽܘܕܐ . ܡܶܢ ܒܶܣܬܰܪ ܥܶܒܪ̈ܳܝܶܐ ܗܘܳܐ . ܘܰܗܘܳܐ ܠܶܗ ܩܕܳܡܰܝܗܽܘܢ ܇ ܘܰܗܘܳܐ ܚܶܫܽܘܟܳܐ ܒܶܝܬ ܠܗܽܘܢ ܠܡܶܨܪ̈ܳܝܶܐ . ܗܳܟܰܢܐ ܐܳܦ ܗܳܪܟܐ ܕܳܢܰܚ ܩܕܳܡܰܝܟ ܢܽܘܗܪܐ ܕܦܽܘܪܩܳܢܐ ܇ ܘܒܶܝܬ ܠܳܟ ܠܕܰܝ̈ܘܶܐ ܒܥܶܠܕ̈ܒܳܒܰܝܟ ܡܶܬܬܣܺܝܡ ܚܶܫܽܘܟܐ . ܘܰܒܗܰܘ ܐܰܬܪܐ ܕܰܐܢܬ ܥܒܰܪܬ ܒܶܗ . ܗܶܢܽܘܢ ܒܶܗ ܡܶܬܛܰܒܥܺܝܢ . ܘܽܐܘ̈ܠܨܳܢܶܐ ܕܶܐܬܚܰܪܰܪܬ ܡܶܢܗܽܘܢ ܆ ܦܳܢܶܝܢ ܘܗܳܘܶܝܢ ܕܕܰܝ̈ܘܶܐ ܒܥܶܠܕ̈ܒܳܒܰܝܟ . ܘܟܰܪܝܽܘܬܳܟ ܘܥܳܩܬܳܟ ܡܶܬܗܰܦܟܐ ܥܠܰܝܗܽܘܢ . ܘܚܰܕܽܘܬܐ ܕܰܠܘܳܬܗܽܘܢ ܐܺܝܬ ܗܘܳܐ ܒܛܽܘܦܣܐ ܕܗܰܘ ܥܰܡܽܘܕܐ ܆ ܟܰܕ ܡܰܣܒܪܺܝܢ ܕܡܶܬܟܰܬܫܺܝܢ ܘܙܳܟܶܝܢ ܠܳܟ ܆ ܡܶܫܬܰܩܠܐ ܡܶܢ ܩܕܳܡܰܝܗܽܘܢ ܘܰܩܕܳܡܰܝܟ ܡܶܬܬܣܺܝܡܐ . ܐܰܝܟ ܥܰܡܽܘܕܐ ܕܢܽܘܗܪܐ ܕܶܐܫܬܩܶܠ ܡܶܢ ܡܶܨܪ̈ܳܝܶܐ . ܘܰܗܘܳܐ ܩܕܳܡ ܥܶܒܪ̈ܳܝܶܐ . ܘܰܐܝܟ ܕܶܐܬܛܰܒܰܥ ܦܶܪܥܽܘܢ ܘܡܶܨܪ̈ܳܝܶܐ ܒܓܰܘ ܝܰܡܐ ܆ ܗܳܟܰܢܐ ܣܛܢܐ ܥܰܡ ܟܽܘܠܗܽܘܢ ܫܺܐܕܰܘ̈ܗܝ ܇ ܒܥܽܘܡܩܐ ܕܥܳܩ̈ܳܬܐ ܕܰܐܢܬ ܒܶܗ ܡܛܰܒܰܥ ܗܘܰܝܬ ܡܶܬܛܰܒܥܺܝܢ . ܘܡܶܟܺܝܠ ܐܢܬ ܠܚܽܘ̈ܫܳܒܰܝܟ ܬܳܢܶܝܬ ܡܶܠܬܶܗ ܕܡܽܘܫܶܐ . ܕܡܳܪܝܐ ܢܶܬܟܰܬܰܫ ܥܰܠ ܐܰܦܰܝ̈ܟܽܘܢ ܟܰܕ ܐܰܢܬܽܘܢ ܬܶܗܘܽܘܢ ܫܠܶܝܢ ܆ ܘܰܐܝܟ ܥܶܒܪ̈ܳܝܶܐ ܥܰܡ ܡܽܘܫܶܐ ܆ ܥܳܒܪܺܝܢ ܥܰܡܳܟ ܟܽܠܗܽܘܢ ܢܶܨ̈ܚܳܢܰܝܟ . ܒܥܶܕܳܢܐ ܓܶܝܪ ܕܠܺܠܝܐ ܡܰܡܠܟܐ ܗܘܳܬ ܕܶܚܠܬܐ ܥܰܠ ܥܶܒܪ̈ܳܝܶܐ ܆ ܕܬܶܗܘܶܐ ܠܳܟ ܛܽܘܦܣܐ . ܕܰܟܡܐ ܕܕܶܚܠܬܐ ܠܘܳܬܳܟ ܆ ܐܰܝܟ ܕܰܒܠܺܠܝܐ ܐܺܝܬܰܝܗܽܘܢ ܚܰܝ̈ܰܝܟ . ܘܰܐܝܟ ܕܰܠܗܰܠ ܥܰܡ ܚܙܳܬܶܗ ܕܨܰܦܪܐ ܆ ܥܒܰܪ ܠܺܠܝܐ ܘܶܐܫܬܰܩܠܰܬ ܕܶܚܠܬܐ ܆ ܗܳܟܰܢܐ ܐܳܦ ܗܳܪܟܐ ܡܶܚܕܐ ܕܕܳܢܰܚ ܠܳܟ ܢܽܘܗܪܐ ܕܦܽܘܪܩܳܢܐ ܇ ܒܫܽܘܠܳܡܳܗ̇ ܕܰܨܠܽܘܬܳܟ ܡܶܬܟܰܦܪ̈ܳܢ ܥܳܩ̈ܳܬܳܟ . ܘܩܳܠܺܝܢ ܚܽܘ̈ܫܳܒܰܝܟ . ܐܰܝܟ ܗܰܕ̈ܳܡܶܐ ܒܨܰܦܪܐ . ܘܡܶܬܒܰܕܪܐ ܥܢܳܢܐ ܟܡܺܝܪܬܐ ܇ ܘܕܳܢܰܚ ܒܓܰܘ ܢܰܦܫܳܟ ܨܰܚܘܳܐ ܦܨܺܝܚܐ ܆ ܘܡܶܬܥܒܰܪ ܒܰܪܓܶܠ ܝܰܡܐ ܕܽܐܘ̈ܠܨܳܢܰܝܟ . ܘܡܶܬܬܰܪܥܐ ܐܶܣܬܐ ܕܥܳܩ̈ܳܬܐ ܕܰܩܕܳܡܰܝܟ ܒܰܢܝܐ ܗܘܳܬ . ܘܰܡܗܰܠܟܰܬ ܒܬܽܘܟܠܳܢܐ ܒܓܰܘ ܐܰܬܪܐ ܕܚܺܝܠܐ ܇ ܘܥܳܒܪܰܬ ܥܽܘܡܩܐ ܕܠܐ ܥܒܺܝܪ ܗܘܳܐ ܠܳܟ ܇ ܘܕܳܝܫܰܬ ܐܰܬܪܐ ܕܠܐ ܕܳܫܶܗ ܟܝܳܢܐ ܥܰܬܺܝܩܐ ܇ ܘܡܶܬܦܰܠܰܛ ܐܢܬ ܡܶܢ ܢܺܝܪܐ ܕܫܽܘܥܒܳܕܐ ܇ ܘܥܳܐܶܠ ܐܢܬ ܠܰܐܬܪܐ ܕܚܺܐܪܽܘܬܐ . ܘܫܳܒܩܰܬ ܠܡܶܨܪܶܝܢ ܥܰܡ ܟܽܠܶܗ ܬܥܳܫܳܗ̇ . ܘܰܡܩܰܒܶܠ ܠܳܟ ܚܽܘܪܒܐ ܕܰܡܠܶܐ ܛܽܘ̈ܒܶܐ ܫܡܰܝ̈ܳܢܶܐ . ܘܡܶܬܒܰܛܢܰܬ ܘܡܶܬܝܰܠܕܰܬ ܡܶܢ ܕܪܺܝܫ ܠܥܳܠܡܐ ܚܰܕܬܐ ܕܕܽܘܒܳܪܐ ܪܽܘܚܳܢܐ . ܘܰܒܓܰܘ ܐܰܬܪܐ ܕܠܳܟ ܒܳܛܶܢ ܘܡܰܘܠܶܕ ܆ ܬܰܡܳܢ ܡܶܬܰܐܣܪ̈ܳܢ ܓܺܝ̈ܓܠܶܐ ܕܰܒܥܶܠܕ̈ܒܳܒܰܝܟ . ܘܒܳܛܶܠ ܚܺܐܦܐ ܕܪܶܗܛܗܽܘܢ ܆ ܘܫܳܠܝܐ ܡܶܐܬܺܝܬܐ ܕܡܰܪܕܺܝܬܗܽܘܢ . ܘܢܳܐܰܚ ܘܡܶܫܬܰܬܰܩ ܪܰܘܒܐ ܕܩܳܠܰܝ̈ܗܽܘܢ ܇ ܘܗܳܦܟܺܝܢ ܥܠܰܝܗܽܘܢ ܐܽܘ̈ܠܨܳܢܶܐ ܐܰܝܟ ܓܰܠ̈ܠܶܐ . ܘܒܶܐܫܬܶܗ ܕܰܬܗܽܘܡܐ ܡܶܬܟܰܣܶܝܢ . ܗܳܢܽܘܢ ܕܰܨܒܰܘ ܕܠܳܟ ܢܟܰܣܽܘܢ . ܐܰܢܬ ܕܶܝܢ ܟܰܕ ܠܥܶܠ ܡܶܢܶܗ ܕܝܰܡܐ ܕܽܐܘܠܨܳܢܐ ܘܥܳܩ̈ܳܬܐ ܥܰܠ ܣܶܦܬܶܗ ܩܳܝܡܰܬ ܆ ܡܶܢ ܒܳܬܰܪ ܡܰܥܒܰܪܬܐ ܫܒܺܝܚܬܐ ܆ ܦܳܢܶܝܬ ܚܳܙܶܝܬ ܠܰܒܥܶܠܕ̈ܒܳܒܰܝܟ . ܕܡܶܫܬܰܩܦܺܝܢ ܒܓܰܘܳܗ̇ . ܘܚܰܫ̈ܶܐ ܥܰܡ ܫܺܐܕ̈ܶܐ ܟܰܕ ܚܢܺܝ̈ܩܺܝܢ ܒܶܗ . ܘܟܽܘܠܶܗ ܕܽܘܒܳܪܐ ܕܒܰܪܢܳܫܐ ܥܰܬܺܝܩܐ ܆ ܟܰܕ ܡܛܰܒܰܥ ܒܓܰܘܶܗ . ܘܡܐ ܕܰܚܙܰܝܬ ܘܶܐܬܬܢܺܝܚܰܬ ܢܰܦܫܳܟ ܒܣܰܘܦܳܢܐ ܕܣܳܢ̈ܰܐܝܟ ܆ ܘܰܩܢܰܝܬ ܬܽܘܒ ܬܽܘܟܠܳܢܐ ܒܡܰܘܬܐ ܕܰܒܥܶܠܕ̈ܒܳܒܰܝܟ ܆ ܡܶܬܦܢܶܝܬ ܕܰܬܚܽܘܪ ܠܰܐܦ̈ܰܝ ܛܽܘܪܶܗ ܩܰܕܺܝܫܐ ܕܰܐܠܳܗܐ ܆ ܘܰܡܫܰܪܶܝܬ ܕܰܬܗܰܠܶܟ ܒܰܐܬܪܐ ܕܠܐ ܥܒܰܪܬ ܒܶܗ ܆ ܘܰܒܥܳܠܡܐ ܕܪܽܘܚ ܕܺܐܝܬܰܘܗܝ ܕܽܘܒܳܪܐ ܪܽܘܚܳܢܐ ܗܳܘܝܐ ܡܰܪܕܺܝܬܳܟ . ܟܰܕ ܡܶܢ ܗܳܪܟܐ ܡܶܫܬܘܶܝܬ ܕܬܶܚܙܶܐ . ܗܳܠܶܝܢ ܕܰܠܥܶܠ ܡܶܢ ܥܳܠܡܐ . ܘܬܶܐܟܽܘܠ ܡܰܢܢܐ ܪܽܘܚܳܢܐ ܕܠܐ ܐܶܟܰܠܘ ܐܰܒܳܗ̈ܰܝܟ . ܘܬܶܫܬܶܐ ܡܰܝ̈ܳܐ ܚܠ̈ܰܝܳܐ ܘܒܰܣܺܝ̈ܡܶܐ . ܗܳܢܽܘܢ ܕܪ̈ܳܕܶܝܢ ܠܳܟ ܡܶܢ ܟܺܐܦܐ ܡܫܺܝܚܐ . ܘܬܶܬܶܒ ܒܓܰܘ ܥܢܳܢܐ ܕܢܽܘܗܪܐ . ܘܢܰܢܗܰܪ ܠܳܟ ܥܰܡܽܘܕܐ ܕܪܽܘܚܐ . ܘܬܶܚܙܶܐ ܡܶܕܶܡ ܕܠܐ ܚܙܶܐ ܠܳܟ . ܘܬܶܫܡܰܥ ܩ̈ܳܠܶܐ ܕܠܐ ܫܡܺܝܥܺܝܢ ܠܳܟ . ܘܰܒܡܰܪܕܺܝܬܐ ܕܝܽܘܡ ܡܶܢ ܝܽܘܡ ܆ ܠܨܶܗܝܽܘܢ ܛܽܘܪܐ ܩܰܕܺܝܫܐ ܬܶܬܩܰܪܰܒ . ܐܰܝܟܐ ܕܫܳܪܝܐ ܫܟܺܝܢܬܐ ܕܺܐܝܬܽܘܬܐ ܓܢܺܝܙܬܐ ܆ ܘܬܶܗܘܶܐ ܫܰܘܬܳܦܐ ܠܺܝܕܰܥܬܐ ܕܡܰܠܐܟ̈ܶܐ . ܘܬܰܪܓܶܫ ܒܪ̈ܽܘܚܳܢܝܳܬܐ ܕܰܠܥܶܠ ܡܶܢ ܥܳܠܡܐ . ܟܰܕ ܥܰܡܳܗ̇ ܕܩܰܘܡܬܳܟ ܪܳܒܶܐ ܠܒܽܘܫܳܟ ܘܰܣܐܽܘܢܳܟ . ܗܳܢܰܘ ܕܶܝܢ ܥܰܡ ܬܰܪܒܺܝܬܶܗ ܕܒܰܪܢܳܫܳܟ ܚܰܕܬܐ ܕܝܽܘܡ ܡܶܢ ܝܽܘܡ ܆ ܡܶܬܓܠܶܝܢ ܠܳܟ ܐܳܦ ܨܶܒ̈ܬܰܘܗܝ ܕܰܠܒܽܘܫܳܟ . ܕܺܐܝܬܰܘܗܝ ܡܫܺܝܚܐ . ܘܪܳܒܶܐ ܥܰܡܳܟ ܐܳܦ ܣܐܽܘܢܳܟ ܕܺܐܝܬܰܘܗܝ ܛܽܘܝܳܒܶܗ ܕܶܐܘܰܢܓܶܠܝܽܘܢ ܕܰܫܠܳܡܐ . ܘܥܳܐܠܰܬ ܒܐܪ̈ܳܙܰܝ ܪܽܘܚܐ . ܘܡܶܫܬܰܘܬܦܰܬ ܠܡܰܠܝܽܘܬܐ ܕܺܐܝܕܰܥܬܶܗ ܕܰܡܫܺܝܚܐ . ܟܰܕ ܢܳܒܗܰܬ ܒܟܽܘܠ ܥܶܕܳܢ ܒܙܰܘ̈ܥܶܐ ܚܰܝ̈ܶܐ ܆ ܘܚܳܛܶܦ ܠܳܟ ܬܶܗܪܐ ܕܥܰܠ ܪܰܒܽܘܬ ܐܰܠܳܗܐ ܕܠܐ ܡܶܬܡܰܠܰܠ . ܟܰܕ ܥܡܺܝܕܰܬ ܡܶܢ ܟܽܠܶܗ ܥܳܠܡܐ ܡܶܬܚܰܙܝܳܢܐ . ܘܺܐܝܬܰܘܗܝ ܕܽܘܝܳܪܳܟ ܓܡܺܝܪܳܐܺܝܬ ܒܥܳܠܡܐ ܕܪܽܘܚ . ܘܰܐܝܟ ܕܒܶܐܣܟܺܡܐ ܒܰܠܚܽܘܕ ܕܓܰܠܝܽܘܬܶܗ ܕܦܰܓܪܐ . ܡܶܬܚܙܶܝܬ ܠܚܳܙ̈ܝܰܝܟ . ܟܰܕ ܟܽܠܳܗ̇ ܡܶܬܬܙܺܝܥܳܢܽܘܬܶܗ ܕܒܰܪ ܐܢܳܫܳܟ ܟܰܣܝܐ ܒܰܫܡܰܝ ܫܡܰܝܳܐ ܡܕܰܝܪܐ . ܘܡܶܬܓܰܐܶܝܬ ܒܰܐܬܪ̈ܰܘܳܬܐ ܕܠܰܝܬ ܠܗܽܘܢ ܬܚܽܘ̈ܡܶܐ ܘܡܶܢ̈ܝܳܢܶܐ . ܐܰܝܟܐ ܕܠܰܝܬ ܨܽܘܪܬܐ ܦܰܓܪܳܢܳܝܬܐ . ܘܠܐ ܪܽܘܟܳܒܐ ܓܽܘܫܡܳܢܐ . ܐܰܝܟܐ ܕܠܰܝܬ ܫܽܘܚܠܳܦܐ ܕܰܟܝ̈ܳܢܶܐ . ܘܠܐ ܪܳܗܛܐ ܕܶܐܣܛܽܘܟ̈ܣܶܐ . ܐܰܝܟܐ ܕܫܶܠܝܐ ܒܰܠܚܽܘܕ ܘܰܒܗܺܝܠܽܘܬܐ ܐܺܝܬ ܬܰܡܳܢ ܇ ܘܟܽܘܠܗܽܘܢ ܥܳܡܽܘܪ̈ܰܝ ܐܰܬܪܐ ܪ̈ܽܘܚܳܢܶܐ . ܒܩ̈ܳܠܶܐ ܠܐ ܡܪ̈ܰܟܒܶܐ ܩܳܥܶܝܢ . ܩܽܘܕ̈ܳܫܶܐ ܠܺܐܝܬܽܘܬܐ ܣܓܺܝܕܬܐ . ܐܰܝܟܐ ܕܛܳܥܡܰܬ ܡܶܕܶܡ ܕܠܐ ܡܶܬܛܥܶܡ ܒܚܶܟܐ ܕܦܰܓܪܐ . ܘܡܰܪܓܶܫ ܐܰܢܬ ܒܡܶܕܶܡ ܕܰܠܪ̈ܶܓܫܶܐ ܓܽܘܫ̈ܡܳܢܶܐ ܠܐ ܐܳܬܶܐ . ܘܰܕܡܶܬܒܰܣܡܰܬ ܒܰܠܚܽܘܕ ܝܳܕܥܰܬ . ܕܰܐܝܟܰܢܐ ܕܶܝܢ ܐܺܝܬܰܘܗܝ ܒܽܘܣܳܡܳܟ ܠܐ ܡܶܫܟܰܚܬ ܕܰܬܦܰܫܶܩ . ܐܰܝܟܐ ܕܰܚܠܳܦ ܥܶܢܝܳܢܳܟ ܕܥܰܡ ܐܢܳܫܳܐ ܆ ܐܺܝܬܰܘܗܝ ܥܶܢܝܳܢܳܟ ܪܽܘܚܳܢܳܐܺܝܬ ܥܰܡ ܝܶܫܽܘܥ ܡܫܺܝܚܐ . ܟܰܕ ܛܥܺܝܢܰܬ ܥܰܡ̈ܠܶܐ ܘܠܐ ܡܰܪܓܫܰܬ ܒܽܐܘܠܨܳܢܗܽܘܢ . ܡܶܛܽܠ ܕܠܐ ܡܰܪܦܝܐ ܠܳܟ ܡܰܪܓܫܳܢܽܘܬܶܗ ܕܰܡܫܺܝܚܐ ܕܬܰܪܓܶܫ ܒܽܐܘ̈ܠܨܳܢܰܝܟ . ܘܰܚܛܺܝܦܽܘܬ ܡܰܕܥܳܟ ܕܰܠܘܳܬ ܐܰܠܳܗܐ . ܡܶܢ ܟܽܘܠܳܗ̇ ܪܓܶܫܬܐ ܕܦܰܓܪ̈ܳܢܶܐ ܓܳܠܙܐ ܠܳܟ . ܐܰܝܟܐ ܕܚܳܙܶܝܬ ܘܫܳܡܥܰܬ ܘܛܳܥܡܰܬ ܘܰܡܪܺܝܚܰܬ . ܘܰܒܟܽܠܗܽܘܢ ܪ̈ܶܓܫܰܘܗܝ ܕܒܰܪܢܳܫܳܟ ܟܰܣܝܐ ܆ ܫܳܩܠܰܬ ܛܥܳܡܬܐ ܕܥܳܠܡܶܗ ܕܰܐܠܳܗܐ . ܘܰܐܝܟ ܟܝܳܢܶܗ ܕܥܳܠܡܐ ܆ ܐܳܦ ܗܶܢܽܘܢ ܪ̈ܶܓܫܰܝܟ ܪܽܘܚܳܢܳܐܺܝܬ ܛܳܥܡܺܝܢ ܠܳܗ̇ . ܐܰܝܟܐ ܕܰܐܦܺܝ̈ܢ ܠܽܘܩܒܰܠ ܐܰܦܺܝ̈ܢ . ܐܰܝܟ ܕܰܒܡܽܘܫܶܐ ܦܳܠܓܺܝܢ ܒܳܟ ܓܶܠܝ̈ܳܢܶܐ ܐܰܠܳܗܳܝ̈ܶܐ . ܘܰܒܓܰܘ ܒܶܝܬ ܩܕܽܘܫ ܩܽܘܕ̈ܫܶܐ ܕܰܩܒܰܥ ܐܰܠܳܗܐ ܘܠܐ ܒܰܪ ܐܢܳܫܐ . ܚܶܙ̈ܘܶܐ ܘܬܶܗܪ̈ܶܐ ܡܩܰܒܠܺܝܢ ܠܳܟ . ܘܰܓܢܺܝܙܽܘܬ ܬܶܫܒܽܘܚܬܶܗ ܕܰܐܠܳܗܐ ܆ ܕܳܚܝܐ ܥܰܠ ܚܽܘ̈ܫܳܒܰܝܟ . ܘܒܰܝܢܳܬ ܚܰܝ̈ܠܶܐ ܪ̈ܽܘܚܳܢܶܐ ܗܳܘܶܐ ܗܽܘܦܳܟܳܟ ܒܡܰܕܥܐ ܕܪܽܘܚ . ܐܰܝܟܐ ܕܣܺܝܡܐ . ܠܰܘ ܐܰܝܟ ܕܰܒܐܪܳܙ ܩܺܒܽܘܬܐ ܕܳܐܬܘ̈ܳܬܐ ܪ̈ܽܘܚܳܢܳܝܳܬܐ . ܘܕܺܐܝܕܰܥܬܐ ܐܰܠܳܗܳܝܬܐ ܆ ܐܶܠܐ ܒܰܫܪܳܪܐ ܕܺܝܕܰܥܬܐ ܕܠܐ ܡܶܨܥܳܝܽܘܬܐ ܕܡܶܕܶܡ ܦܳܓܥܐ ܐܺܝܕܰܥܬܳܟ . ܐܰܝܟܐ ܕܠܰܘ ܡܰܕܒܚܐ ܕܕܰܗܒܐ ܡܰܬܩܰܢ ܇ ܘܣܳܠܶܩ ܡܶܢܶܗ ܥܶܛܪܐ ܦܰܓܪܳܢܐ . ܐܶܠܐ ܡܰܕܒܚܐ ܐܚܪܺܢܐ ܕܪܽܘܚܐ ܇ ܗܰܘ ܕܰܡܩܰܒܶܠ ܥܶܛܪܐ ܕܰܟܝܐ ܇ ܕܟܽܠܗܽܘܢ ܚܽܘ̈ܫܳܒܶܐ ܩܰܕܺܝ̈ܫܶܐ ܘܰܡܠܺܝ̈ܠܶܐ . ܐܰܝܟܐ ܕܠܰܘ ܩܶܣܛܐ ܕܡܰܢܢܐ ܐܰܝܟ ܕܰܒܛܽܘܦܣܐ ܣܺܝܡܐ . ܘܡܶܐܟܽܘܠܬܐ ܕܶܐܬܝܰܗܒܰܬ ܒܡܶܨܥܳܝܽܘܬܐ ܕܡܰܠܰܐܟ̈ܶܐ ܢܛܺܝܪܐ ܆ ܐܶܠܐ ܡܰܬܩܰܢ ܦܳܬܽܘܪܐ ܕܚܰܝ̈ܶܐ ܇ ܕܺܐܝܬܰܘܗܝ ܗܽܘ ܩܢܽܘܡܶܗ ܕܰܡܫܺܝܚܐ . ܕܰܐܝܟ ܗܰܕ̈ܳܡܶܐ ܡܶܢ ܓܽܘܫܡܐ ܆ ܫܳܩܠܺܝܢ ܡܶܢܶܗ ܣܰܝܒܳܪܬܐ ܕܪܽܘܚ ܆ ܟܽܘܠܗܽܘܢ ܗܰܕܳܡ̈ܰܘܗܝ ܪ̈ܽܘܚܳܢܶܐ . ܐܰܝܟܐ ܕܠܰܘ ܫܰܒܛܐ ܕܺܐܝܬܰܘܗܝ ܐܳܬܳܐ ܕܰܓܒܺܝܬܶܗ ܕܰܐܗܪܽܘܢ . ܢܛܺܝܪ ܐܰܝܟ ܕܰܠܥܽܘܗܕܳܢܐ ܆ ܐܶܠܐ ܗܽܘ ܩܢܽܘܡܶܗ ܕܪܰܒ ܟܽܘܡܪ̈ܶܐ ܝܶܫܽܘܥ ܡܫܺܝܚܐ . ܡܟܰܗܶܢ ܩܕܳܡ ܐܰܒܽܘܗܝ ܇ ܩܢܽܘ̈ܡܶܐ ܚܰܝ̈ܶܐ ܘܰܡܠܺܝ̈ܠܶܐ . ܐܰܝܟܐ ܕܰܥܡܺܝܕܰܬ ܟܽܠ ܟܽܘܠܶܗ ܡܶܢ ܡܰܪܓܫܳܢܽܘܬܐ ܕܗܳܠܶܝܢ ܕܡܶܬܚܰܙ̈ܝܳܢ . ܘܠܐ ܡܶܫܬܡܰܥ ܠܳܟ ܡܶܕܶܡ ܡܶܢ ܐܰܝܠܶܝܢ ܕܰܡܪܰܟܒܳܐܺܝܬ ܡܶܬܡܰܠ̈ܠܳܢ ܘܡܶܬܪ̈ܰܓܫܳܢ . ܟܰܕ ܡܰܐܺܝܬܺܝܢ ܒܳܟ ܟܽܠܗܽܘܢ ܗܰܕ̈ܳܡܶܐ ܕܒܰܪ ܐܢܳܫܐ ܥܰܬܺܝܩܐ ܆ ܘܰܠܒܺܝܫܰܬ ܒܰܪܢܳܫܐ ܚܰܕܬܐ ܆ ܕܡܶܬܚܰܕܰܬ ܒܺܝܕܰܥܬܐ ܒܰܕܡܽܘܬܐ ܕܒܳܪܝܶܗ ܀ ܒܗܳܢܐ ܗܳܟܺܝܠ ܕܽܘܒܳܪܐ ܗܳܘܶܐ ܕܽܘܝܳܪܳܟ ܐܳܘ ܬܰܠܡܺܝܕܐ ܆ ܡܶܢ ܒܳܬܰܪ ܕܰܡܫܰܢܶܝܬ ܡܶܢ ܕܽܘܒܳܪܶܗ ܕܥܳܠܡܐ ܦܰܓܪܳܢܐ ܆ ܐܶܢ ܗܽܘ ܕܡܳܐ ܕܥܰܠܬ ܠܶܗ ܠܰܐܬܪܐ ܗܳܢܐ ܢܳܡܽܘܣܳܐܺܝܬ ܆ ܐܰܝܟ ܕܬܳܒܰܥ ܙܶܕܩܶܗ ܕܰܐܬܪܐ ܦܳܠܚܰܬ ܒܶܗ ܇ ܘܠܐ ܡܰܥܠܰܬ ܥܰܡܳܟ ܠܰܐܬܪܐ ܕܚܰܝ̈ܶܐ ܡܢܰܘ̈ܳܬܐ ܡܺܝ̈ܬܳܬܐ ܆ ܡܶܢ ܥܳܠܡܐ ܡܺܝܬܐ . ܡܶܛܽܠ ܕܠܰܘ ܗܳܝ ܕܢܶܦܽܘܩ ܐܢܳܫ ܒܶܐܣܟܺܡܐ ܓܰܠܝܐ ܡܶܢ ܥܳܠܡܐ ܐܺܝܬܶܝܗ̇ ܡܰܦܰܩܬܐ ܕܡܶܢ ܥܳܠܡܐ ܆ ܐܶܠܐ ܕܢܶܫܠܚܶܗ ܠܥܳܠܡܐ ܘܰܠܟܽܘܠܶܗ ܕܽܘܒܳܪܶܗ ܆ ܐܰܝܟ ܕܰܒܓܰܠܝ̈ܳܬܐ ܐܳܦ ܒܟܰܣ̈ܝܳܬܐ ܘܢܶܬܢܰܟܪܶܐ ܡܰܠܝܳܐܺܝܬ ܡܶܢ ܟܽܠܶܗ ܥܽܘܗܕܳܢܶܗ . ܘܰܐܝܟ ܕܰܦܣܰܩ ܘܰܫܕܳܐ ܡܶܢܶܗ ܕܽܘܒܳܖ̈ܶܐ ܦܰܓܪ̈ܳܢܶܐ ܆ ܢܶܦܣܽܘܩ ܘܢܶܫܕܶܐ ܡܶܢܶܗ ܐܳܦ ܚܽܘ̈ܫܳܒܶܐ ܡܺܝ̈ܬܶܐ : ܗܳܢܽܘܢ ܕܪܳܢܶܝܢ ܒܨܶܒ̈ܘܳܬܐ ܡܺܝ̈ܬܳܬܐ . ܐܰܢܰܢܩܺܐ ܓܶܝܪ ܕܰܐܝܟ ܟܝܳܢܶܗ ܕܦܰܓܪܐ ܕܡܶܬܶܐܣܰܪ ܒܶܗ ܡܰܕܥܐ ܆ ܗܳܟܰܢܐ ܗܳܘܶܐ ܐܳܦ ܗܽܘ ܡܰܕܥܐ ܒܡܰܪ̈ܢܝܳܬܶܗ . ܡܐ ܓܶܝܪ ܕܰܒܨܶܒ̈ܘܳܬܶܗ ܕܥܳܠܡܐ ܪܳܢܶܐ ܆ ܡܺܝܬܬܐ ܐܺܝܬܶܝܗ̇ ܟܽܘܠܳܗ̇ ܡܶܬܬܙܺܝܥܳܢܽܘܬܶܗ . ܐܶܢ ܕܶܝܢ ܒܨܶܒ̈ܘܳܬܐ ܕܪܽܘܚ ܐܺܝܬܰܘܗܝ ܗܶܪܓܶܗ ܆ ܐܰܝܟ ܚܰܝ̈ܶܐ ܡܶܬܬܙܺܝܥ ܒܨܶܒ̈ܘܳܬܐ ܚܰܝ̈ܳܬܐ ܘܪ̈ܽܘܚܳܢܳܝܳܬܐ . ܘܣܰܒ ܠܳܟ ܛܽܘܦܣܐ ܡܶܢ ܕܡܽܘܬܶܗ ܕܦܰܓܪܳܟ ܆ ܐܳܦ ܥܰܠ ܡܰܕܥܐ ܕܪܽܘܚ ܕܒܶܗ ܡܶܬܬܙܺܝܥܺܝܢ ܚܽܘ̈ܫܳܒܰܝܟ . ܐܰܟܙܢܐ ܓܶܝܪ ܕܦܰܓܪܐ ܟܡܳܐ ܕܰܒܥܳܠܡܐ ܦܰܓܪܳܢܐ ܥܳܡܰܪ . ܦܰܓܪܳܢܐ ܗ̣ܘ ܥܰܡ ܟܽܘܠܗܽܘܢ ܗܽܘ̈ܦܳܟܰܘܗܝ ܘܣܽܘܥܪ̈ܳܢܰܘܗܝ ܆ ܡܐ ܕܶܝܢ ܕܰܡܛܳܐ ܙܰܒܢܐ ܕܰܠܥܳܠܡܐ ܕܪܽܘܚ ܢܶܫܬܰܢܶܐ ܆ ܡܶܬܚܰܕܰܬ ܘܗܳܘܶܐ ܪܽܘܚܳܢܳܐ ܆ ܘܟܶܢ ܥܳܐܶܠ ܠܥܳܠܡܐ ܕܪ̈ܽܘܚܳܢܶܐ ܆ ܗܳܟܰܢܐ ܐܳܦ ܚܽܘܫܳܒܐ ܟܡܐ ܕܰܒܥܳܠܡܐ ܥܳܡܰܪ . ܘܒܶܗ ܐܺܝܬܰܘܗܝ ܗܶܪܓܶܗ ܘܗܶܕܣܶܗ ܇ ܦܰܓܪܳܢܐ ܗܘ . ܘܳܐܦ ܗܽܘ ܐܰܝܟ ܟܝܳܢܶܗ ܕܥܳܠܡܐ ܕܥܳܡܰܪ ܒܶܗ . ܐܶܢ ܕܶܝܢ ܒܗܰܘ ܥܳܠܡܐ ܕܪܽܘܚܐ ܢܶܗܘܶܐ ܕܽܘܝܳܪܶܗ . ܘܰܐܝܟ ܕܰܒܗܰܘ ܐܰܬܪܐ ܢܶܬܬܙܺܝܥ ܒܟܽܠܗܶܝܢ ܡܰܪ̈ܢܝܳܬܶܗ ܆ ܪܽܘܚܳܢܐ ܡܶܟܺܝܠ ܗܳܘܶܐ ܠܶܗ ܚܽܘܫܳܒܐ . ܐܰܝܟ ܛܶܟܣܶܗ ܕܗܰܘ ܐܰܬܪܐ ܕܒܶܗ ܗܳܪܓܺܝܢ ܙܰܘ̈ܥܰܘܗܝ . ܒܳܬܰܪ ܗܳܕܶܐ ܗܳܟܺܝܠ ܡܢܳܬܐ ܘܳܠܶܐ ܕܢܶܪܗܰܛ ܇ ܟܽܘܠ ܬܰܠܡܺܝܕܐ ܕܢܳܦܶܩ ܡܶܢ ܥܳܠܡܐ . ܡܶܛܽܠ ܕܗܳܕܶܐ ܗ̣ܝ ܝܳܪܬܽܘܬܰܢ . ܘܰܒܗܳܢܐ ܐܰܬܪܐ ܐܺܝܬܰܘܗܝ ܐܳܦ ܕܽܘܒܳܪܰܢ ܐܰܝܟ ܡܰܠܦܳܢܽܘܬܶܗ ܕܦܰܘܠܳܘܣ ܕܶܐܡܰܪ . ܕܕܽܘܒܳܪܰܢ ܕܺܝܠܰܢ ܒܰܫܡܰܝܳܐ ܗܘ ܇ ܘܡܶܢ ܬܰܡܳܢ ܡܣܰܟܶܝܢܰܢ ܠܡܰܚܝܳܢܰܢ ܡܳܪܰܢ ܝܶܫܽܘܥ ܡܫܺܝܚܐ ܇ ܕܗܽܘ ܢܚܰܠܶܦ ܦܰܓܪܳܐ ܕܡܽܘܟܳܟܰܢ ܆ ܕܢܶܥܒܕܺܝܘܗܝ ܒܰܪ ܕܡܽܘܬܐ ܕܦܰܓܪܐ ܕܫܽܘܒܚܶܗ̇ . ܐܰܝܟ ܚܰܝܠܶܗ ܪܰܒܐ ܇ ܗܰܘ ܕܒܶܗ ܟܽܘܠ ܐܶܫܬܰܥܒܰܕ ܠܶܗ . ܐܶܠܐ ܐܰܝܟ ܕܶܐܡܪܶܬ ܆ ܟܡܳܐ ܕܰܒܟܰܪܣܐ ܕܥܳܠܡܐ ܥܕܰܟܺܝܠ ܚܒܺܝܫ ܒܰܪܢܳܫܐ . ܒܗܳܢܐ ܕܽܘܒܳܪܐ ܠܐ ܡܰܪܓܶܫ . ܘܠܐ ܬܽܘܒ ܐܶܢ ܢܳܦܶܩ ܡܶܢ ܥܳܠܡܐ ܒܓܰܠ̈ܝܳܬܶܗ ܆ ܠܐ ܕܶܝܢ ܢܳܦܶܩ ܡܶܢܶܗ ܒܟܰܣ̈ܝܳܬܶܗ ܇ ܡܶܫܟܚܳܐ ܕܢܰܪܓܶܫ ܒܶܗ . ܡܶܛܽܠ ܕܠܰܘ ܒܦܰܓܪܐ ܡܶܬܛܥܶܡ ܗܳܢܐ ܕܽܘܒܳܪܐ . ܐܶܠܐ ܡܰܕܥܐ ܪܽܘܚܳܢܳܐܺܝܬ ܛܳܥܶܡ ܠܶܗ ܆ ܡܳܐ ܕܡܶܬܕܰܟܶܐ ܡܶܢ ܚܽܘ̈ܫܳܒܶܐ . ܘܡܰܪ̈ܢܝܳܬܐ ܕܦܰܓܪܐ . ܫܽܘܪܳܝܐ ܗܳܟܺܝܠ ܐܰܝܟ ܕܶܐܡܪܶܬ ܕܗܳܕܶܐ ܐܽܘܪܚܐ ܆ ܫܽܘܠܳܡܐ ܗ̣ܝ ܕܽܐܘܪܚܶܗ ܕܥܳܠܡܐ . ܥܕܰܡܐ ܓܶܝܪ ܕܰܡܫܰܠܶܡ ܒܰܪܢܳܫܐ ܗܳܝ ܐܽܘܪܚܐ ܕܦܰܓܪܐ ܆ ܠܐ ܪܳܕܶܐ ܒܗܳܕܶܐ ܕܪܽܘܚܐ . ܫܽܘܠܳܡܐ ܕܶܝܢ ܕܽܐܘܪܚܶܗ ܕܥܳܠܡܐ ܗܳܢܐ ܗܳܕܶܐ ܗܝ ܆ ܡܣܰܪܩܽܘܬܐ ܓܡܺܝܪܬܐ ܕܡܶܢ ܟܽܠ ܡܶܕܶܡ ܕܺܐܝܬ ܒܶܗ ܒܥܳܠܡܐ . ܟܰܕ ܠܰܘ ܡܶܢ ܚܕܳܐ ܡܶܣܬܰܪܰܩ ܘܡܶܢ ܚܕܳܐ ܠܐ ܇ ܘܠܰܚܕܐ ܫܳܒܶܩ ܘܠܳܒܶܟ ܠܰܐܚܪܺܬܐ . ܐܶܠܐ ܕܰܢܚܰܪܰܪ ܘܰܢܦܰܠܶܛ ܗܰܕ̈ܳܡܶܐ ܕܰܩܢܽܘܡܶܗ ܆ ܡܶܢ ܟܽܠܗܶܝܢ ܦܰܓܪ̈ܳܢܝܳܬܶܗ ܕܥܳܠܡܐ ܇ ܗܳܠܶܝܢ ܕܰܐܚܺܝ̈ܕܳܢ ܠܶܗ ܠܒܰܪܢܳܫܐ ܨܶܐܕܰܝܗܶܝܢ . ܐܺܝܬ ܕܰܒܟܽܠܗܽܘܢ ܗܰܕܳܡ̈ܰܘܗܝ ܠܒܺܝܟ ܒܶܗ ܒܥܳܠܡܐ . ܘܺܐܝܬ ܕܰܒܬܰܪ̈ܬܶܝܢ ܡܢ̈ܰܘܳܢ ܕܺܝܠܗܽܘܢ . ܘܺܐܝܬ ܕܦܶܠܓܶܗ ܥܰܒܕܰܐ ܗ̣ܘ ܘܦܶܠܓܶܗ ܒܰܪ ܚܺܐܪ̈ܶܐ . ܘܺܐܝܬ ܕܰܚܕܐ ܡܢܳܬܶܗ ܩܳܝܡܐ ܒܚܺܐܪܽܘܬܐ ܆ ܘܬܰܪ̈ܬܶܝܢ ܒܥܰܒܕܽܘܬܐ . ܘܺܐܝܬ ܕܩܰܠܺܝܠ ܡܶܢܶܗ ܡܫܰܥܒܰܕ . ܘܫܰܪܟܐ ܕܟܽܠܗܽܘܢ ܗܰܕ̈ܳܡܰܘܗܝ ܫܪܶܝܢ ܘܰܫܒܺܝܩܺܝܢ . ܘܺܐܝܬ ܕܰܒܚܰܕ ܡܶܢ ܗܰܕ̈ܳܡܰܘܗܝ ܒܰܠܚܽܘܕ ܐܰܚܺܝܕ ܘܰܦܟܺܝܪ . ܘܟܽܠܗܽܘܢ ܗܰܕ̈ܳܡܰܘܗܝ ܡܶܬܬܙܺܝܥܺܝܢ . ܟܰܕ ܥܕܰܟܺܝܠ ܒܕܽܘܟܬܶܗ ܩܳܐܶܡ . ܐܶܠܐ ܐܳܦ ܗܰܘ ܕܰܐܣܺܝܪ ܒܚܰܕ ܗܰܕܳܡܶܗ ܆ ܟܽܠܶܗ ܩܢܽܘܡܶܗ ܨܶܝܕ ܥܳܠܡܐ ܗ̣ܘ . ܒܰܕܡܽܘܬ ܦܳܪܰܚܬܐ ܕܰܒܛܶܦܪܳܗ̇ ܒܰܠܚܽܘܕ ܡܶܬܬܰܚܕܳܐ ܒܦܰܚܐ ܆ ܘܟܽܠܶܗ ܩܢܽܘܡܳܗ̇ ܒܝܰܕ ܛܶܦܪܳܗ̇ ܐܰܚܺܝܕ ܒܶܗ ܒܦܰܚܐ ܆ ܘܟܰܕ ܛܳܒ ܫܰܪ̈ܝܳܢ ܓܶܦ̈ܶܝܗ̇ ܡܶܢ ܦܟܳܪ̈ܶܐ ܆ ܘܛܳܪܦܐ ܘܰܡܙܺܝܥܐ ܠܗܽܘܢ ܐܰܝܟ ܕܰܠܡܶܦܪܰܚ ܆ ܐܶܠܐ ܠܐ ܡܰܪܦܶܐ ܠܳܗ̇ ܐܶܣܳܪܐ ܘܰܦܟܳܪܐ ܕܥܰܠ ܛܶܦܪܳܗ̇ ܇ ܕܢܶܬܥܰܠܶܐ ܩܢܽܘܡܳܗ̇ ܠܪܰܘܡܐ ܕܫܰܦܝܽܘܬܶܗ ܕܳܐܐܰܪ . ܐܶܠܐ ܫܳܕܝܐ ܥܰܠ ܕܽܘܟܬܳܗ̇ ܘܡܶܬܦܰܪܦܪܳܐ ܥܰܠ ܐܰܪܥܐ ܆ ܘܡܰܛܥܢܳܐ ܠܓܶܦ̈ܶܝܗ̇ ܘܠܰܩܢܽܘܡܳܗ̇ ܟܽܠܳܗ̇ ܝܰܩܺܝܪܽܘܬܶܗ ܕܥܰܦܪܐ . ܗܳܟܰܢܐ ܐܺܝܬܰܘܗܝ ܐܳܦ ܒܰܪ ܐܢܳܫܐ ܇ ܕܟܰܕ ܫܪܶܝܢ ܟܽܠܗܽܘܢ ܗܰܕܳܡ̈ܰܘܗܝ ܡܳܢ ܦܟܳܪ̈ܰܘܗܝ ܕܥܳܠܡܐ ܆ ܐܰܣܺܝܪ ܒܚܰܕ ܡܶܢܗܽܘܢ . ܗܽܘ ܓܶܝܪ ܗܰܘ ܚܰܕ ܕܰܐܣܺܝܪ ܒܶܗ ܠܟܽܘܠܶܗ ܐܳܣܰܪ . ܘܟܰܕ ܩܰܠܺܝܠ ܦܟܺܝܪ ܆ ܡܫܰܠܡܳܢܳܐܝܬ ܆ ܦܟܳܪ̈ܶܐ ܚܰܣܺܝ̈ܢܶܐ ܪܡܶܝܢ ܥܰܠ ܟܽܠܶܗ ܩܢܽܘܡܶܗ . ܘܡܶܟܺܝܠ ܙܳܕܶܩ ܠܰܐܝܠܶܝܢ ܕܪܳܓܺܝܢ ܕܢܶܫܬܪܽܘܢ ܡܶܢ ܐܰܣܽܘܪ̈ܰܘܗܝ ܕܥܳܠܡܐ ܆ ܕܰܡܫܰܠܡܳܢܳܐܺܝܬ ܢܶܫܪܽܘܢ ܢܰܦܫܗܽܘܢ ܇ ܘܢܶܫܠܚܽܘܢ ܘܢܶܫܕܽܘܢܳܝܗܝ ܠܰܠܒܽܘܫܐ ܥܰܬܺܝܩܐ ܇ ܘܢܶܠܒܫܽܘܢ ܚܰܕܬܐ ܕܺܐܝܬܰܘܗܝ ܕܽܘܒܳܪܶܗ ܕܰܡܫܺܝܚܐ ܀ ܠܒܽܘܫܐ ܗܳܟܺܝܠ ܕܡܰܠܟܽܘܬܐ ܐܺܝܬܰܘܗܝ ܠܒܽܘܫܐ ܗܳܢܐ . ܘܙܳܕܶܩ ܕܟܽܠܗܽܘܢ ܨܶܒ̈ܬܶܐ ܕܕܽܘܒܳܖ̈ܶܐ ܡܝܰܬܪ̈ܶܐ ܢܶܫܬܰܟܚܽܘܢ ܒܶܗ . ܗܰܘ ܓܶܝܪ ܕܨܳܒܶܐ ܕܰܢܚܰܠܶܦ ܠܒܽܘܫܶܗ ܆ ܡܰܠܝܳܐܺܝܬ ܙܳܕܶܩ ܠܶܗ ܕܢܶܫܠܰܚ ܘܰܓܡܺܝܪܳܐܺܝܬ ܢܶܠܒܰܫ ܇ ܘ ܗܳܠܶܝܢ ܕܶܡ̈ܘܳܬܐ ܣܺܝܡ ܠܳܟ ܚܰܘܪܐ . ܠܡܶܕܶܡ ܕܰܥܠܰܘܗܝ ܡܳܠܶܟ ܐܢܐ ܠܳܟ ܇ ܘܡܶܢ ܦܰܓܪ̈ܳܢܳܝܳܬܐ ܐܶܣܬܰܟܠ ܐܳܦ ܗܳܠܶܝܢ ܕܪܽܘܚ . ܗܐ ܓܶܝܪ ܐܰܝܢܐ ܕܨܳܒܶܐ ܕܢܶܪܡܶܐ ܡܶܕܶܡ ܒܡܳܐܢܐ ܆ ܥܕܰܡܐ ܕܰܡܣܰܦܶܩ ܠܶܗ ܡܶܢ ܡܶܕܶܡ ܕܺܐܝܬ ܒܶܗ . ܠܐ ܪܳܡܶܐ ܒܶܗ ܗܰܘ ܡܶܕܶܡ ܕܨܳܒܶܐ ܕܢܶܪܡܶܐ ܒܶܗ . ܐܶܢ ܕܶܝܢ ܗܶܢܶܝܢ ܨܶܒ̈ܘܳܬܐ ܇ ܗܳܝ ܕܡܶܣܬܰܦܩܐ ܡܶܢ ܡܳܐܢܐ ܘܗܳܝ ܕܢܳܦܠܐ ܒܶܗ ܠܐ ܠܳܚ̈ܡܳܢ ܠܰܚ̈ܕܳܕܶܐ ܆ ܐܳܦܶܢ ܡܫܺܝܓ ܘܡܳܪܶܩ ܠܶܗ ܠܡܳܐܢܐ . ܡܶܢ ܪܺܝܚܳܗ̇ ܘܡܶܢ ܛܰܥܡܳܗ̇ ܕܗܳܝ ܩܰܕܡܳܝܬܐ . ܕܠܐ ܬܶܫܬܰܚܠܰܦ ܒܰܣܺܝܡܽܘܬܳܗ̇ ܕܰܛܥܳܡܬܐ ܐܚܪܺܬܐ ܇ ܗܳܝ ܕܢܳܦܠܐ ܒܡܳܐܢܐ . ܘܬܽܘܒ ܐܶܡܰܬܝ ܕܨܳܒܶܐ ܐܰܟܳܪܐ : ܕܢܶܫܕܶܐ ܒܓܰܘ ܐܰܪܥܶܗ ܙܰܪܥܐ ܛܳܒܐ ܆ ܘܚܳܙܶܐ ܕܺܐܝܬ ܒܳܗ̇ ܟܽܘ̈ܒܶܐ ܘܕܰܪ̈ܕܪܶܐ ܆ ܥܳܩܰܪ ܘܥܳܐܶܕ ܠܗܽܘܢ ܒܩܰܕܡܐ . ܘܗܳܝܕܶܝܢ ܪܳܡܶܐ ܙܰܪܥܐ ܛܳܒܳܐ ܒܓܰܘ ܚܰܩܠܶܗ . ܘܬܽܘܒ ܐܰܝܢܐ ܕܨܳܒܶܐ ܕܢܶܠܒܰܫ ܡܳܐܢܐ ܚܰܕܬܐ ܆ ܫܳܠܰܚ ܒܩܰܕܡܐ ܥܰܬܺܝܩܐ ܕܥܰܠ ܓܽܘܫܡܶܗ . ܘܗܳܝܕܶܝܢ ܠܳܒܶܫ ܠܶܗ ܠܚܰܕܬܐ . ܗܳܟܰܢܐ ܘܳܐܦ ܐܳܣܝܐ ܡܶܢ ܫܽܘܚܢܐ . ܒܚܶܟܡܳܐ ܡܶܬܦܰܪܰܣ ܫܳܩܶܠ ܬܰܡܣܽܘܬܐ ܕܰܥܠܰܘܗܝ ܇ ܒܝܰܕ ܣܰܡ̈ܡܳܢܶܐ ܐܳܟܽܘ̈ܠܶܐ ܘܚܰܪ̈ܺܝܦܶܐ . ܘܟܶܢ ܣܳܐܶܡ ܐܶܣܦܠܳܢܝܐ ܐܰܝܕܐ ܕܒܳܢܝܐ ܒܶܣܪܳܐ ܚܰܕܬܐ . ܐܳܦ ܣܰܓܺܝ̈ܳܐܬܐ ܕܰܐܝܟ ܗܳܠܶܝܢ ܒܰܟܝܳܢܐ ܡܶܫܬܰܡܫܳܢ . ܕܶܐܠܐ ܐܶܢ ܐܶܬܦܣܶܩ ܘܶܐܫܬܕܺܝ ܩܰܕ̈ܡܳܝܳܬܐ ܆ ܠܐ ܡܩܰܪܒܺܝܢ ܒܢ̈ܰܝ ܐܢܳܫܐ ܐܚܪ̈ܳܢܝܳܬܐ . ܝܰܬܺܝܪܳܐܺܝܬ ܕܶܝܢ ܡܐ ܕܗܶܢܶܝܢ ܨܶܒ̈ܘܳܬܐ ܐܺܝܬܰܝܗܶܝܢ ܣܰܩܽܘܒܠܐ ܕܰܚܕ̈ܳܕܶܐ . ܗܳܟܰܢܐ ܘܳܐܦ ܗܳܪܟܐ ܚܰܝܳܒ ܬܰܠܡܺܝܕܐ ܕܰܡܫܺܝܚܐ ܕܢܶܥܒܶܕ : ܐܶܢ ܪܳܐܶܓ ܕܢܶܬܩܰܪܰܒ ܠܕܽܘܒܳܪܶܗ ܓܡܺܝܪܐ ܕܰܡܫܺܝܚܐ ܇ ܕܢܶܦܣܽܘܩ ܢܶܫܕܶܐ ܡܶܢܶܗ ܟܽܘܠܶܗ ܕܽܘܒܳܪܶܗ ܕܥܳܠܡܐ ܥܰܬܺܝܩܐ ܘܗܳܝܕܶܝܢ ܢܶܬܩܰܪܰܒ ܠܕܽܘܒܳܪܐ ܚܰܕܬܐ ܆ ܘܢܶܫܠܰܚ ܠܠܐ ܐܺܝܕܰܥܬܐ ܇ ܘܟܶܢ ܠܳܒܶܫ ܠܺܝܕܰܥܬܐ ܕܪܽܘܚ . ܡܶܛܽܠ ܕܰܐܣܺܝܪܽܘܬܐ ܕܒܰܐܝܠܶܝܢ ܕܠܐ ܡܟܰܬܪ̈ܳܢ . ܡܶܢ ܠܐ ܐܺܝܕܰܥܬܐ ܗܳܘܝܐ . ܫܪܳܝܗܶܝܢ ܕܶܝܢ ܗܳܘܶܐ ܡܶܢ ܝܺܕܰܥܬܐ . ܗܰܘ ܕܶܝܢ ܕܫܳܠܰܚ ܠܥܳܠܡܐ ܆ ܠܠܐ ܐܺܝܕܰܥܬܐ ܫܳܠܰܚ . ܘܰܐܝܢܐ ܕܠܳܒܶܫ ܠܥܳܠܡܐ . ܠܣܰܟܠܽܘܬܐ ܠܳܒܶܫ . ܝܺܕܰܥܬܐ ܓܶܝܪ ܫܰܪܺܝܪܬܐ ܗܳܕܶܐ ܗ̣ܝ . ܡܐ ܕܠܐ ܛܰܥܝܐ ܒܡܶܕܶܡ ܕܠܐ ܐܺܝܬܰܘܗܝ ܘܡܰܣܒܪܐ ܥܠܰܘܗܝ ܐܰܝܟ ܕܺܐܝܬܰܘܗܝ . ܘܠܐ ܐܺܝܕܰܥܬܐ ܒܗܳܕܶܐ ܡܶܬܝܰܕܥܐ . ܡܐ ܕܡܶܬܰܐܣܪܐ ܘܡܰܣܒܪܐ ܥܰܠ ܡܶܕܶܡ ܕܠܐ ܡܩܰܘܶܐ ܇ ܐܰܝܟ ܗܰܘ ܕܗܽܘܝܽܘ ܫܰܪܺܝܪܐ . ܡܳܕܶܝܢ ܗܳܢܽܘܢ ܕܰܠܒܺܝܫܺܝܢ ܠܥܳܠܡܐ . ܐܰܝܟ ܕܠܡܶܕܶܡ ܕܰܡܟܰܬܰܪ ܠܒܺܝܫܺܝܢ ܠܶܗ . ܘܟܺܐܢܳܐܺܝܬ ܡܶܬܰܐܡܪ̈ܺܝܢ ܠܐ ܝܳܕܽܘ̈ܥܶܐ ܇ ܕܰܛܥܰܘ ܒܛܶܠܳܠܐ ܐܰܝܟ ܕܰܒܓܽܘܫܡܐ . ܘܰܒܙܶܕܩܐ ܡܶܫܬܰܡܗܺܝܢ ܚܰܟܺܝ̈ܡܶܐ . ܗܳܢܽܘܢ ܕܡܶܬܢܰܟܪܶܝܢ ܡܶܢ ܥܳܠܡܐ ܇ ܕܩܰܕܶܡܘ ܫܰܠܚܽܘܗܝ ܠܡܺܐܢܐ ܒܰܠܝܐ ܇ ܡܶܢ ܩܕܳܡ ܕܢܶܫܠܰܚ ܐܶܢܽܘܢ . ܗܰܘ ܓܶܝܪ ܕܗܽܘ ܥܳܠܡܐ ܫܳܠܰܚ ܠܶܗ . ܠܰܝܬ ܠܶܗ ܛܰܝܒܽܘ ܠܣܽܘܥܪܳܢܶܗ . ܡܶܛܽܠ ܕܗܽܘ ܥܳܠܡܐ ܥܪܰܩ ܡܶܢܶܗ . ܘܰܐܣܠܺܝ ܘܰܫܕܳܝܗܝ ܐܰܝܟ ܕܰܠܝܰܬܺܝܪܐ . ܫܳܘܶܝܢ ܕܶܝܢ ܠܛܽܘܒܐ ܘܰܠܩܽܘܠܳܣܐ . ܐܰܝܠܶܝܢ ܕܰܒܨܶܒܝܳܢܗܽܘܢ ܛܳܒܐ ܡܶܬܢܰܟܪܶܝܢ ܡܶܢ ܥܳܠܡܐ ܇ ܘܢܳܦܩܺܝܢ ܠܒܰܪ ܡܶܢܶܗ . ܕܠܐ ܢܶܗܘܶܐ ܡܥܰܘܟܳܢܐ ܠܡܰܪܕܺܝܬܗܽܘܢ ܆ ܐܰܝܟ ܬܰܚܦܺܝܬܐ ܓܶܝܪ ܒܰܐܦ̈ܰܝ ܚܙܳܬܐ . ܗܳܟܰܢ ܐܺܝܬܶܝܗ̇ ܨܶܦܬܶܗ ܕܥܳܠܡܐ : ܒܰܐܦ̈ܰܝ ܚܰܘܪܐ ܐܰܠܳܗܳܝܐ . ܘܰܐܝܟܰܢܳܐ ܕܠܐ ܡܶܫܟܚܐ ܚܙܳܬܰܢ ܕܬܶܒܙܽܘܥ ܘܬܶܥܒܰܪ ܓܽܘ̈ܫܡܶܐ ܥܒܰܝ̈ܳܐ ܕܰܩܕܳܡܶܝܗ̇ ܆ ܐܰܘ ܕܛܽܘܪܐ ܐܰܘ ܕܒܶܢܝܳܢܐ ܆ ܐܰܘ ܕܡܶܕܶܡ ܐܚܪܺܝܢ ܕܰܐܝܟ ܗܳܠܶܝܢ ܆ ܘܰܥܕܰܡܐ ܕܗܳܘܶܐ ܒܰܪܢܳܫܐ ܠܥܶܠ ܡܶܢܳܗ̇ ܐܰܘ ܦܳܣܰܥ ܥܳܒܰܪ ܠܶܗ ܆ ܠܐ ܡܶܫܟܰܚ ܕܢܶܚܙܶܐ ܐܰܝܠܶܝܢ ܕܣܺܝ̈ܡܳܢ ܠܥܶܠ ܡܶܢܶܗ . ܗܳܟܰܢܐ ܘܳܐܦܠܐ ܒܰܐܝܠܶܝܢ ܕܺܐܝܬܰܝܗܶܝܢ ܠܒܰܪ ܡܶܢ ܥܳܠܡܐ ܡܶܫܟܰܚ ܚܳܐܰܪ ܚܽܘܫܳܒܰܢ ܇ ܟܡܳܐ ܕܒܰܢܝܐ ܩܕܳܡ ܚܙܳܬܰܢ ܐܶܣܬܶܗ ܕܥܳܠܡܐ ܇ ܘܟܳܫܶܝܢ ܠܥܶܠ ܡܶܢܰܢ ܡܰܛܠ̈ܠܰܘܗܝ ܝܰܩܺܝܪ̈ܶܐ ܇ ܘܛܽܘܪ̈ܶܐ ܘܪ̈ܳܡܳܬܐ ܕܨܶܦܬܶܗ ܘܡܰܪ̈ܢܝܳܬܶܗ . ܐܶܢ ܕܶܝܢ ܐܢܳܫ ܨܳܒܶܐ ܕܢܶܚܙܶܐ ܕܽܘܒܳܪܐ ܪܽܘܚܳܢܐ ܕܰܠܒܰܪ ܡܶܢ ܥܳܠܡܐ : ܐܰܘ ܕܢܶܬܒܰܩܶܐ ܒܰܫܡܰܝܳܢ̈ܝܳܬܐ ܗܳܠܶܝܢ ܕܺܐܝܬܰܝܗܶܝܢ ܠܥܶܠ ܡܶܢܶܗ . ܢܶܦܽܘܩ ܠܒܰܪ ܡܶܢ ܥܳܠܡܐ ܐܰܘ ܢܶܣܰܩ ܠܥܶܠ ܡܶܢܶܗ . ܘܗܳܐ ܐܶܬܚܙܺܝ ܠܶܗ ܬܰܪ̈ܬܰܝܗܶܝܢ . ܕܽܘܒܳܪܐ ܪܽܘܚܳܢܐ ܕܰܒܙܰܘܥܐ ܕܚܽܘ̈ܫܳܒܶܐ ܚܰܝ̈ܶܐ ܡܶܬܩܰܝܰܡ ܆ ܘܡܰܠܟܽܘܬܐ ܕܰܫܡܰܝܳܐ ܗܳܝ ܕܺܐܝܬܶܝܗ̇ ܠܥܶܠ ܡܶܢ ܥܳܠܡܐ . ܡܐ ܓܶܝܪ ܕܡܶܬܚܰܪܰܪ ܒܰܪܢܳܫܐ ܡܶܢ ܚܰܫ̈ܰܘܗܝ ܕܥܳܠܡܐ . ܐܰܝܟ ܕܰܒܡܰܠܟܽܘܬܐ ܕܰܫܡܰܝܳܐ ܐܺܝܬܰܘܗܝ ܕܽܘܝܳܪܶܗ . ܡܳܢܳܐ ܓܶܝܪ ܐܺܝܬܰܘܗܝ ܒܽܘܣܳܡܳܗ̇ ܕܡܰܠܟܽܘܬܐ ܕܰܫܡܰܝܳܐ ܇ ܠܰܘ ܒܽܘܛܳܠܐ ܕܟܽܠܗܶܝܢ ܥܳܩ̈ܳܬܐ ܆ ܘܬܶܫܡܶܫܬܐ ܕܟܽܘܠܗܶܝܢ ܚܰܕ̈ܘܳܬܐ ܇ ܘܠܰܘ ܗܳܝ ܕܡܶܫܬܪ̈ܶܝܢ ܘܥܳܪܩܺܝܢ ܕܽܐܘ̈ܳܢܶܐ ܘܬܶܢ̈ܚܳܬܐ ܐܰܝܟ ܕܰܟܬܺܝܒ : ܘܡܶܬܒܰܣܡܺܝܢ ܚܢܰܢ ܒܫܽܘ̈ܚܠܳܦܶܐ ܕܰܩܢܽܘ̈ܡܶܐ ܪ̈ܽܘܚܳܢܶܐ . ܒܓܰܐܝܽܘܬܐ ܘܰܒܦܽܘ̈ܢܳܩܶܐ ܕܛܽܘ̈ܒܶܐ ܚܬܺܝ̈ܡܶܐ ܘܰܢܛܺܝܪ̈ܶܐ . ܟܰܕ ܠܐ ܣܽܘܟܳܝܐ ܕܥܳܩ̈ܳܬܐ ܐܺܝܬ ܠܰܢ ܇ ܘܠܐ ܕܶܚܠܬܐ ܘܩܶܢܛܐ ܕܡܶܢ ܚܽܘܣܪ̈ܳܢܶܐ ܕܰܥܬܺܝܕܺܝܢ ܕܢܺܐܬܽܘܢ . ܡܶܛܽܠ ܕܥܳܠܡܐ ܗܰܘ ܟܽܘܠܶܗ ܕܚܰܕ̈ܘܳܬܐ ܗ̣ܘ . ܕܰܒܟܽܠܙܒܰܢ ܒܚܰܕ̈ܘܳܬܐ ܡܶܬܒܰܣܡܺܝܢ ܕܰܝܳܪ̈ܰܘܗܝ . ܘܗܶܢܶܝܢ ܗܳܠܶܝܢ ܕܺܐܝܬܰܝܗܶܝܢ ܆ ܚܰܕܽܘܬܐ ܢܛܺܝܪܬܐ ܘܒܽܘܣܳܡܐ ܐܰܡܺܝܢܐ . ܐܳܦ ܒܗܳܠܶܝܢ ܚܰܝ̈ܶܐ ܫܟܺܝ̈ܚܺܝܢ ܠܢܰܦܫܐ ܕܡܶܬܚܰܪܪܐ ܡܶܢ ܚܰܫ̈ܶܐ ܇ ܘܰܡܒܰܛܠܐ ܡܶܢܳܗ̇ ܛܶܠܴ̈ܠܶܐ ܕܡܰܣܒܪ̈ܳܢܘܳܬܐ . ܘܫܰܦܺܝܪ ܐܶܡܰܪ ܐܳܦ ܐܢܳܫ ܡܶܢ ܡܰܠܦ̈ܳܢܶܐ ܪ̈ܽܘܚܳܢܶܐ ܇ ܕܡܰܠܟܽܘܬܐ ܕܰܫܡܰܝܳܐ ܐܺܝܬܶܝܗ̇ ܢܰܦܫܐ ܕܠܐ ܚܰܫ̈ܶܐ ܇ ܥܰܡ ܐܺܝܕܰܥܬܐ ܕܗܳܠܶܝܢ ܕܺܐܝܬܰܝܗܶܝܢ ܒܰܫܪܳܪܐ ܇ ܗܳܠܶܝܢ ܕܺܐܝܬܰܝܗܶܝܢ ܡ̈ܶܠܶܐ ܘܙܰܘ̈ܥܶܐ ܕܠܐ ܦܓܰܪ . ܡܳܐ ܓܶܝܪ ܕܡܶܬܚܰܪܪܐ ܢܰܦܫܐ ܡܶܢ ܚܰܫ̈ܶܐ ܕܒܺܝ̈ܫܳܬܐ ܇ ܗܳܠܶܝܢ ܕܡܶܢܗܽܘܢ ܡܶܬܝܰܠܕܐ ܕܶܚܠܬܐ ܘܥܳܩܬܐ ܆ ܘܨܶܦܬܐ ܘܠܐ ܬܟܺܝܠܽܘܬܐ ܆ ܒܰܪ ܫܳܥܬܶܗ ܕܰܠܩܽܘܒܠܐ ܕܗܳܠܶܝܢ ܡܶܬܡܰܠܝܐ ܣܰܒܪܐ ܘܰܠܒܺܝܒܽܘܬܐ . ܘܚܰܕܽܘܬܐ . ܘܛܽܘܒܳܢܽܘܬܐ ܕܚܽܘ̈ܫܳܒܶܐ . ܒܡܳܢܐ ܓܶܝܪ ܐܺܝܬ ܠܶܗ ܕܢܶܬܬܥܺܝܩ . ܐܰܘ ܡܶܢ ܡܰܢ ܐܺܝܬ ܠܶܗ ܕܢܶܕܚܰܠ ܇ ܠܗܰܘ ܕܰܦܣܰܩ ܘܰܫܕܳܐ ܡܶܢܶܗ ܠܟܽܠܗܶܝܢ ܥܶܠ̈ܠܳܬܐ ܕܥܳܩ̈ܳܬܐ ܘܰܕܕܶܚܠܬܐ . ܥܳܩܬܐ ܓܶܝܪ ܐܺܝܬܶܝܗ̇ . ܡܶܛܽܠ ܗܳܝ ܕܠܐ ܢܶܬܓܠܶܙ ܡܶܢ ܥܳܠܡܐ ܘܰܢܝ̈ܳܚܰܘܗܝ ܘܦܽܘ̈ܢܳܩܰܘܗܝ . ܘܕܶܚܠܬܐ ܡܶܛܽܠ ܗܳܝ ܕܠܐ ܢܶܬܢܰܟܪܶܐ ܇ ܡܶܢ ܚܰܝ̈ܶܐ ܦܰܓܪ̈ܳܢܶܐ ܕܙܰܒܢܐ . ܘܡܳܐ ܕܐܢܳܫ ܒܦܺܝܠܳܣܳܦܽܘܬܐ ܕܰܡܫܺܝܚܐ ܬܰܪ̈ܬܰܝܗܶܝܢ ܢܶܫܠܰܚ ܆ ܠܪܶܚܡܰܬ ܥܳܠܡܐ ܘܰܠܪܶܚܡܰܬ ܚܰܝ̈ܶܐ ܆ ܡܶܢ ܥܳܩܬܐ ܘܕܶܚܠܬܐ ܡܶܬܚܰܪܰܪ . ܗܳܠܶܝܢ ܕܡܶܢ ܩܕܳܡ ܓܺܗܰܢܳܐ ܕܰܥܬܺܝܕܐ ܘܕܺܝܢܳܐ ܕܰܡܛܰܝܰܒ ܆ ܗܶܢܶܝܢ ܐܺܝܬܰܝܗܶܝܢ ܓܺܗܰܢܳܐ ܡܫܰܢܩܳܢܺܝܬܐ . ܐܶܢ ܓܶܝܪ ܚܪܽܘܪܳܐ ܕܡܶܢ ܚܰܫ̈ܶܐ ܆ ܡܰܠܟܽܘܬܐ ܗ̣ܝ ܕܰܫܡܰܝܐ . ܐܰܝܟ ܡܶܠܬܶܗ ܕܗܰܘ ܚܰܟܺܝܡܐ ܪܽܘܚܳܢܐ . ܡܳܕܶܝܢ ܘܳܐܦ ܥܰܒܕܽܘܬܐ ܕܚܰܫ̈ܶܐ . ܓܺܗܰܢܳܐ ܗ̣ܝ ܡܫܰܢܩܳܢܺܝܬܐ . ܘܚܶܫܽܘܟܳܐ ܒܰܪܳܝܳܐ . ܘܬܰܘܠܥܐ ܕܒܳܪܡܐ ܠܠܶܒܐ ܘܰܠܚܽܘ̈ܫܳܒܶܐ . ܛܥܳܡܬܐ ܓܶܝܪ ܕܬܰܪ̈ܬܰܝܗܶܝܢ ܨܶܒ̈ܘܳܬܐ . ܡܶܟܳܐ ܡܶܬܝܰܗܒܐ . ܕܡܰܠܟܽܘܬܐ ܕܚܽܘ̈ܫܳܒܶܐ ܐܺܝܬܶܝܗ̇ ܐܳܬܳܐ ܕܗܳܝ ܡܰܠܟܽܘܬܐ ܕܰܥܬܺܝܕܐ . ܘܓܺܗܰܢܳܐ ܡܫܰܢܩܳܢܺܝܬܐ . ܕܕܶܚܠܬܐ ܘܰܕܥܳܩܬܐ . ܪܰܗܒܽܘܢܐ ܕܗܳܝ ܓܺܗܰܢܳܐ ܕܰܠܥܳܠܰܡ . ܡܶܛܽܠ ܕܳܐܦ ܗܰܘ ܪܰܗܒܽܘܢܐ ܕܡܶܬܺܝܗܶܒ ܚܠܳܦ ܨܶܒ̈ܘܳܬܐ ܆ ܐܚܝܳܢܽܘܬܐ ܐܺܝܬ ܠܶܗ ܠܘܳܬ ܗܰܘ ܡܶܕܶܡ ܕܰܚܠܳܦܰܘܗܝ ܡܶܬܺܝܗܶܒ . ܐܰܝܟܰܢܐ ܕܳܐܦ ܒܥܳܠܡܐ ܗܳܢܐ ܇ ܟܽܠܡܶܕܶܡ ܕܰܡܩܰܕܶܡ ܡܶܬܺܝܗܶܒ ܪܰܗܒܽܘܢܐ ܚܠܳܦ ܡܶܕܶܡ ܇ ܡܚܰܝܰܢ ܗܽܘ ܠܗܰܘ ܡܶܕܶܡ ܕܗܳܘܶܐ ܠܶܗ ܪܰܗܒܽܘܢܐ . ܗܳܟܰܢܐ ܘܳܐܦ ܐܖ̈ܳܙܶܐ ܪ̈ܽܘܚܳܢܶܐ . ܕܗܳܪܟܐ ܒܕܽܘܟܰܬ ܪܰܗܒܽܘܢܐ ܐܶܫܬܠܶܡܘ ܠܰܢ . ܐܚܝܳܢܽܘܬܐ ܪܰܒܬܐ ܐܺܝܬ ܠܗܽܘܢ ܇ ܠܘܳܬ ܗܳܝ ܦܰܓܪܳܢܽܘܬܐ ܫܰܪܺܝܪܬܐ ܕܰܡܫܺܝܚܐ . ܦܰܓܪܶܗ ܓܶܝܪ ܘܰܕܡܶܗ ܕܰܡܫܺܝܚܐ ܗܳܪܟܐ ܢܳܣܒܺܝܢ ܚܢܰܢ ܆ ܕܢܶܗܘܶܐ ܠܰܢ ܪܰܗܒܽܘܢܐ ܇ ܠܗܳܝ ܕܬܰܡܳܢ ܡܶܢ ܩܢܽܘܡܶܗ ܕܰܡܫܺܝܚܐ . ܪܽܘܚܳܢܳܐܺܝܬ ܡܶܣܬܰܝܒܪܺܝܢܰܢ ܇ ܘܡܶܢܶܗ ܚܰܝܠܐ ܘܩܽܘܝܳܡܐ ܇ ܐܰܝܟ ܗܰܕ̈ܳܡܶܐ ܡܶܢ ܓܽܘܫܡܐ ܢܳܣܒܺܝܢ ܚܢܰܢ . ܘܠܶܗ ܠܗܳܢܐ ܪܰܗܒܽܘܢܐ ܒܫܽܘܚܠܳܦܐ ܪܽܘܚܳܢܐ . ܐܚܝܳܢܽܘܬܐ ܐܺܝܬ ܠܶܗ ܠܘܳܬܶܗ ܕܰܩܢܽܘܡܐ . ܗܳܟܰܢܐ ܆ ܘܳܐܦ ܦܰܓܪܐ ܘܰܕܡܐ . ܕܺܝܠܶܗ ܕܰܩܢܽܘܡܐ ܡܶܫܬܰܡܰܗ . ܘܬܽܘܒ ܪܽܘܚܐ ܕܩܽܘܕܫܐ ܢܳܣܒܺܝܢ ܚܢܰܢ ܡܶܢ ܡܰܥܡܽܘܕܺܝܬܐ ܇ ܕܬܶܗܘܶܐ ܠܰܢ ܪܺܝܫܺܝܬܐ ܕܫܰܘܬܳܦܽܘܬܐ ܡܫܰܡܠܰܝܬܐ ܇ ܕܰܥܬܺܝܕܐ ܕܬܶܗܘܶܐ ܠܰܢ ܒܐܪ̈ܳܙܰܝ ܪܽܘܚܐ . ܘܕܰܟܡܐ ܡܚܳܝܢܐ ܗܳܕܶܐ ܕܪܰܗܒܽܘܢܐ ܠܗܳܝ ܕܫܽܘܡܠܳܝܐ . ܗܽܘ ܫܽܘܡܳܗܐ ܕܚܰܕ ܗܽܘ ܐܺܝܬܰܘܗܝ ܣܳܗܕܐ ܕܬܰܪ̈ܬܰܝܗܶܝܢ ܪ̈ܽܘܚܶܐ ܡܶܬܩܰܪ̈ܝܳܢ ܡܶܢ ܡܶܠܬܐ ܕܰܟܬܳܒܐ . ܘܬܽܘܒ ܐܳܦ ܡܶܛܽܠ ܡܫܺܝܚܐ ܟܬܺܝܒ ܆ ܕܪܺܫܺܝܬܐ ܗܘܳܐ ܠܰܢ ܕܗܳܠܶܝܢ ܛܳܒ̈ܳܬܐ ܕܰܥܬܺܝ̈ܕܳܢ ܆ ܘܠܶܗ ܠܰܡܫܺܝܚܐ ܪܺܫܺܝܬܐ ܆ ܐܚܝܳܢܽܘܬܐ ܐܺܝܬ ܠܶܗ ܠܘܳܬܰܢ . ܘܠܘܳܬ ܛܳܒ̈ܳܬܐ ܕܰܥܬܺܝ̈ܕܳܢ ܠܘܳܬܰܢ ܇ ܡܶܛܽܠ ܕܰܗܘܳܐ ܒܰܪܢܳܫܐ . ܘܰܠܘܳܬ ܗܳܠܶܝܢ . ܕܰܒܩܰܕܺܝܡܽܘܬ ܐܺܝܕܰܥܬܶܗ ܕܰܐܒܐ ܡܩܰܕ̈ܡܳܢ ܘܰܡܛܰܝ̈ܒܳܢ ܠܰܢ ܆ ܒܗܳܝ ܕܺܐܝܬܰܘܗܝ ܐܰܠܳܗܐ ܇ ܘܥܰܡܶܗ ܕܰܐܒܐ ܐܳܦ ܗܽܘ . ܒܨܶܒܝܳܢܐ ܠܐ ܡܶܬܩܰܕܡܳܢܐ ܩܰܕܶܡ ܛܰܝܶܒ ܐܶܢܶܝ̈ܢ ܠܰܢ ܠܗܳܠܶܝܢ ܛܳܒ̈ܳܬܐ . ܒܗܳܕܶܐ ܗܳܟܺܝܠ ܕܡܽܘܬܐ ܇ ܐܺܝܬ ܠܳܗ̇ ܐܚܝܳܢܽܘܬܐ ܇ ܠܚܰܕܽܘܬܐ ܕܰܬܢܳܢ ܡܶܬܝܰܠܕܐ ܡܶܢ ܚܺܐܪܽܘܬܐ ܕܡܶܢ ܚܰܫ̈ܶܐ ܇ ܠܗܳܝ ܚܰܕܽܘܬܐ ܕܰܥܬܺܝܕܐ ܕܬܶܬܺܝܗܶܒ ܠܗܳܠܶܝܢ ܕܫܳܘܶܝܢ ܠܳܗ̇ . ܘܬܽܘܒ ܐܳܦ ܓܺܗܰܢܐ ܕܥܳܩܬܐ ܘܰܕܟܰܪܝܽܘܬܐ : ܗܳܝ ܕܗܳܪܟܐ ܡܶܢ ܬܶܫܡܶܫܬܐ ܕܚܰܫ̈ܶܐ ܒܺܝ̈ܫܶܐ ܡܶܬܝܰܠܕܐ . ܡܛܰܗܡܐ ܗܝ ܒܰܐܚܝܳܢܽܘܬܐ ܨܶܝܕ ܗܳܝ ܓܺܗܰܢܳܐ ܕܰܥܬܺܝܕܐ ܀ ܢܶܬܚܰܦܰܛ ܡܳܕܶܝܢ ܕܢܶܫܠܰܚ ܥܳܠܡܐ . ܕܢܶܫܠܰܚ ܥܰܡܶܗ ܐܳܦ ܚܰܫ̈ܶܐ ܕܡܶܢܶܗ ܫܳܘܚܺܝܢ ܒܰܢ . ܘܢܶܫܠܰܚ ܬܽܘܒ ܐܳܦ ܠܚܰܫ̈ܶܐ ܒܺܝ̈ܫܶܐ ܆ ܕܢܶܠܒܰܫ ܡܶܢ ܒܳܬܰܪܗܽܘܢ ܇ ܙܰܘ̈ܥܶܐ ܚܰܝ̈ܶܐ ܕܚܰܕܽܘܬܐ ܘܰܕܚܽܘܒܐ . ܘܶܐܢ ܨܳܒܶܝܬ ܕܬܶܕܰܥ ܐܳܘ ܬܰܠܡܺܝܕܐ . ܕܰܕܠܐ ܡܰܦܰܩܬܐ ܕܡܶܢ ܥܳܠܡܐ ܆ ܠܐ ܡܨܶܝܬ ܕܬܶܬܩܰܪܰܒ ܠܕܽܘܒܳܪܐ ܕܰܓܡܺܝܪܽܘܬܐ ܆ ܐܺܝܠܰܦ ܗܳܕܶܐ ܡܶܢ ܐܰܝܠܶܝܢ ܕܰܪ̈ܫܺܝܡܳܢ ܒܰܟ̈ܬܳܒܶܐ ܩܰܕܺܝ̈ܫܶܐ . ܘܶܐܬܥܰܗܕ ܐܳܦ ܕܽܘܒܳܖ̈ܶܐ ܕܐܢܳܫ̈ܳܐ ܪ̈ܽܘܚܳܢܶܐ ܇ ܕܰܒܗܽܘܢ ܒܰܟܬܳܒ̈ܶܐ ܩܰܕܺܝ̈ܫܶܐ ܪ̈ܫܺܝܡܺܝܢ . ܐܰܝܢܰܘ ܓܶܝܪ ܡܶܢ ܟܽܠܗܽܘܢ ܩܰܕ̈ܡܳܝܶܐ ܇ ܕܶܐܫܬܘܺܝܘ ܠܡܰܘܗܰܒܬܐ ܡܥܰܠܰܝܬܐ ܘܰܬܡܺܝܗܬܐ ܇ ܐܰܝܟ ܝܽܘܚܰܢܳܢ ܡܰܥܡܕܳܢܐ ܇ ܐܰܝܟ ܣܳܗܕܽܘܬܐ ܕܰܡܫܺܝܚܐ ܕܰܥܠܰܘܗܝ ܕܶܐܡܰܪ . ܕܪܰܒ ܡܶܢ ܟܽܠܗܽܘܢ ܢܒ̈ܺܝܶܐ . ܘܬܽܘܒ ܐܶܡܰܪ . ܕܰܐܡܺܝܢ ܐܳܡܰܪ ܐܢܐ ܠܟܽܘܢ . ܕܠܐ ܩܳܡ ܒܺܝܠܺܝ̈ܕܰܝ ܢܶܫ̈ܶܐ ܕܪܰܒ ܡܶܢ ܝܽܘܚܰܢܳܢ ܡܰܥܡܕܳܢܐ ... ܘܗܳܢܐ ܓܰܒܪܐ ܕܬܶܕܡܽܘܪܬܐ ܆ ܕܰܠܗܳܕܶܐ ܟܽܠܳܗ̇ ܪܰܒܽܘܬܐ ܡܛܳܐ ܆ ܢܶܬܒܰܝܰܢ ܘܢܶܚܙܶܐ ܇ ܕܰܐܝܟܰܢ ܘܰܐܝܟܐ ܐܺܝܬܰܘܗܝ ܗܘܳܐ ܕܽܘܒܳܪܶܗ ܆ ܘܡܶܛܽܠ ܡܳܢܐ ܐܶܫܬܘܺܝ ܠܗܳܕܶܐ ܟܽܠܳܗ̇ ܡܰܘܗܰܒܬܐ . ܘܒܰܐܝܕܐ ܬܰܪܒܺܝܬܐ . ܘܒܰܟܡܐ ܥܰܡ̈ܠܶܐ . ܘܒܳܬܰܪ ܐܰܝܕܐ ܥܳܢܘܳܝܽܘܬܐ . ܘܒܰܟܡܐ ܙܰܒܢܐ ܕܶܐܫܬܰܘܚܰܕ ܡܶܢ ܥܶܢܝܳܢܐ ܕܐܢܳܫܽܘܬܐ . ܘܡܳܐ ܕܰܚܙܰܝܢ ܐܢܚܢܰܢ ܘܶܐܣܬܰܟܰܠܢ ܚܢܰܢ ܗܳܠܶܝܢ ܕܺܝܠܶܗ ܆ ܢܚܽܘܪ ܒܪܰܒܽܘܬܐ ܕܗܳܠܶܝܢ ܕܰܠܘܳܬܶܗ . ܘܢܶܬܒܰܝܰܢ ܒܩܰܕܡܐ ܒܗܳܠܶܝܢ ܕܨܶܒܝܳܢܐ ܆ ܘܟܶܢ ܒܳܬܰܪܗܶܝܢ ܒܗܳܠܶܝܢ ܕܛܰܝܒܽܘܬܐ . ܡܶܛܽܠ ܕܰܥܕܰܡܐ ܕܚܰܘܺܝ ܨܶܒܝܳܢܐ ܦܺܐܪ̈ܰܘܗܝ . ܠܐ ܝܶܗܒܰܬ ܪܽܘܚܐ ܡܰܘܗ̈ܒܳܬܳܗ̇ ܀ ܚܙܺܝ ܗܳܟܺܝܠ ܕܽܘܒܳܪܶܗ ܕܗܳܢܐ ܓܰܒܪܐ ܕܬܶܕܡܽܘܪܬܐ . ܕܡܶܢ ܟܰܕ ܗ̣ܘ ܛܠܶܐ ܐܶܬܦܪܶܫ ܡܶܢ ܥܽܘܡܪܐ ܕܥܳܠܡܐ : ܘܡܶܢ ܥܶܢܝܳܢܐ ܕܰܒܢ̈ܰܝ ܐܢܳܫܳܐ . ܘܠܐ ܐܶܬܟܰܬܰܡ ܘܶܐܨܛܰܝܰܐ ܇ ܘܟܶܢ ܐܶܬܚܰܠܰܠ ܘܶܐܬܡܰܪܰܩ . ܐܶܠܐ ܢܶܦܩܰܬ ܫܰܒܪܽܘܬܶܗ ܟܰܕ ܕܰܟܝܐ ܆ ܡܶܢ ܩܕܳܡ ܕܬܶܡܛܶܐ ܠܙܰܘ̈ܥܶܐ ܕܰܟܝܳܢܐ ܇ ܕܡܶܬܦܰܪ̈ܫܳܢ ܛܳܒ̈ܳܬܐ ܡܶܢ ܒܺܝ̈ܫܳܬܐ . ܘܶܐܬܪܰܒܺܝ ܒܓܰܘ ܚܽܘܪܒܐ ܆ ܟܰܕ ܣܳܟ ܠܰܝܬ ܗܘܳܐ ܒܶܗ ܡܰܪ̈ܢܝܳܬܶܗ ܕܥܳܠܡܐ . ܘܠܰܘ ܐܰܝܟ ܕܰܒܢܶܣܝܳܢܐ ܛܥܶܡ ܘܦܰܠܛܳܗ̇ ܠܒܺܝܫܽܘܬܐ ܕܰܒܢ̈ܰܝ ܐܢܳܫܳܐ ܇ ܐܰܘ ܒܩܰܕܡܐ ܐܶܫܬܓܶܫ ܒܰܐܪ̈ܓܺܝܓܳܬܐ ܘܰܒܚܰܫ̈ܶܐ ܇ ܘܗܳܝܕܶܝܢ ܒܥܰܡ̈ܠܶܐ ܕܚܺܐܪܽܘܬܶܗ ܐܶܬܐ ܠܫܰܝܢܐ ܕܚܽܘ̈ܫܳܒܶܐ . ܡܶܛܽܠ ܕܳܐܦ ܗܺܝ ܗܳܕܶܐ ܕܡܶܢ ܩܕܳܡ ܕܢܶܣܰܒ ܛܥܳܡܬܐ ܕܒܺܝ̈ܫܳܬܶܗ ܕܥܳܠܡܐ . ܢܫܰܢܶܐ ܡܢ ܒܺܝ̈ܫܳܬܶܗ ܆ ܠܐ ܙܥܽܘܪ ܡܥܰܕܪܐ ܠܫܰܦܝܽܘܬܳܗ̇ ܕܢܰܦܫܐ . ܠܰܐܝܠܶܝܢ ܕܡܶܫܬܘܶܝܢ ܠܳܗ̇ . ܐܰܝܟܰܢܐ ܕܰܒܨܺܝܪ ܩܰܠܺܝܠ ܢܩܽܘܡ ܒܕܰܟܝܽܘܬ ܢܰܦܫܶܗ ܕܳܐܕܳܡ ܇ ܡܶܢ ܩܕܳܡ ܕܢܶܥܒܰܪ ܥܰܠ ܦܽܘܩܕܳܢܐ ܇ ܒܰܪ ܐܢܳܫܳܐ ܕܗܳܘܶܐ ܒܗܳܢܐ ܕܽܘܒܳܪܐ . ܝܽܘܚܰܢܳܢ ܓܶܝܪ ܡܶܛܽܠ ܕܰܠܬܶܫܡܶܫܬܐ ܕܐܖ̈ܳܙܶܐ ܐܰܠܳܗܳܝ̈ܶܐ ܥܬܺܝܕ ܗܘܳܐ ܕܢܶܬܦܪܶܫ ܆ ܘܡܰܘܗܰܒܬܐ ܕܠܐ ܐܶܬܝܰܗܒܰܬ ܠܰܒܢ̈ܰܝ ܐܢܳܫܳܐ ܥܬܺܝܕܐ ܗܘܳܬ ܕܬܶܡܛܶܝܘܗܝ ܆ ܫܰܦܺܝܪ ܡܶܢ ܫܰܒܪܽܘܬܶܗ ܐܶܬܦܪܶܫ ܘܰܢܦܰܩ ܠܚܽܘܪܒܐ . ܕܟܰܕ ܠܐ ܡܶܬܢܰܣܶܐ ܒܒܺܝ̈ܫܳܬܐ ܆ ܘܠܐ ܡܩܰܒܶܠ ܪܶܥܝܳܢܶܗ ܛܰܒܥܐ ܕܰܕܡܽܘܬܐ ܕܥܽܘܗ̈ܕܳܢܶܐ ܦܰܓܪ̈ܳܢܶܐ . ܘܠܐ ܡܶܫܬܓܶܫ ܘܡܶܬܕܰܠܰܚ ܒܡܰܪ̈ܢܝܳܬܶܗ ܘܨܶܦܬܶܗ ܕܥܳܠܡܐ . ܢܩܰܒܶܠ ܒܫܰܦܝܽܘܬ ܢܰܦܫܶܗ ܓܶܠ̈ܝܳܢܶܐ ܪ̈ܽܘܚܳܢܶܐ ܇ ܘܝܽܘ̈ܠܦܳܢܶܐ ܕܐܖ̈ܳܙܶܐ ܐܰܠܳܗܳܝ̈ܶܐ . ܘܢܰܪܓܶܫ ܒܡܶܕܶܡ . ܕܠܐ ܡܳܛܶܐ ܠܶܗ ܟܽܠܶܗ ܓܶܢܣܐ ܕܡܳܝܽܘ̈ܬܶܐ . ܘܥܰܠ ܗܳܕܶܐ ܐܳܦ ܪܽܘܚܐ ܕܩܽܘܕܫܐ ܢܣܰܒ ܆ ܟܰܕ ܗܽܘ ܒܟܰܪܣܐ ܕܶܐܡܶܗ . ܕܗܶܢܽܘܢ ܚܽܘ̈ܫܳܒܰܝ ܢܰܦܫܶܗ ܆ ܒܰܡܚܰܦܛܳܢܽܘܬܐ ܕܪܘܚܐ . ܪܽܘܚܳܢܳܐܺܝܬ ܢܶܬܬܙܺܝܥܽܘܢ . ܡܶܛܽܠ ܓܶܝܪ ܕܢܶܬܺܝܠܶܕ ܕܠܐ ܙܽܘܘܳܓܐ ܠܐ ܟܺܐܢܳܐ ܗܘܳܬ ܆ ܡܶܛܽܠ ܕܗܳܕܶܐ ܕܝܶܫܽܘܥ ܐܰܠܳܗܐ ܒܰܠܚܽܘܕ ܐܺܝܬܶܝܗ̇ ܗܘܳܬ ܆ ܥܬܺܝܕ ܗܘܳܐ ܕܶܝܢ ܕܰܢܩܰܒܶܠ ܚܶܙ̈ܘܶܐ ܘܓܶܠ̈ܝܳܢܶܐ ܕܥܶܠܳܝܺܝ̈ܢ ܡܶܢ ܟܝܳܢܳܐ ܥܰܬܺܝܩܐ ܆ ܫܳܩܶܠ ܪܽܘܚܐ ܟܰܕ ܗܽܘ ܒܟܰܪܣܐ ܡܶܢ ܒܳܬܰܪ ܕܶܐܬܒܛܶܢ ܡܶܢ ܙܽܘܘܳܓܐ . ܕܰܦܫܺܝܩ ܗܘܳܐ ܓܶܝܪ ܕܢܶܒܪܶܝܘܗܝ ܚܰܕܬܳܐܺܝܬ ܐܰܝܟ ܕܠܳܐܕܳܡ ܘܚܰܘܳܐ ܆ ܥܰܠ ܗܳܕܶܐ ܠܰܝܬ ܦܽܘܠܳܓܐ . ܐܶܠܐ ܡܶܬܢܰܟܪܶܐ ܗܘܳܐ ܠܶܗ ܒܝܰܕ ܗܳܕܶܐ ܠܰܓܒܺܝܠܬܐ ܥܰܬܺܝܩܬܐ . ܘܰܕܗܳܕܶܐ ܢܶܥܒܶܕ ܥܳܒܽܘܕܐ ܠܐ ܐܶܨܛܒܺܝ . ܕܠܐ ܢܶܣܬܒܰܪ ܕܠܰܓܒܺܝܠܬܐ ܩܰܕܡܳܝܬܐ ܡܰܣܠܶܐ . ܘܰܕܡܶܢܶܗ ܟܰܕ ܡܶܢܶܗ ܕܰܟܝܳܢܐ ܥܰܬܺܝܩܐ ܢܶܬܒܛܶܢ ܕܠܐ ܙܽܘܘܳܓܐ . ܐܶܬܰܐܡܪܰܬ ܕܗܳܕܶܐ ܆ ܠܰܡܫܺܝܚܐ ܦܰܐܝܳܐ ܗܘܳܬ ܒܰܠܚܽܘܕ . ܘܟܰܕ ܡܶܬܪܰܒܶܐ ܬܽܘܒ ܒܓܰܘ ܥܳܠܡܐ ܆ ܘܫܳܩܶܠ ܢܶܣܝܳܢܐ ܕܒܺܝ̈ܫܳܬܶܗ : ܢܶܫܬܘܶܐ ܡܶܢ ܫܶܠܝ ܠܛܰܝܒܽܘܬܐ ܕܰܠܥܶܠ ܡܶܢ ܥܳܠܡܐ . ܒܰܓܒܺܝܬܐ ܒܰܕܡܽܘܬܐ ܕܰܫܠܺܝ̈ܚܶܐ ܆ ܗܳܕܶܐ ܡܶܢ ܒܳܬܰܪ ܙܩܺܝܦܐ ܥܬܺܝܕܐ ܗܘܳܬ ܕܬܶܬܺܝܗܶܒ . ܡܐ ܕܡܺܝܬ ܟܝܳܢܐ ܥܰܬܺܝܩܐ ܇ ܘܡܺܝܬܰܬ ܥܰܡܶܗ ܐܳܦ ܚܛܺܝܬܐ . ܘܟܽܠܗܽܘܢ ܚܰܫ̈ܶܐ ܒܺܝ̈ܫܶܐ . ܡܶܛܽܠ ܕܶܝܢ ܕܠܺܝܕܰܥܬܐ ܕܰܫܠܺܝ̈ܚܶܐ ܆ ܡܶܢ ܩܕܳܡ ܫܪܳܝܐ ܕܠܰܘܛܬܐ ܘܒܽܘܛܳܠܐ ܕܰܚܛܺܝܬܐ ܆ ܘܣܽܘܥܪܳܢܶܗ ܕܰܨܠܺܝܒܐ ܥܬܺܝܕ ܗܘܳܐ ܝܽܘܚܰܢܳܢ ܕܢܶܫܬܘܶܐ . ܫܰܦܺܝܪ ܘܪܽܘܚܐ ܡܶܢ ܟܰܪܣܐ ܢܣܰܒ : ܘܬܰܪܒܺܝܬܐ ܠܒܰܪ ܡܶܢ ܥܳܠܡܐ ܗܘܳܬ ܠܶܗ ܇ ܕܰܒܗܳܠܶܝܢ ܦܽܘܪ̈ܣܶܐ ܆ ܢܰܕܪܶܟ ܠܫܰܦܝܽܘܬܐ ܟܝܳܢܳܝܬܐ ܕܒܰܪ ܐܢܳܫܐ ܩܰܕܡܳܝܐ ܇ ܕܡܶܢ ܩܕܳܡ ܕܢܶܥܒܰܪ ܥܰܠ ܦܽܘܩܕܳܢܐ . ܘܒܳܗ̇ ܒܗܳܕܶܐ ܫܰܦܝܽܘܬܐ ܕܢܰܦܫܐ . ܢܩܰܒܶܠ ܝܺܕܰܥܬܐ ܕܐܖ̈ܳܙܶܐ ܐܰܠܳܗܳܝ̈ܶܐ . ܐܰܝܟܐ ܓܶܝܪ ܕܰܒܛܰܝܒܽܘܬܐ ܗܳܘ̈ܝܳܢ ܗܘ̈ܰܝ ܗܳܠܶܝܢ ܬܡܺܝ̈ܗܳܬܐ . ܒܗܳܠܶܝܢ ܢܺܝ̈ܫܶܐ ܘܦܽܘܪ̈ܣܶܐ ܚܰܫ̈ܶܐ ܗܳܘ̈ܝܳܢ ܗܘ̈ܰܝ . ܐܰܝܟܐ ܕܶܝܢ ܕܰܒܥܰܡܺܝܩܽܘܬ ܚܽܘܒܶܗ ܕܰܐܠܳܗܐ ܕܠܐ ܡܶܬܡܰܠܰܠ . ܗܳܢܐ ܦܽܘܪܩܳܢܐ ܡܶܬܓܡܰܪ ܗܘܳܐ . ܗܽܘ ܩܢܽܘܡܐ ܕܰܐܠܳܗܐ ܡܫܰܠܛܳܐܺܝܬ ܆ ܐܰܝܟ ܒܰܪ ܚܺܐܪ̈ܶܐ ܩܳܡ ܒܰܡܨܰܥܬܐ . ܘܒܶܗ ܘܒܺܐܝܕܶܗ ܒܰܛܶܠ ܥܰܬܺܝ̈ܩܳܬܐ ܘܫܰܪܺܝ ܚܰܕ̈ܬܳܬܐ ܇ ܘܡܺܝܬ ܒܰܪܢܳܫܐ ܥܰܬܺܝܩܐ ܒܰܙܩܺܝܦܐ ܇ ܐܰܝܟ ܕܰܟܬܺܝܒ ܡܶܢ ܦܰܘܠܳܘܣ . ܕܒܰܪܢܳܫܰܢ ܥܰܬܺܝܩܐ ܐܶܙܕܩܶܦ ܥܰܡܶܗ̇ . ܘܶܐܬܓܠܺܝ ܘܶܐܬܺܝܕܰܥ ܘܶܐܬܚܙܺܝ ܒܰܪ ܐܢܳܫܐ ܚܰܕܬܐ ܆ ܠܰܘ ܒܰܠܚܽܘܕ ܗܰܘ ܕܫܳܘܶܐ ܠܥܽܘܡܪܶܗ ܕܦܰܪܕܰܝܣܐ ܆ ܒܛܽܘܦܣܶܗ ܕܳܐܕܳܡ ܩܰܕܡܳܝܐ ܆ ܐܶܠܐ ܗܰܘ ܕܠܳܚܡܐ ܠܶܗ ܕܢܶܥܡܰܪ ܐܳܦ ܒܰܫܡܰܝܳܐ ܇ ܘܢܶܬܗܰܦܰܟ ܒܰܝܢܳܬ ܪ̈ܽܘܚܳܢܶܐ . ܘܢܶܗܘܶܐ ܐܰܟܘܳܬܗܽܘܢ ܒܟܽܠ ܡܶܕܶܡ . ܘܡܶܟܺܝܠ ܒܳܬܰܪ ܗܳܕܶܐ ܆ ܐܳܦ ܠܐܢܳܫܳܐ ܕܰܡܢܰܣܶܝܢ ܒܟܽܠ ܒܺܝ̈ܫܳܢ ܇ ܘܰܠܡܳܟ̈ܣܶܐ . ܘܰܠܙܰܢ̈ܳܝܶܐ ܘܰܠܩܳܛܽܘ̈ܠܶܐ . ܘܰܠܓܰܝ̈ܳܣܶܐ ܘܰܠܣܳܓ̈ܕܰܝ ܠܒܶܖ̈ܝܳܬܐ . ܡܶܢ ܫܠܶܝ ܚܳܛܦܐ ܛܰܝܒܽܘܬܐ ܆ ܘܰܕܠܐ ܦܽܘܪ̈ܣܶܐ ܘܥܽܘ̈ܬܳܕܶܐ ܆ ܠܥܽܘܬܪܐ ܕܐܪ̈ܳܙܶܝܗ̇ ܡܰܫܘܝܐ ܠܗܽܘܢ ܇ ܘܰܐܝܟ ܕܒܰܟܝܳܢܐ ܚܰܕܬܐ . ܡܰܥܒܕܐ ܒܟܽܠ ܡܰܢܽܘ ܕܨܳܒܝܐ . ܡܶܛܽܠ ܕܒܰܪܢܳܫܐ ܥܰܬܺܝܩܐ ܐܶܙܕܩܶܦ ܘܡܺܝܬ ܠܶܗ ܇ ܐܰܝܟ ܡܶܠܰܬ ܦܰܘܠܳܘܣ . ܘܬܽܘܒ ܐܶܡܰܪ ܗܽܘ ܫܠܺܝܚܐ . ܡܶܢ ܦܰܪܨܽܘܦ ܟܝܳܢܐ ܟܽܠܶܗ ܐܢܳܫܳܝܐ . ܕܕܳܘܝܐ ܐܢܐ ܒܰܪ ܐܢܳܫܳܐ . ܡܰܢܽܘ ܢܦܰܨܶܝܢ ܡܶܢ ܦܰܓܪܐ ܗܳܢܐ ܕܡܰܘܬܐ . ܘܡܶܢ ܒܳܬܰܪ ܕܶܐܡܰܪ ܐܰܝܟ ܕܰܒܫܽܘܐܳܠܐ ܕܡܰܢܽܘ ܡܶܫܟܰܚ ܕܰܢܦܰܨܶܝܘܗܝ . ܓܠܳܐ ܟܰܕ ܡܰܘܕܶܐ ܘܡܰܠܶܦ ܒܡܶܠܬܶܗ ܆ ܕܡܰܢܽܘ ܗܰܘ ܕܦܰܨܝܶܗ ܡܶܢ ܟܝܳܢܐ ܥܰܬܺܝܩܐ ܘܡܳܝܽܘܬܐ . ܡܰܘܕܶܐ ܐܢܐ ܠܰܡ ܠܰܐܠܳܗܐ ܒܝܰܕ ܡܳܪܰܢ ܝܶܫܽܘܥ ܡܫܺܝܚܐ ܇ ܗܰܘ ܕܦܰܨܝܰܢܝ ܡܶܢ ܦܰܓܪܐ ܗܳܢܐ ܕܡܰܘܬܐ ... ܡܶܢ ܒܳܬܰܪ ܗܳܠܶܝܢ ܗܳܟܺܝܠ ܕܶܐܬܺܝܕܰܥ ܠܰܢ . ܕܰܒܗܶܝܢ ܗܳܘܶܐ ܡܰܘܬܶܗ ܘܰܫܪܳܝܶܗ ܘܒܽܘܛܳܠܶܗ ܘܛܽܘܠܳܩܶܗ ܕܒܰܪ ܐܢܳܫܐ ܥܰܬܺܝܩܐ ܆ ܘܢܽܘܚܳܡܬܶܗ ܘܚܽܘܕܳܬܶܗ ܆ ܘܡܶܬܚܰܙܝܳܢܽܘܬܶܗ ܘܓܶܠܝܳܢܶܗ ܕܒܰܪ ܐܢܳܫܳܐ ܚܰܕܬܐ ܆ ܟܽܠ ܡܰܥܒ̈ܕܳܢܘܳܢ ܘܟܽܠ ܚܰܝ̈ܠܺܝܢ ܘܟܽܘܠ ܝܰܕ̈ܥܳܢ ܆ ܘܟܽܠ ܪ̈ܳܐܙܺܝܢ ܘܓܶܠ̈ܝܳܢܺܝܢ ܆ ܘܟܽܠ ܡܕܰܒܪܳܢܽܘܬܐ ܕܪܽܘܚ ܇ ܘܥܳܒܕܐ ܕܰܠܥܶܠ ܡܶܢ ܟܝܳܢܐ . ܒܟܽܘܠ ܡܰܢܽܘ ܕܨܳܒܝܐ ܆ ܡܫܰܠܛܳܐܺܝܬ ܣܳܥܪܐ ܛܰܝܒܽܘܬܐ . ܗܳܠܶܝܢ ܕܶܝܢ ܕܶܐܬܶܐܡܰܪ ܡܶܢܰܢ ܒܰܙܥܽܘܪ̈ܝܳܬܐ . ܡܶܛܽܘܠ ܕܶܐܚܰܘܶܐ ܥܶܠܬܐ ܕܡܰܦܰܩܬܶܗ ܕܝܽܘܚܰܢܳܢ . ܟܳܪܽܘܙܐ ܠܓܰܘ ܚܽܘܪܒܐ . ܘܰܕܥܰܠ ܡܳܢܐ ܡܶܢ ܟܰܪܣܐ ܩܰܒܶܠ ܪܽܘܚܐ . ܘܰܕܡܶܛܽܠ ܡܳܢܐ ܡܶܢ ܫܰܒܪܽܘܬܶܗ ܒܚܽܘܪܒܐ ܐܶܬܪܰܒܺܝ . ܐܰܢܬ ܕܶܝܢ ܐܳܘ ܬܰܠܡܺܝܕܐ ܡܶܢ ܫܶܡܥܐ ܕܗܳܠܶܝܢ ܐܶܬܚܰܦܛ ܘܰܫܠܰܚܳܝܗܝ ܠܥܳܠܡܐ . ܘܶܐܬܩܰܪܒ ܠܚܺܐܪܽܘܬܐ ܕܕܽܘܒܳܪܐ ܢܰܩܕܐ . ܘܰܐܚܶܒ ܥܶܢܝܳܢܐ ܐܰܡܺܝܢܐ ܕܥܰܡ ܐܰܠܳܗܐ . ܘܰܥܪܽܘܩ ܚܦܺܝܛܳܐܺܝܬ ܡܶܢ ܟܽܠܶܗ ܡܰܡܠܠܐ ܐܢܳܫܳܝܐ . ܘܰܚܙܺܝ ܛܳܒ̈ܳܬܶܗ ܕܕܽܘܒܳܪܐ ܗܳܢܐ ܆ ܡܶܢ ܗܳܝ ܕܰܗܘܳܬ ܒܝܽܘܚܰܢܳܢ ܡܰܥܡܕܳܢܐ . ܕܶܐܢ ܠܗܰܠ ܡܶܢ ܩܕܳܡ ܨܠܺܝܒܐ ܆ ܗܰܘ ܕܒܶܗ ܐܶܫܬܪܺܝ ܘܰܒܛܶܠ ܥܰܬܺܝ̈ܩܳܬܐ ܘܶܐܬܚܙܺܝ ܚܰܕ̈ܬܳܬܐ ܆ ܐܶܫܟܰܚ ܕܽܘܒܳܪܐ ܕܺܝܚܺܝܕܳܝܽܘܬܐ ܆ ܘܚܺܐܪܽܘܬܐ ܘܢܽܘܟܪܳܝܽܘܬܐ ܕܡܶܢ ܥܳܠܡܐ ܆ ܝܰܗܒ ܠܝܽܘܚܰܢܳܢ ܡܰܥܡܕܳܢܐ ܝܺܕܰܥܬܐ ܕܰܫܠܺܝ̈ܚܶܐ ܆ ܘܩܳܡ ܒܝܰܕ ܗܳܠܶܝܢ ܒܚܶܟܡܬܐ ܕܥܶܠܳܝܐ ܡܶܢ ܟܝܳܢܐ ܐܢܳܫܳܝܐ . ܚܰܕ ܟܡܳܐ ܠܳܟ ܗܳܫܐ ܡܩܺܝܡ ܕܽܘܒܳܪܐ ܗܳܢܐ ܪܽܘܚܳܢܐ ܆ ܒܺܝܕܰܥܬܐ ܕܐܪ̈ܳܙܰܘܗܝ ܕܰܡܫܺܝܚܐ ܆ ܘܰܡܒܰܣܶܡ ܠܳܟ ܠܐ ܡܶܬܰܐܡܪܳܢܳܐܺܝܬ ܒܡܰܪܓܫܳܢܽܘܬܐ ܕܓܶܠ̈ܝܳܢܶܐ ܪ̈ܽܘܚܳܢܶܐ . ܣܰܒܳܝܗܝ ܡܳܕܶܝܢ ܠܬܰܚܘܺܝܬܐ ܠܕܽܘܒܳܪܶܗ ܕܗܳܢܐ ܙܰܕܺܝܩܐ . ܘܺܐܝܠܰܦ ܐܳܦ ܡܶܢܶܗ ܕܠܐ ܡܶܫܟܰܚ ܒܰܪ ܐܢܳܫܳܐ ܕܢܶܗܘܶܐ ܬܰܠܡܺܝܕܐ ܓܡܺܝܪܐ ܠܰܡܫܺܝܚܐ ܇ ܐܶܠܐ ܐܶܢ ܐܶܬܢܰܟܪܺܝ ܡܶܢ ܥܳܠܡܐ ܟܽܠܶܗ ܇ ܒܰܕܡܽܘܬܶܗ ܕܺܝܠܶܗ ܕܗܳܢܐ ܟܺܐܢܐ ܆ ܐܰܝܟ ܕܳܐܦ ܡܶܠܬܶܗ ܕܰܡܫܺܝܚܐ ܗܺܝ ܓܰܠܝܳܐܺܝܬ ܐܰܠܶܦܬܰܢ . ܕܶܐܠܐ ܐܢܳܫ ܟܳܦܰܪ ܒܥܳܠܡܐ ܟܽܠܶܗ ܆ ܘܒܰܐܚ̈ܰܘܗܝ ܘܒܰܐܚ̈ܝܳܢܰܘܗܝ ܆ ܘܰܒܓܶܢܣܶܗ : ܘܒܰܐܒܽܘܗܝ ܘܒܶܐܡܶܗ ܘܰܒܟܽܠ ܡܶܕܶܡ ܕܺܐܝܬ ܠܶܗ : ܘܗܳܝ ܕܪܰܒܳܐ ܡܶܢ ܟܽܠܗܶܝܢ ܐܳܦ ܒܚܰܝ̈ܶܐ ܕܰܩܢܽܘܡܶܗ ܆ ܠܐ ܡܶܫܟܰܚ ܕܢܶܗܘܶܐ ܠܺܝ ܬܰܠܡܺܝܕܐ . ܘܬܽܘܒ ܒܕܽܘܟܬܐ ܐܚܪܺܬܐ ܠܗܰܘ ܕܨܳܒܶܐ ܕܰܢܫܰܡܶܫ ܬܰܪ̈ܬܰܝܗܶܝܢ ܒܰܚܕܐ ܆ ܐܺܝܩܳܪܐ ܕܰܠܘܳܬ ܐܰܒ̈ܳܗܶܐ . ܘܬܰܠܡܺܝܕܽܘܬܶܗ ܕܺܝܠܶܗ . ܟܠܳܝܗܝ ܡܶܢ ܗܳܕܶܐ ܘܶܐܡܰܪ ܠܶܗ . ܕܠܐ ܡܰܨܝܐ ܕܬܰܪ̈ܬܶܝܢ ܕܰܠܩܽܘܒܠܐ ܐܰܟܚܕܐ ܢܶܗܘ̈ܝܳܢ . ܡܰܠܦܳܢܐ ܠܰܡ ܐܰܦܶܣ ܠܺܝ ܐܺܙܰܠ ܐܶܩܒܽܘܪ ܠܳܐܒܝ ܘܠܶܐܡܝ ܘܺܐܬܶܐ ܒܳܬܪܰܟ . ܗܳܢܰܘ ܕܶܝܢ ܆ ܕܶܐܛܰܪ ܢܳܡܽܘܣܐ ܩܰܕܡܳܝܐ ܆ ܕܦܳܩܶܕ ܠܺܝ ܕܝܰܩܰܪ ܘܶܐܫܬܰܡܥ ܠܰܐܒܳܗ̈ܰܝܟ ܆ ܘܟܶܢ ܐܺܬܶܐ ܒܳܬܪܳܟ ܘܶܐܫܰܡܫܳܟ .. ܡܳܢܳܐ ܕܶܝܢ ܝܶܫܽܘܥ ܠܽܘܩܒܰܠ ܗܳܕܶܐ ܦܰܢܺܝ ܦܶܬܓܳܡܐ . ܫܒܽܘܩ ܠܰܡ ܡܺܝ̈ܬܶܐ ܩܳܒܪܺܝܢ ܡܺܝ̈ܬܰܝܗܽܘܢ . ܘܰܐܢܬ ܙܶܠ ܣܰܒܰܪ ܡܰܠܟܽܘܬܐ ܕܰܐܠܳܗܐ ܆ ܠܐ ܡܶܬܒܥܶܐ ܠܳܟ ܕܬܶܛܰܪ ܢܳܡܽܘܣܐ . ܡܶܛܽܠ ܕܰܢܛܺܝܪ ܗܽܘ ܘܰܫܪܶܐ . ܐܳܦ ܠܐ ܕܰܬܫܰܡܶܫ ܠܰܐܒ̈ܳܗܶܐ ܕܰܟܝܳܢܐ . ܡܶܛܽܠ ܕܶܐܫܬܰܡܥܶܬ ܐܶܠܐ ܘܫܰܡܫܶܬ ܠܰܐܒܳܗ̈ܶܐ ܦܰܓܪ̈ܳܢܶܐ ܚܠܳܦ ܟܽܘܠ . ܫܩܺܝܠ ܡܶܟܺܝܠ ܡܶܢܳܟ ܢܺܝܪܐ ܕܢܳܡܽܘܣܐ ܘܕܰܟܝܳܢܐ . ܘܰܫܒܺܝܩܰܬ ܒܰܪ ܚܺܐܪ̈ܶܐ ܠܢܰܦܫܳܟ . ܟܰܕ ܠܰܝܬ ܩܛܺܝܪܐ ܡܶܢ ܥܳܠܡܐ ܕܰܡܫܰܥܒܶܕ ܠܳܟ . ܡܶܛܽܠ ܕܡܺܝܬܐ ܗ̣ܘ ܠܳܟ ܥܳܠܡܐ ܘܰܐܢܬ ܠܶܗ . ܫܠܰܕ̈ܶܐ ܓܶܝܪ ܠܐ ܡܶܫܬܰܡ̈ܫܳܢ ܐܶܠܐ ܒܰܠܚܽܘܕ ܡܶܬܥܰܦ̈ܝܳܢ ܘܡܶܬܩܰܒܪ̈ܳܢ . ܫܒܽܘܩ ܡܳܕܶܝܢ ܡܺܝ̈ܬܶܐ ܩܳܒܪܺܝܢ ܡܺܝ̈ܬܰܝܗܽܘܢ ܆ ܘܰܐܢܬ ܙܶܠ ܣܰܒܰܪ ܡܰܠܟܽܘܬܶܗ ܕܰܐܠܳܗܐ . ܗܳܐ ܘܳܐܦ ܡܶܢ ܗܳܕܶܐ ܣܳܗܕܽܘܬܐ ܐܺܝܠܶܦܢ ܚܢܰܢ ܆ ܕܗܰܘ ܕܰܠܝܶܫܽܘܥ ܡܶܬܬܰܠܡܰܕ ܐܳܦ ܠܐ ܠܰܐܒ̈ܳܗܶܐ ܕܰܟܝܳܢܐ ܫܰܠܺܝܛ ܠܶܗ ܕܰܢܫܰܡܶܫ . ܡܶܛܽܠ ܕܺܐܝܬ ܠܶܗ ܐܰܒܐ ܕܰܫܪܳܪܐ ܇ ܗܰܘ ܕܰܒܛܰܝܒܽܘܬܶܗ ܐܰܟܬܒܶܗ ܠܶܗ ܒܪܐ ܇ ܘܦܰܪܫܶܗ ܠܬܶܫܡܶܫܬܐ ܕܨܶܒܝ̈ܳܢܰܘܗܝ ܀ ܫܡܰܥ ܕܶܝܢ ܬܽܘܒ ܐܚܪܺܬܐ ܬܰܚܘܺܝܬܐ ܇ ܕܳܐܦ ܗܺܝ ܝܽܘܠܦܳܢܐ ܕܰܐܝܟ ܗܳܢܐ ܡܩܰܪܒܐ ܠܳܟ . ܘܰܒܛܽܘܦܣܳܗ̇ ܕܗܳܕܶܐ ܣܳܗܕܽܘܬܐ ܆ ܕܬܶܬܢܰܟܪܶܐ ܠܟܽܠ ܡܶܕܶܡ ܘܬܶܦܽܘܩ ܒܳܬܰܪ ܝܶܫܽܘܥ ܡܚܰܦܛܐ ܠܳܟ . ܩܪܶܒ ܠܰܡ ܚܰܕ ܡܶܢ ܬܰܠܡܺܝ̈ܕܰܘܗܝ ܆ ܘܶܐܡܰܪ ܠܶܗ ܠܝܶܫܽܘܥ ܆ ܕܰܐܦܶܣ ܠܺܝ ܐܺܙܰܠ ܐܶܫܰܠܶܡ ܠܰܒܢ̈ܰܝ ܒܰܝܬܝ ܆ ܘܺܐܬܶܐ ܒܳܬܪܳܟ . ܫܡܰܥ ܐܳܦ ܗܳܪܟܐ ܡܳܢܐ ܦܰܢܺܝ ܪܰܒܐ ܠܬܰܠܡܺܝܕܐ . ܘܰܐܝܟ ܗܰܘ ܕܠܳܟ ܒܺܐܝܕܶܗ ܕܗܰܘ ܬܰܠܡܺܝܕܐ ܐܶܬܰܐܡܪܰܬ . ܩܰܒܶܠܶܝܗ̇ . ܠܐ ܠܰܡ ܐܢܳܫ ܪܳܡܶܐ ܐܺܝܕܶܗ ܥܰܠ ܚܰܪܒܐ ܕܦܰܕܳܢܐ ܘܚܳܐܰܪ ܠܒܶܣܬܪܶܗ ܘܚܳܫܰܚ ܠܡܰܠܟܽܘܬܶܗ ܕܰܐܠܳܗܐ . ܗܰܘ ܠܰܡ ܕܦܽܘܠܚܳܢܐ ܗܳܢܐ ܕܰܟܝܳܢܐ ܡܫܰܡܠܶܐ ܆ ܘܦܰܕܳܢܐ ܒܬܰܘܪ̈ܶܐ ܐܰܝܟ ܥܝܳܕܐ ܐܢܳܫܳܝܐ ܕܳܒܰܪ . ܠܐ ܡܰܪܦܶܐ ܕܰܢܚܽܘܪ ܩܕܳܡܰܘܗܝ ܘܰܠܒܶܣܬܪܶܗ ܚܳܐܰܪ . ܡܶܛܽܠ ܕܰܒܗܳܢܐ ܛܽܘܦܣܐ ܦܽܘܠܚܳܢܐ ܠܐ ܡܶܫܬܰܡܠܶܐ . ܘܠܐ ܗܰܘ ܕܰܢܗܰܠܶܟ ܠܰܩܕܳܡܰܘܗܝ ܡܶܫܟܰܚ . ܘܠܐ ܚܛܽܘ̈ܛܰܘܗܝ ܬܪܺܝܨܳܐܺܝܬ ܡܶܣܬܰܕܩܺܝܢ . ܘܠܐ ܬܰܘܪ̈ܶܐ ܠܰܩܕܳܡܰܝܗܽܘܢ ܪܳܕܶܝܢ . ܘܗܳܠܶܝܢ ܟܰܕ ܛܳܒ ܦܽܘܠܚܳܢܐ ܗܘ ܦܰܓܪܳܢܐ . ܘܚܳܙܝܐ ܆ ܒܶܗ ܟܰܕ ܒܶܗ ܒܰܐܬܪܐ ܗܳܘܶܐ . ܒܰܠܚܽܘܕ ܐܶܢ ܚܳܐܰܪ ܠܒܶܣܬܪܶܗ ܡܶܬܕܰܘܰܕ ܦܽܘܠܚܳܢܶܗ . ܗܳܪܟܐ ܕܶܝܢ ܨܶܝܕ ܬܰܠܡܺܝܕܽܘܬܐ ܕܺܝܠܝ ܆ ܡܫܰܚܠܰܦ ܦܽܘܠܚܳܢܐ ܡܶܢ ܦܽܘܠܚܳܢܐ ܐܰܝܟ ܡܐ ܕܰܡܫܰܚܠܰܦ ܥܳܠܡܐ ܡܶܢ ܥܳܠܡܐ ܇ ܘܚܰܝ̈ܶܐ ܡܶܢ ܚܰܝ̈ܶܐ ܆ ܘܠܐ ܡܳܝܽܘ̈ܬܶܐ ܡܶܢ ܡܳܝܽܘ̈ܬܐ ܇ ܘܰܐܠܳܗܐ ܡܶܢ ܒܢ̈ܰܝ ܐܢܳܫܐ . ܐܶܢ ܫܳܩܠܰܬ ܗܳܟܺܝܠ ܢܺܝܪܐ ܕܬܰܠܡܺܝܕܽܘܬܝ ܒܢܰܦܫܳܟ ܘܰܒܦܰܓܪܳܟ ܆ ܦܽܘܠܚܳܢܐ ܕܦܽܘܩ̈ܕܳܢܰܝ ܬܫܰܡܠܶܐ . ܠܐ ܬܶܬܦܢܶܐ ܠܒܶܣܬܪܳܟ ܨܶܝܕ ܥܳܠܡܐ . ܘܠܐ ܢܶܬܒܛܶܠ ܠܳܟ ܥܰܠ ܗܳܕܶܐ ܇ ܕܬܶܥܒܶܕ ܫܠܳܡܐ ܥܰܡ ܒܢ̈ܰܝ ܓܶܢܣܳܟ ܆ ܘܠܐ ܬܺܐܨܰܦ ܕܬܶܦܪܽܘܥ ܐܶܢܽܘܢ ܚܰܘܒܬܐ ܕܺܐܝܩܳܪܐ ܦܰܓܪܳܢܐ ܇ ܘܰܬܡܰܠܶܐ ܠܗܽܘܢ ܢܳܡܽܘܣܐ ܕܫܽܘܠܳܡܶܗ ܕܥܳܠܡܐ . ܘܗܳܝܕܶܝܢ ܬܺܐܬܶܐ ܒܳܬܰܪܝ . ܐܶܢ ܙܶܕ̈ܩܰܘܗܝ ܓܶܝܪ ܕܥܳܠܡܐ ܦܪܰܥܬ ܆ ܕܺܝܠܝ ܠܐ ܡܶܬܦܰܪܥܺܝܢ . ܘܶܐܢ ܕܠܐ ܬܥܺܝܩ ܠܥܳܠܡܐ ܒܡܶܕܶܡ ܚܦܺܝܛ ܐܰܢܬ . ܠܺܝ ܡܳܕܶܝܢ ܣܺܝܡܐ ܠܳܟ ܕܬܰܪܓܶܙ . ܠܐ ܢܶܗܘܶܐ ܠܳܟ ܫܠܳܡܐ ܥܰܡ ܥܳܠܡܐ . ܕܗܳܟܰܢܐ ܢܶܗܘܶܐ ܠܳܟ ܫܠܳܡܐ ܫܰܪܺܝܪܐ ܠܘܳܬܝ ܕܺܝܠܝ . ܠܰܝܬ ܠܳܟ ܒܰܝܬܐ ܘܠܐ ܒܢ̈ܰܝ ܒܰܝܬܐ . ܡܳܢܐ ܪܳܗܛܰܬ ܕܰܬܫܰܠܶܡ ܐܶܢܽܘܢ . ܒܥܶܠܕܒܳܒܽܘܬܐ ܓܶܝܪ ܣܺܝܡܐ ܒܶܝܬ ܠܳܟ ܘܰܠܗܽܘܢ . ܡܳܢܐ ܝܰܨܺܝܦ ܐܰܢܬ ܕܬܶܗܘܶܐ ܠܗܽܘܢ ܪܳܚܡܐ . ܐܶܢܐ ܓܶܝܪ ܆ ܠܐ ܐܶܬܺܝܬ ܕܰܐܪܡܶܐ ܫܰܝܢܐ ܒܰܐܪܥܐ . ܐܰܢܬ ܡܳܢܐ ܪܳܗܛܰܬ ܕܢܶܗܘܶܐ ܠܳܟ ܫܠܳܡܐ ܥܰܡ ܒܢ̈ܰܝ ܐܰܪܥܐ . ܐܶܢܐ ܓܶܝܪ ܩܳܪܶܐ ܐܢܐ ܚܰܪܒܐ ܆ ܘܰܐܢܬ ܪܳܗܛܰܬ ܠܰܫܠܳܡܐ . ܐܶܢܐ ܡܰܟܪܶܙ ܐܢܐ ܦܠܺܝܓܽܘܬܐ . ܘܰܐܢܬ ܪܳܗܛܰܬ ܚܳܒܨܰܬ ܥܰܠ ܐܰܘܝܽܘܬܐ . ܐܶܬܺܝܬ ܐܶܢܐ ܕܶܐܦܠܽܘܓ ܓܰܒܪܐ ܥܰܠ ܐܰܒܽܘܗܝ ܆ ܘܒܰܪܬܐ ܥܰܠ ܐܶܡܳܗ̇ . ܘܟܰܠܬܐ ܥܰܠ ܚܡܳܬܳܗ̇ . ܘܰܐܢܬ ܪܳܗܛܰܬ ܕܰܬܫܰܠܶܡ ܠܰܒܢ̈ܰܝ ܒܰܝܬܳܟ . ܘܰܬܚܽܘܛ ܒܣܰܟܠܽܘܬܳܟ ܣܶܕܩܐ ܕܥܶܒܕܶܬ ܐܶܢܐ ܒܥܳܠܡܐ ܆ ܣܕܰܩܬܶܗ ܓܶܝܪ ܠܗܳܢܐ ܢܰܚܬܐ ܕܰܐܘܝܽܘܬܐ ܆ ܡܶܛܽܠ ܕܟܽܘܠܶܗ ܒܛܳܥܝܽܘܬܐ ܙܩܺܝܪ ܗܘܳܐ ܆ ܘܰܚܠܳܦܰܘܗܝ ܐܰܫܬܺܝܬ ܢܰܚܬܐ ܐܚܪܺܢܐ ܕܰܫܠܳܡܐ ܫܡܰܝܳܢܐ ܆ ܒܗܳܢܐ ܢܰܚܬܐ ܙܩܽܘܪ ܐܳܦ ܐܰܢܬ ܆ ܘܠܐ ܬܶܪܗܰܛ ܠܰܡܚܰܝܳܛܽܘ ܢܰܚܬܐ ܥܰܬܺܝܩܐ . ܒܰܛܶܠܬܶܗ ܓܶܝܪ ܠܰܫܠܳܡܐ ܕܰܡܪܰܒܶܐ ܗܘܳܐ ܒܺܝ̈ܫܳܬܐ ܒܟܽܘܠ ܐܢܳܫ . ܘܒܰܕܰܪܬܳܗ̇ ܠܗܳܝ ܚܰܒܪܽܘܬܐ ܇ ܕܰܠܟܽܘܢܳܫܐ ܕܰܚܛܳܗ̈ܶܐ ܟܢܺܝܫܐ ܗܘܳܬ . ܠܐ ܬܶܪܗܰܛ ܐܰܢܬ ܕܬܶܗܘܶܐ ܚܰܒܪܐ ܠܥܳܒ̈ܕܰܝ ܥܰܘܠܐ . ܐܺܙܰܠ ܠܰܡ ܐܶܫܰܠܶܡ ܠܰܒܢܱ̈ܝ ܒܰܝܬܝ . ܐܶܡܰܪ ܠܶܗ ܠܰܝܬ ܠܳܟ ܫܠܳܡܐ ܥܰܡܗܽܘܢ . ܒܰܫܠܳܡܐ ܠܰܡ ܕܐܢܳܫ ܒܽܐܘܪܚܐ ܠܐ ܬܶܫܶܐܠܽܘܢ . ܗܳܢܰܘ ܐܳܦ ܣܽܘܟܳܠܳܗ̇ ܕܡܶܠܬܐ ܗܳܕܶܐ ܇ ܕܢܰܟܪܺܝ ܐܳܦ ܒܳܗ̇ ܡܫܺܝܚܐ . ܠܬܰܠܡܺܝ̈ܕܰܘܗܝ ܡܶܢ ܫܠܳܡܶܗ̇ ܕܥܳܠܡܐ . ܘܗܳܠܶܝܢ ܒܦܰܪܨܽܘܦܐ ܕܚܰܕ ܬܰܠܡܺܝܕܐ ܠܘܳܬ ܟܽܠܢܳܫ ܐܰܡܺܝܪ̈ܳܢ . ܗܳܢܰܘ ܕܶܝܢ ܨܶܝܕ ܐܺܝܠܶܝܢ ܕܡܶܫܬܰܘܕܶܝܢ ܬܰܠܡܺܝܕܽܘܬܐ . ܡܶܛܽܠ ܕܦܰܩܳܚ ܕܠܐ ܢܶܗܘܶܐ ܐܢܳܫ ܬܰܠܡܺܝܕܐ ܒܰܫܡܐ ܠܰܐܠܳܗܐ . ܘܒܰܫܪܳܪܐ ܠܥܳܠܡܐ . ܘܢܰܘܓܰܪ ܥܰܡ ܚܰܕ ܘܢܶܦܠܽܘܚ ܥܰܡ ܐܚܪܺܢܐ . ܥܳܠܡܐ ܓܶܝܪ ܕܢܶܬܡܰܛܶܐ ܠܰܓܡܺܝܪܽܘܬܐ ܠܐ ܡܶܬܬܒܰܥ . ܡܶܛܽܠ ܕܳܐܦ ܠܐ ܐܶܣܟܺܡܶܗ ܘܕܽܘܒܳܪܶܗ ܓܡܺܝܪܽܘܬܐ ܡܶܫܬܰܘܕܶܐ . ܬܰܠܡܺܝܕܐ ܕܶܝܢ ܒܳܐܬܘ̈ܳܬܐ ܕܶܐܣܟܺܡܶܗ ܆ ܓܡܺܝܪܽܘܬܐ ܡܰܟܪܶܙ ܥܰܠ ܢܰܦܫܶܗ . ܘܒܰܐܝܠܶܝܢ ܕܰܒܗܶܝܢ ܓܰܠܝܳܐܺܝܬ ܠܰܒܢ̈ܰܝ ܐܢܳܫܐ ܡܶܬܚܙܶܐ ܆ ܕܢܶܬܚܙܶܐ ܬܽܘܒ ܠܰܐܠܳܗܐ ܟܰܣܝܳܐܺܝܬ ܡܶܫܬܰܘܕܶܐ ܥܰܠ ܩܢܽܘܡܶܗ . ܐܳܬܘ̈ܳܬܐ ܓܶܝܪ ܕܬܽܘܠܡܳܕܐ ܕܰܪ̈ܫܺܝܡܳܢ ܥܠܰܝܟ ܡܶܢ ܠܒܰܪ . ܕܢܶܬܟܱ̈ܬܒܳܢ ܒܢܰܦܫܳܟ ܟܽܠܗܶܝܢ ܛܳܒܴ̈ܬܐ ܡܚܰܦ̈ܛܳܢ ܠܳܟ . ܘܰܒܗܳܝ ܕܡܽܘܬܐ ܕܡܶܬܚܙܶܐ ܐܰܢܬ ܠܰܒܢܱ̈ܝ ܐܢܳܫܐ ܒܓܰܠ̈ܝܳܬܳܟ ܆ ܡܶܬܬܰܒܥܰܬ ܕܬܶܬܚܙܶܐ ܐܳܦ ܠܰܐܠܳܗܐ ܒܟܰܣ̈ܝܳܬܳܟ . ܫܠܰܚܬ ܓܶܝܪ ܨܶܦܬܐ ܕܰܠܒܽܘ̈ܫܰܘܗܝ ܕܥܳܠܡܐ . ܫܠܰܚ ܐܳܦ ܠܪ̈ܶܚܡܬܳܗ̇ ܕܨܶܒܬܐ . ܟܰܣܝܳܐܺܝܬ ܡܶܢ ܢܰܦܫܳܟ . ܪܰܚܺܝܩ ܐܰܢܬ ܡܶܢ ܙܽܘܘܳܓܐ ܓܰܠܝܐ . ܐܶܬܪܰܚܩ ܐܳܦ ܡܶܢ ܪܶܓܬܐ ܟܣܺܝܬܐ ܕܚܽܘ̈ܫܳܒܶܐ . ܢܙܺܝܪ ܐܰܢܬ ܡܶܢ ܡܶܐܟܽܘܠܬܐ ܕܒܶܣܪܐ . ܘܡܶܢ ܢܝ̈ܳܚܶܐ ܘܦܽܘܪ̈ܥܳܢܶܐ ܡܶܬܚܰܙ̈ܝܳܢܶܐ . ܗܘܺܝ ܢܙܺܝܪܐ ܒܢܰܦܫܳܟ ܆ ܐܳܦ ܡܶܢ ܨܶܒܝܳܢܐ ܕܨܳܒܶܐ ܒܗܶܝܢ ܒܡܶܐܟ̈ܠܳܬܐ . ܐܰܪܺܝܡܬ ܣܰܥܪܐ ܕܰܥܠܰܝܡܽܘܬܶܗ ܕܥܳܠܡܐ ܡܶܢ ܪܺܫܳܟ ܆ ܬܰܚܘܺܝܬܐ ܗܺܝ ܗܳܕܶܐ ܕܠܐ ܬܶܬܦܟܰܪ ܒܨܶܦܬܶܗ . ܘܠܐ ܬܶܬܶܐܣܰܪ ܒܡܰܪ̈ܢܝܳܬܶܗ . ܘܠܐ ܬܶܬܚܶܕ ܒܚܰܕ ܡܶܢ ܚܰܫ̈ܰܘܗܝ ܇ ܗܳܢܽܘܢ ܕܺܐܝܬܰܝܗܽܘܢ ܣܰܓܺܝ̈ܶܐܐ ܘܰܕܠܐ ܡܶܢܝܳܢܐ . ܢܦܰܩܬ ܡܶܢܶܗ ܡܶܢ ܥܳܠܡܐ ܆ ܘܶܐܬܢܰܟܪܺܝܬ ܠܶܗ ܒܶܐܣܟܺܡܐ ܓܰܠܝܐ ܆ ܦܽܘܩ ܡܶܢܶܗ ܘܰܗܘܺܝ ܠܶܗ ܢܽܘܟܪܳܝܐ . ܐܳܦ ܒܚܽܘ̈ܫܳܒܶܐ ܟܣܰܝ̈ܳܐ . ܐܶܣܬܰܪܰܩܬ ܒܰܚܙܳܬܐ ܒܰܪܳܝܬܐ ܡܶܢ ܥܽܘܬܪܐ ܆ ܗܘܺܝ ܡܣܰܪܩܐ ܐܳܦ ܒܬܰܪܥܺܝܬܐ ܟܣܺܝܬܐ ܡܶܢ ܪܶܚܡܬܶܗ ܕܥܽܘܬܪܐ . ܐܰܣܠܺܝܬ ܩ̈ܳܠܶܐ ܕܰܙܡܳܪܐ ܘܦܽܘܪ̈ܓܳܝܶܐ ܕܥܳܠܡܐ . ܐܶܬܒܰܣܡ ܡܶܢ ܟܽܘܠܳܗ̇ ܢܰܦܫܳܟ ܕܠܐ ܡܰܐܺܝܢܽܘܬܐ ܇ ܒܩ̈ܳܠܶܐ ܕܰܙܡܺܝܪ̈ܳܬܐ ܕܪܽܘܚܐ ܕܰܐܠܳܗܐ . ܬܽܘܠܡܳܕܳܟ ܝܰܬܺܝܪ ܡܶܢ ܕܰܠܒܰܪ ܠܓܰܘ ܢܶܬܺܝܕܰܥ . ܘܰܐܝܟܰܢܐ ܕܦܳܪܫܺܝܢ ܠܳܟ . ܒܢܰܝ̈ܢܳܫܐ ܒܓܰܠ̈ܝܳܬܳܟ ܆ ܕܬܰܠܡܺܝܕܐ ܐܰܢܬ ܕܰܡܫܺܝܚܐ . ܗܳܟܰܢܐ ܘܳܐܦ ܗܽܘ ܡܫܺܝܚܐ ܢܰܕܥܶܟ ܡܶܢ ܟܰܣ̈ܝܳܬܳܟ ܕܬܰܠܡܺܝܕܶܗ ܐܰܢܬ . ܐܶܙܕܰܗܪ ܕܠܐ ܢܶܗܘܶܐ ܠܳܟ ܬܽܘܠܡܳܕܳܟ ܠܽܐܘܡܳܢܽܘܬܐ ܕܬܶܐܓܽܘܪܬܐ . ܘܠܐ ܡܶܛܽܘܠ ܫܽܘܒܚܐ ܣܪܺܝܩܐ ܘܰܢܝ̈ܳܚܶܐ ܥܳܒܽܘܪ̈ܶܐ ܇ ܬܣܺܝܡ ܥܠܰܝܟ ܐܶܣܟܺܡܳܐ ܝܰܩܺܝܪܐ ܕܬܽܘܠܡܳܕܐ . ܠܐ ܬܶܙܒܶܢ ܒܪ̈ܽܘܚܳܢܳܝܳܬܐ ܠܦܰܓܪ̈ܳܢܳܝܳܬܐ . ܘܠܐ ܬܚܰܠܶܦ ܒܰܫܡܰܝܳܢ̈ܝܳܬܐ ܇ ܓܰܙ̈ܶܐ ܡܶܬܚܰܒ̈ܠܳܢܶܐ ܕܰܒܓܰܘ ܐܰܪܥܐ ܡܶܬܬܣܺܝܡܺܝܢ . ܠܗܰܘ ܕܠܶܗ ܡܶܫܬܰܘܕܶܝܬ ܩܝܳܡܳܟ ܆ ܠܶܗ ܒܰܠܚܽܘܕ ܗܘܺܝ ܬܰܠܡܺܝܕܐ . ܩܰܕܶܡ ܓܶܝܪ ܐܰܠܦܳܟ ܘܰܐܪܺܝܡܶܗ ܡܶܢ ܩܕܳܡ ܚܙܳܬܳܟ ܇ ܠܨܰܕܘܐ ܗܳܢܐ ܕܡܰܣܒܪܳܢܽܘܬܐ ܆ ܕܠܐ ܡܶܫܟܰܚ ܥܰܒܕܐ ܠܡܶܦܠܰܚ ܠܰܬܪ̈ܶܝܢ ܡܳܪ̈ܰܘܳܢ . ܘܬܽܘܒ ܒܝܰܕ ܣܳܗܕܽܘܬܐ ܐܚܪܺܬܐ ܡܙܰܗܰܪ ܠܳܟ ܆ ܕܶܐܢܗܽܘ ܕܬܰܠܡܺܝܕܐ ܓܡܺܝܪܐ ܠܐ ܗܳܘܶܝܬ ܆ ܦܽܘܫ ܠܳܟ ܒܕܽܘܒܳܪܶܗ ܕܥܳܠܡܐ ܆ ܘܦܰܩܳܚܐ ܠܳܟ . ܕܠܐ ܡܐ ܕܫܰܪܺܝܬ ܕܬܶܒܢܶܐ ܘܠܐ ܡܫܰܠܡܰܬ ܇ ܡܶܢ ܟܽܠ ܐܢܳܫ ܬܶܬܒܰܙܰܚ . ܡܰܢܽܘ ܠܰܡ ܒܰܪ ܐܢܳܫܐ ܕܰܡܫܰܪܶܐ ܕܢܶܒܢܶܐ ܡܰܓܕܠܐ ܆ ܘܠܐ ܠܽܘܩܕܰܡ ܝܳܬܶܒ ܚܳܫܶܒ ܢܰܦ̈ܩܳܬܶܗ ܇ ܕܶܐܢ ܐܺܝܬ ܠܶܗ ܠܰܡܫܰܠܳܡܽܘܬܶܗ ܇ ܕܠܐ ܡܐ ܕܫܰܪܺܝ ܕܢܶܒܢܶܐ ܘܠܐ ܡܫܰܠܶܡ ܇ ܟܽܠ ܡܰܢ ܕܥܳܒܰܪ ܘܚܳܙܶܐ ܠܶܗ ܢܰܗܶܠ ܘܰܢܒܰܙܰܚ ܒܶܗ ܇ ܕܓܰܒܪܐ ܗܳܢܐ ܫܰܪܺܝ ܇ ܘܕܰܢܫܰܠܶܡ ܠܐ ܐܶܫܟܰܚ . ܘܰܐܝܢܰܐ ܗ̣ܘ ܡܰܠܟܐ ܕܳܐܙܶܠ ܠܰܩܪܳܒܐ ܕܢܶܬܟܰܬܰܫ ܥܰܡ ܡܰܠܟܐ ܚܰܒܪܶܗ ܇ ܘܰܕܢܶܐܪܽܘܥ ܒܥܶܣܪ̈ܳܐ ܐܰܠܦܺܝ̈ܢ ܇ ܠܗܰܘ ܕܳܐܬܶܐ ܥܠܰܘܗܝ ܒܥܶܣܪ̈ܺܝܢ ܐܰܠܦܺܝ̈ܢ . ܕܠܐ ܡܫܰܕܰܪ ܐܺܝ̈ܙܓܰܕܶܐ ܘܒܳܥܶܐ ܥܰܠ ܫܠܳܡܐ ܇ ܐܶܢܗܽܘ ܕܠܐ ܡܨܶܐ ܕܢܶܐܪܽܘܥ ܒܰܩܪܳܒܐ ܠܣܰܓܺܝܽܐܘܬܐ ܕܚܰܝ̈ܠܰܘܳܬܶܗ ܀ ܗܐ ܒܗܳܠܶܝܢ ܐܰܠܦܳܟ ܗܰܘ ܕܰܩܪܳܟ ܠܬܽܘܠܡܳܕܶܗ . ܕܠܐ ܬܫܰܪܶܐ ܒܐܘܪܚܐ ܗܳܕܶܐ ܇ ܐܶܠܐ ܣܺܝܡܳܐ ܠܳܟ ܕܰܬܫܰܠܡܺܝܗ̇ . ܘܠܐ ܬܣܺܝܡ ܫܶܬܶܐܣ̈ܬܐ ܕܬܶܒܢܶܐ ܡܰܓܕܠܐ ܆ ܐܶܢ ܠܰܝܬ ܒܪܶܥܝܳܢܳܟ ܕܰܬܫܰܟܠܠܺܝܘܗܝ . ܘܠܐ ܬܶܦܽܘܩ ܠܰܩܪܳܒܐ ܕܠܽܘܩܒܰܠ ܣܛܢܐ ܆ ܐܶܠܐ ܐܶܢ ܟܢܺܝܫܺܝܢ ܠܳܟ ܚܰܝ̈ܠܰܘܳܬܐ ܕܚܽܘ̈ܫܳܒܶܐ ܚܰܝ̈ܠܬܳܢܶܐ . ܕܕܰܠܡܐ ܟܰܕ ܢܳܦܩܰܬ ܠܰܩܪܳܒܐ ܇ ܢܶܙܟܶܝܟ ܒܥܶܠܕܒܳܒܐ . ܘܬܶܬܓܰܕܰܦ ܬܰܠܡܺܝܕܽܘܬܐ . ܗܰܘ ܓܶܝܪ ܕܠܐ ܡܶܫܬܰܘܕܶܐ ܆ ܠܐ ܡܶܬܬܒܰܥ ܡܶܢ ܡܶܠܬܐ ܕܟܺܐܢܽܘܬܐ ܇ ܕܢܶܥܒܶܕ ܐܰܝܠܶܝܢ ܕܠܐ ܐܶܫܬܰܘܕܺܝ . ܥܕܰܡܐ ܓܶܝܪ ܠܫܽܘܘܕܳܝܐ ܨܶܒܝܳܢܐ ܗ̣ܘ . ܡܶܢ ܫܽܘܘܕܳܝܐ ܕܶܝܢ ܘܰܠܟܐ ܢܳܡܽܘܣܐ ܗܘ . ܡܶܛܽܠ ܕܰܟܡܐ ܕܠܐ ܣܺܝܡ ܥܰܠ ܚܺܐܪܽܘܬܐ ܕܢܰܦܫܳܟ ܢܺܝܪܐ ܕܡܶܫܬܰܘܕܝܳܢܽܘܬܐ ܆ ܒܨܶܒܝܳܢܳܟ ܐܺܝܬܰܘܗܝ ܦܽܘܠܚܳܢܳܟ . ܐܶܢ ܕܶܝܢ ܬܶܣܰܒ ܐܳܬܶܗ ܕܬܽܘܠܡܳܕܐ ܆ ܘܫܽܘܘܕܳܝܐ ܕܰܩܝܳܡܶܗ ܕܰܡܫܺܝܚܐ . ܠܐ ܡܶܟܺܝܠ ܒܨܶܒܝܳܢܳܟ ܐܺܝܬܰܘܗܝ ܕܽܘܒܳܪܟ . ܐܶܠܐ ܐܰܝܟ ܕܬܳܒܰܥ ܢܳܡܽܘܣܐ ܇ ܗܰܘ ܕܰܒܨܶܒܝܳܢܳܟ ܣܳܡܬ ܠܳܟ . ܐܶܢ ܕܶܝܢ ܟܰܕ ܐܺܝܬܰܝܟ ܒܥܳܠܡܐ ܬܶܥܒܶܕ ܕܬܰܠܡܺܝܕܐ ܆ ܗܳܕܶܐ ܕܩܽܘܠܳܣܳܟ ܗ̣ܝ ܐܶܢ ܕܶܝܢ ܒܶܗ ܒܬܽܘܠܡܳܕܐ ܕܬܶܣܥܽܘܪ ܐܰܝܠܶܝܢ ܕܫܳܠ̈ܡܳܢ ܠܶܗ . ܒܗܳܕܶܐ ܚܰܘܒܬܐ ܦܳܪܰܥ ܐܰܢܬ . ܘܗܰܘ ܡܶܕܶܡ ܕܣܺܝܡ ܥܠܰܝܟ ܡܫܰܡܠܶܐ ܐܰܢܬ . ܚܙܺܝ ܓܶܝܪ ܥܕܰܡܐ ܠܰܐܝܟܐ ܣܳܠܶܩ ܡܰܓܕܠܐ ܆ ܘܡܶܢ ܐܰܝܠܶܝܢ ܟܺܐܦ̈ܶܐ ܘܕܽܘ̈ܡܣܶܐ ܡܶܬܪܰܟܰܒ ܒܶܢܝܳܢܶܗ ܆ ܘܗܳܝܕܶܝܢ ܣܳܝܡܰܬ ܫܶܬܶܐܣܬܶܗ . ܠܐ ܬܫܰܪܶܐ ܒܒܶܢܝܳܢܐ ܕܰܡܥܰܬܶܕ ܠܳܟ ܓܽܘܚܟܐ ܡܶܢ ܚܰܙ̈ܳܝܶܐ . ܠܐ ܬܬܰܩܶܢ ܠܳܟ ܐܳܬܐ ܕܫܺܝܛܽܘܬܐ ܘܰܕܒܶܙܚܐ ܩܕܳܡ ܚܰܘܪܐ ܕܣܰܓܺܝ̈ܶܐܐ . ܠܐ ܬܶܬܶܠ ܥܶܠܬܐ ܠܥܳܒܽܘܪ̈ܶܐ ܕܰܢܡܰܠܠܽܘܢ ܒܳܟ . ܐܶܢ ܣܺܝܡܐ ܠܳܟ ܕܬܶܗܘܶܐ ܬܰܠܡܺܝܕܐ ܐܰܝܟ ܕܬܳܒܰܥ ܨܶܒܝܳܢܶܗ ܕܪܰܒܳܟ ܆ ܘܶܐܠܐ ܦܽܘܫ ܠܳܟ ܒܓܰܘ ܥܳܠܡܐ . ܠܐ ܬܶܚܒܽܘܨ ܕܬܶܬܝܰܩܰܪ ܒܰܫܡܐ ܕܠܐ ܫܳܘܶܝܬ ܠܶܗ . ܠܐ ܬܶܐܚܽܘܕ ܡܰܪܓܳܢܺܝܬܐ ܕܟܺܝܬܐ ܒܺܐܝ̈ܕܰܝܳܐ ܨ̈ܳܐܳܬܐ . ܠܐ ܬܶܠܒܰܫ ܐܰܪ̈ܓܘܳܢܶܐ ܕܬܰܠܡܺܝܕܽܘܬܐ ܇ ܟܰܕ ܠܐ ܩܢܶܐ ܐܰܢܬ ܝܺܕܰܥܬܐ ܕܰܡܢܰܛܪܐ ܠܗܽܘܢ . ܐܶܬܚܰܫܒ ܒܢܰܦܫܳܟ ܕܰܐܝܠܶܝܢ ܬܳܒܰܥ ܠܳܟ ܬܽܘܠܡܳܕܐ ܕܬܶܥܒܶܕ . ܘܟܶܢ ܣܳܝܡܰܬ ܥܠܰܝܟ ܢܺܝܪܶܗ . ܣܰܓܺܝ̈ܶܐܐ ܓܶܝܪ ܕܢܶܬܝܰܩܪܽܘܢ ܒܰܫܡܶܗ ܕܰܡܫܺܝܚܐ ܡܶܬܬܰܠܡܕܺܝܢ ܆ ܘܠܐ ܕܰܢܝܰܩܪܽܘܢܳܝܗܝ ܠܰܡܫܺܝܚܐ . ܘܰܕܢܶܗܘܽܘܢ ܒܰܢܝ̈ܳܚܶܐ ܦܰܓܪ̈ܳܢܶܐ ܡܰܘܓܪܺܝܢ ܥܰܡܶܗ ܆ ܘܠܰܘ ܕܢܶܛܥܢܽܘܢ ܐܽܘ̈ܠܨܳܢܶܐ ܕܦܽܘܩ̈ܕܳܢܰܘܗܝ . ܘܰܐܚܪ̈ܳܢܶܐ ܡܶܛܽܠ ܪܶܓܬܐ ܕܡܳܡܽܘܢܐ ܇ ܠܕܽܘܒܳܪܐ ܗܳܢܐ ܕܬܳܒܰܥ ܡܣܰܪܩܽܘܬܐ ܡܶܬܩܰܪܒܺܝܢ . ܕܡܶܕܶܡ ܕܠܐ ܐܶܫܟܰܚܘ ܕܢܶܩܢܽܘܢ ܡܶܢ ܥܳܠܡܐ . ܢܶܦܩܽܘܢ ܢܶܩܢܽܘܢܳܝܗܝ ܠܒܰܪ ܡܶܢ ܥܳܠܡܐ . ܘܰܒܝܰܕ ܗܰܘ ܚܰܕ ܬܰܠܡܺܝܕܐ ܪܰܦܝܐ ܕܰܟܬܺܝܒ ܒܰܣܒܰܪܬܶܗ ܕܦܳܪܽܘܩܰܢ ܆ ܐܰܟܣܶܗ ܝܶܫܽܘܥ ܠܗܳܢܐ ܚܽܘܫܳܒܐ ܕܥܰܘܠܐ ܨܶܝܕ ܟܽܘܠܗܽܘܢ ܪ̈ܳܓܠܶܐ . ܐܶܬܐ ܠܰܡ ܚܰܕ ܩܪܶܒ ܘܶܐܡܰܪ ܠܶܗ ܪܰܒܺܝ ܆ ܐܺܬܶܐ ܒܳܬܪܳܟ ܆ ܠܰܐܬܰܪ ܕܳܐܙܶܠ ܐܰܢܬ ܆ ܐܳܡܰܪ ܠܶܗ ܝܶܫܽܘܥ . ܠܬܰܥ̈ܠܶܐ ܢܶܩ̈ܥܶܐ ܐܺܝܬ ܠܗܽܘܢ . ܘܰܠܦܳܪܰܚܬܐ ܕܰܫܡܰܝܐ ܡܰܛܠܠܐ . ܠܰܒܪܶܗ ܕܶܝܢ ܕܐܢܳܫܐ . ܠܰܝܬ ܠܶܗ ܐܰܝܟܐ ܕܢܶܣܡܽܘܟ ܪܺܝܫܶܗ . ܙܶܠ ܠܳܟ ܠܰܡ ܡܶܢܝ ܬܰܠܡܺܝܕܐ ܕܥܰܘܠܐ . ܠܰܝܬ ܠܺܝ ܐܶܬܶܠ ܠܳܟ ܗܰܘ ܡܶܕܶܡ ܕܪܳܓܰܬ ܆ ܘܗܰܘ ܡܶܕܶܡ ܕܝܳܗܶܒ ܐܢܐ ܠܐ ܨܳܒܶܝܬ ܕܬܶܣܰܒ . ܝܳܕܰܥ ܐܢܐ ܡܳܢܳܐ ܫܳܐܶܠ ܨܶܒܝܳܢܳܟ . ܘܗܰܘ ܡܶܕܶܡ ܕܒܳܥܶܝܬ ܆ ܐܶܢܐ ܠܐ ܝܳܗܶܒ ܐܢܐ . ܒܪܶܚܡܰܬ ܚܽܘܫܳܒܐ ܓܶܝܪ ܕܥܽܘܬܪܐ ܐܶܨܛܒܺܝܬ ܕܬܺܐܬܶܐ ܒܳܬܰܪܝ . ܘܰܒܓܰܘ ܢܽܘܗܪܐ ܢܦܰܩܬ ܕܬܶܒܥܶܐ ܚܶܫܽܘܟܐ . ܘܰܒܩܶܢܝܳܢܐ ܫܰܪܺܝܪܐ ܡܶܣܟܺܢܽܘܬܐ . ܘܰܒܓܰܘ ܚܰܝ̈ܶܐ ܡܰܘܬܐ . ܗܳܠܶܝܢ ܕܰܡܦܰܩܶܕ ܐܰܢܬ ܠܟܽܠܢܳܫ ܆ ܕܢܶܫܒܽܘܩ ܘܢܶܩܰܦ ܠܺܝ ܆ ܠܗܳܠܶܝܢ ܨܳܒܶܝܬ ܕܬܶܩܢܶܐ ܒܡܶܐܬܺܝܬܳܟ ܕܰܠܘܳܬܝ . ܒܬܰܪܥܐ ܕܒܶܗ ܨܳܒܶܐ ܐܢܐ ܕܰܐܦܩܳܟ ܆ ܒܶܗ ܟܰܕ ܒܶܗ ܚܒܰܨܬ ܕܬܶܥܽܘܠ ܠܘܳܬܝ . ܘܒܰܕܓܽܘܢ ܠܐ ܡܩܰܒܶܠ ܐܢܐ ܠܳܟ . ܒܓܰܠܝܽܘܬܝ ܓܶܝܪ ܡܶܣܟܺܢܳܐ ܐܢܐ . ܘܥܰܠ ܗܳܕܶܐ ܠܰܝܬ ܠܺܝ ܓܰܠ̈ܝܳܬܐ ܕܶܐܬܶܠ ܒܥܳܠܡܐ ܕܶܐܬܺܝܬ ܠܶܗ . ܐܰܟܣܢܳܝܐ ܡܶܬܚܙܶܐ ܐܢܐ . ܕܠܰܝܬ ܠܺܝ ܠܐ ܒܰܝܬܐ ܘܠܐ ܬܰܛܠܺܝܬܐ . ܘܰܐܝܢܐ ܕܒܳܥܶܐ ܕܢܶܗܘܶܐ ܠܺܝ ܬܰܠܡܺܝܕܐ . ܡܶܣܟܺܢܽܘܬܐ ܝܳܪܶܬ ܡܶܢܝ . ܠܡܳܢܐ ܨܳܒܶܝܬ ܕܬܶܩܢܶܐ ܡܶܢ ܠܘܳܬܝ ܆ ܗܰܘ ܡܶܕܶܡ ܕܠܳܟ ܡܶܢ ܩܶܢܝܳܢܶܗ̇ ܡܣܰܪܶܩ ܐܢܐ ܀ ܡܶܛܽܠ ܕܣܰܓܺܝ̈ܶܐܐ ܗܳܟܺܝܠ ܒܚܽܘ̈ܫܳܒܶܐ ܕܪܶܚܡܰܬ ܡܳܡܽܘܢܐ ܒܳܬܰܪ ܝܶܫܽܘܥ ܢܳܦܩܺܝܢ ܆ ܘܶܐܣܟܺܡܐ ܝܰܩܺܝܪܐ ܕܬܰܠܡܺܝܕܽܘܬܶܗ . ܐܰܝܟ ܕܠܽܐܘܡܳܢܽܘܬܐ ܠܳܒܫܺܝܢ . ܩܰܕܶܡ ܦܰܪܣܝܶܗ ܒܡܶܠܬܶܗ ܠܗܳܢܐ ܚܽܘܫܳܒܐ ܢܟܺܝܠܐ . ܘܰܒܝܰܕ ܗܰܘ ܚܰܕ ܐܰܟܶܣ ܠܟܽܠܗܽܘܢ ܬܰܠܡܺܝ̈ܕܶܐ ܕܕܰܓܳܠܽܘܬܐ . ܘܰܟܠܐ ܐܶܢܽܘܢ ܡܶܢ ܬܰܠܡܺܝ̈ܕܽܘܬܶܗ ܆ ܒܗܳܝ ܕܶܐܡܰܪ . ܕܠܐ ܩܢܶܐ ܐܶܠܐ ܐܶܬܶܠ ܠܟܽܘܢ ܡܶܕܶܡ ܕܪܳܓܺܝܢ ܐܢܬܘܢ . ܘܰܕܠܰܝܬ ܠܺܝ ܐܳܦ ܠܐ ܒܰܝܬܐ ܘܬܰܛܠܺܝܬܐ . ܠܗܳܢܽܘܢ ܕܶܝܢ ܕܰܡܫܰܪܶܝܢ ܘܰܡܰܡܐܢܺܝܢ ܘܡܶܬܪܰܦܶܝܢ ܆ ܐܰܘ ܒܪܶܚܡܰܬ ܢܝ̈ܳܚܶܐ . ܐܰܘ ܡܶܢ ܥܰܡܠܶܗ ܕܒܶܢܝܳܢܐ ܆ ܥܰܘܶܟ ܐܶܢܽܘܢ ܒܗܳܝ ܕܶܐܡܰܪ . ܕܶܐܢ ܐܺܝܬ ܠܳܟ ܢܰܦ̈ܩܳܬܐ ܕܣܳܦ̈ܩܳܢ ܠܶܗ ܠܡܰܓܕܠܳܐ ܇ ܘܶܐܠܐ ܦܰܩܳܚܐ ܗ̣ܝ ܕܠܐ ܬܫܰܪܶܐ ܇ ܛܳܒ ܡܶܢ ܗܳܝ ܕܰܬܫܰܪܶܐ ܘܠܐ ܬܫܰܠܶܡ . ܓܡܺܝܪܽܘܬܐ ܓܶܝܪ ܚܰܘܝܰܢ ܝܶܫܽܘܥ ܕܬܳܒܰܥ ܬܢܳܢ ܆ ܡܶܢ ܟܽܠܗܽܘܢ ܬܰܠܡܺܝ̈ܕܶܐ ܕܢܳܦܩܺܝܢ ܒܳܬܪܶܗ . ܡܶܛܽܠ ܕܗܽܘ ܗܳܢܐ ܡܰܓܕܠܐ ܕܡܰܣܶܩ ܠܰܫܡܰܝܐ ܆ ܒܰܓܡܺܝܪܽܘܬܐ ܡܶܫܬܰܡܠܶܐ ܆ ܘܒܰܟܢܽܘܫܝܐ ܕܟܽܘܠܗܶܝܢ ܛܳܒ̈ܳܬܐ ܡܶܬܓܡܰܪ . ܘܶܐܡܰܪ ܗܽܘ ܝܶܫܽܘܥ . ܕܶܐܢ ܡܫܰܠܡܶܬ ܠܶܗ ܫܰܪܳܐ . ܘܶܐܠܐ ܠܐ ܬܫܰܪܶܐ ܒܶܗ . ܐܰܝܟ ܐܢܳܫ ܢܺܐܡܰܪ ܆ ܐܶܢ ܗܳܘܶܝܬ ܬܰܠܡܺܝܕܐ ܓܡܺܝܪܐ ܕܰܡܫܰܡܠܰܝ ܒܟܽܘܠܗܽܘܢ ܢܶܨ̈ܚܳܢܶܐ ܆ ܘܶܐܠܐ ܦܽܘܫ ܠܳܟ ܒܓܰܘ ܥܳܠܡܐ . ܘܰܦܠܰܚ ܒܗܳܝ ܙܰܕܺܝܩܽܘܬܐ ܐܚܪܺܬܐ ܕܟܺܐܢܽܘܬܐ ܇ ܕܺܐܝܬܶܝܗ̇ ܠܬܰܚܬ ܡܶܢ ܪܽܘܚܳܢܽܘܬܐ ܀ ܠܟܽܘܠ ܚܰܕ ܡܶܢܗܽܘܢ ܗܳܟܺܝܠ ܕܗܳܠܶܝܢ ܕܠܐ ܫܰܦܺܝܪ ܒܥܰܘ . ܒܦܽܘܢܳܝ ܦܶܬܓܳܡܐ ܕܠܳܚܶܡ ܠܗܽܘܢ ܟܠܳܐ ܐܶܢܽܘܢ . ܠܗܰܘ ܕܚܳܐܶܣ ܗܘܳܐ ܕܰܢܥܺܝܩ ܠܐܢܳܫܽܘܬܶܗ ܆ ܘܨܳܒܶܐ ܗܘܳܐ ܕܢܶܦܪܽܘܥ ܐܶܢܽܘܢ ܚܽܘܒܐ ܐܢܳܫܳܝܐ ܆ ܘܰܒܥܳܐ ܡܶܢܶܗ ܕܢܺܐܙܰܠ ܢܫܰܠܶܡ ܠܰܒܢܱ̈ܝ ܒܰܝܬܶܗ ܘܢܺܐܬܐ ܒܳܬܪܶܗ . ܐܶܡܰܪ ܠܶܗ ܕܠܐ ܐܢܳܫ ܪܳܡܶܐ ܐܺܝܕܶܗ ܥܰܠ ܚܰܪܒܐ ܕܦܰܕܳܢܐ ܘܚܳܐܰܪ ܠܒܶܣܬܪܶܗ ܇ ܘܚܳܫܰܚ ܠܡܰܠܟܽܘܬܐ ܕܰܐܠܳܗܐ . ܘܰܠܗܰܘ ܕܒܳܥܶܐ ܗܘܳܐ ܕܰܢܝܰܩܰܪ ܠܰܐܒܳܗ̈ܶܐ ܦܰܓܪ̈ܳܢܶܐ ܟܡܐ ܕܚܰܝ̈ܺܝܢ ܆ ܘܟܶܢ ܒܳܬܰܪ ܡܰܘܬܗܽܘܢ ܢܶܗܘܶܐ ܬܰܠܡܺܝܕܐ ܆ ܐܶܡܰܪ ܠܶܗ . ܕܰܫܒܽܘܩ ܡܺܝ̈ܬܶܐ ܩܳܒܪܺܝܢ ܡܺܝ̈ܬܰܝܗܽܘܢ . ܘܠܰܐܚܪܺܢܐ ܕܒܰܓܡܺܝܪܽܘܬܐ ܕܝܽܘܠܦܳܢܶܗ ܕܺܝܠܶܗ ܕܰܡܫܺܝܚܐ ܆ ܨܳܒܶܐ ܗܘܳܐ ܕܰܢܡܰܠܶܐ ܪܶܓܬܐ ܕܥܳܠܽܘܒܽܘܬܶܗ ܆ ܐܰܓܺܝܒܶܗ ܕܡܰܢܽܘ ܐܰܩܺܝܡܰܢܝ ܥܠܰܝܟܽܘܢ ܕܰܝܳܢܐ ܘܰܡܦܰܠܓܳܢܐ . ܘܠܰܐܚܪܺܢܐ ܕܒܰܫܡܶܗ ܨܳܒܶܐ ܗܘܳܐ ܕܰܢܟܰܢܶܫ ܥܽܘܬܪܐ ܆ ܘܰܒܚܰܝ̈ܠܶܐ ܘܳܐܬܘ̈ܳܬܐ ܘܬܶܕܡܪ̈ܳܬܐ ܕܰܒܫܽܘܠܛܳܢܶܗ ܥܳܒܶܕ ܗܘܳܐ ܆ ܕܢܶܗܘܶܐ ܡܳܪܐ ܕܩܶܢ̈ܝܳܢܶܐ ܡܶܬܦܰܪܰܣ ܗܘܳܐ ܆ ܐܶܡܰܪ ܠܶܗ ܕܡܶܣܟܺܢܐ ܐܢܐ . ܘܠܰܝܬ ܠܺܝ ܐܰܝܟܐ ܐܶܣܡܽܘܟ ܪܺܝܫܝ . ܘܠܰܐܚܪܺܢܐ ܕܒܰܡܫܳܟܐ ܕܰܚܙܳܬܐ ܒܰܪܳܝܬܐ ܒܰܠܚܽܘܕ ܠܗܳܢܐ ܦܽܘܠܚܳܢܳܐ ܒܳܥܶܐ ܗܘܳܐ ܕܢܶܬܩܰܪܰܒ ܐܶܡܰܪ ܠܶܗ . ܕܠܐ ܬܫܰܪܶܐ ܒܶܗ ܒܡܰܓܕܠܐ ܇ ܐܶܢ ܠܰܝܬ ܠܳܟ ܢܰܦ̈ܩܳܬܐ ܕܰܬܫܰܠܡܺܝܘܗܝ . ܘܬܽܘܒ ܠܰܐܚܪܺܢܐ ܕܟܰܕ ܡܚܺܝܠ ܗܘܳܐ ܘܰܙܥܽܘܪ ܚܰܝܠܶܗ ܆ ܘܠܐ ܐܶܫܬܰܠܰܛ ܥܕܰܟܺܝܠ ܥܰܠ ܕܰܟܝܽܘܬܐ ܕܚܽܘ̈ܫܳܒܶܐ ܘܫܰܦܝܽܘܬܐ ܕܢܰܦܫܐ ܆ ܥܰܡ ܚܰܝ̈ܠܶܐ ܕܰܠܩܽܘܒܠܐ ܨܳܒܶܐ ܗܘܳܐ ܕܢܶܬܟܰܬܰܫ ܆ ܐܶܡܰܪ ܠܶܗ ܆ ܕܠܰܝܬ ܡܰܠܟܐ ܕܢܳܦܶܩ ܠܰܩܪܳܒܐ ܥܰܠ ܡܰܠܟܐ ܚܰܒܪܶܗ . ܐܶܠܐ ܐܶܢ ܟܳܢܶܫ ܠܶܗ ܚܰܝ̈ܠܰܘܳܬܐ ܕܣܳܦܩܺܝܢ ܕܢܶܐܪܥܽܘܢܳܝܗܝ ܠܰܒܥܶܠܕܒܳܒܐ ܕܰܠܩܽܘܒܠܶܗ ܀ ܒܝܰܕ ܗܳܠܶܝܢ ܗܳܟܺܝܠ ܐܰܟܶܣ ܝܶܫܽܘܥ ܆ ܠܟܽܠܗܽܘܢ ܚܽܘ̈ܫܳܒܶܐ ܟܪ̈ܺܝܗܶܐ . ܘܰܐܘܚܕܶܗ ܠܬܰܠܡܺܝܕܐ ܚܽܘܠܡܳܢܐ ܫܰܪܺܝܪܐ . ܕܬܰܠܡܺܝܕܽܘܬܐ ܆ ܘܓܽܘܫܡܐ ܕܺܝܠܶܗ ܕܕܽܘܒܳܪܐ ܪܽܘܚܳܢܐ . ܐܶܢ ܓܶܝܪ ܨܶܒ̈ܘܳܬܐ ܕܥܳܠܡܐ ܆ ܐܶܠܐ ܐܶܢ ܐܶܣܬܰܦܰܩ ܒܰܪ ܐܢܳܫܳܐ ܡܶܢ ܥܒܳܕܐ ܕܰܐܚܪ̈ܳܢܝܳܬܐ ܆ ܘܶܐܬܥܢܺܝ ܒܰܠܚܽܘܕ ܒܦܽܘܠܚܳܢܐ ܒܗܳܝ ܕܨܳܒܶܐ ܕܢܶܥܒܶܕ ܆ ܠܐ ܡܶܫܟܰܚ ܓܳܡܰܪ ܠܶܗ̇ ܬܰܩܢܳܐܺܝܬ ܆ ܚܰܕ ܟܡܐ ܗܳܢܐ ܦܽܘܠܚܳܢܐ ܪܽܘܚܳܢܐ ܇ ܠܐ ܡܰܨܝܐ ܕܰܢܫܰܠܡܺܝܘܗܝ ܒܰܪܢܳܫܐ ܇ ܐܶܠܐ ܐܶܢ ܐܶܣܬܰܦܰܩ ܡܶܢ ܦܽܘܠܚܳܢܐ ܕܟܽܠ ܡܶܕܶܡ ܕܡܶܬܚܙܶܐ . ܐܰܝܟ ܕܶܐܡܰܪ ܐܳܦ ܦܰܘܠܳܘܣ ܛܽܘܒܳܢܐ ܕܟܽܠ ܐܢܳܫ ܕܰܐܓܽܘܢܐ ܥܳܒܶܕ . ܡܶܢ ܟܽܘܠ ܡܶܕܶܡ ܐܳܚܶܕ ܪܶܥܝܳܢܶܗ . ܘܠܰܐܝܢܐ ܐܰܓܽܘܢܐ ܐܶܡܰܪ . ܐܶܠܐ ܥܰܠ ܗܳܢܐ ܕܰܐܬܠܺܝܛܽܘܬܐ ܦܰܓܪܳܢܳܝܬܐ ܕܥܳܠܡܐ . ܘܶܐܢ ܠܰܐܓܽܘܢܐ ܦܰܓܪܳܢܐ ܆ ܣܰܩܽܘܒܠܐ ܗ̣ܘ ܦܽܘܠܚܳܢܐ ܕܦܰܓܪ̈ܳܢܝܳܬܐ ܆ ܚܰܕ ܟܡܐ ܢܶܗܘܶܐ ܕܰܠܩܽܘܒܠܐ ܕܰܐܓܽܘܢܐ ܪܽܘܚܳܢܐ . ܠܗܰܠ ܓܶܝܪ ܨܶܝܕ ܐܰܓܽܘܢܐ ܕܥܳܠܡܐ . ܚܰܕ ܐܶܢܶܝܢ ܒܰܟܝܳܢܐ . ܘܰܒܢ̈ܳܬ ܚܰܕ ܐܰܬܪܐ ܐܺܝܬܰܝܗܶܝܢ ܟܽܠܗܶܝܢ ܆ ܐܰܓܽܘܢܐ ܘܬܰܟܬܽܘܫܶܗ ܘܙܳܟܽܘܬܶܗ . ܘܨܶܒ̈ܘܳܬܐ ܬܽܘܒ ܐܰܝܠܶܝܢ ܕܰܡܥܰܘ̈ܟܳܢ ܢܶܨܚܳܢܶܗ . ܘܟܰܕ ܛܳܒ ܗܳܢܐ ܟܽܘܠܶܗ ܡܚܰܝܢܳܢ ܨܶܒ̈ܘܳܬܐ ܠܰܚܕ̈ܳܕܶܐ ܆ ܣܰܩܽܘܒܠܐ ܗܳܘܶܐ ܥܳܠܡܐ ܒܨܶܦܬܶܗ ܘܡܰܪ̈ܢܝܳܬܶܗ ܇ ܠܗܳܢܽܘܢ ܕܥܳܒܕܺܝܢ ܐܰܓܽܘܢܐ . ܗܳܪܟܐ ܗܳܟܺܝܠ ܕܺܐܝܬܰܘܗܝ ܐܰܓܽܘܢܐ ܪܽܘܚܳܢܐ ܘܦܽܘܠܚܳܢܐ ܆ ܘܕܽܘܒܳܪܐ ܕܰܠܥܶܠ ܡܶܢ ܥܳܠܡܐ . ܐܰܝܟܰܢܐ ܡܶܫܟܰܚ ܒܰܪ ܐܢܳܫܐ ܡܫܰܡܠܶܐ ܠܗ ܇ ܐܶܢܗܽܘ ܕܰܡܥܰܪܙܰܠ ܘܰܐܚܺܝܕ ܒܨܶܒ̈ܘܳܬܶܗ ܕܥܳܠܡܐ . ܘܬܽܘܒ ܐܶܡܰܪ ܗܽܘ ܦܰܘܠܳܘܣ . ܕܠܐ ܐܢܳܫ ܦܳܠܰܚ ܘܡܶܬܦܟܰܪ ܒܨܶܒ̈ܘܳܬܐ ܕܥܳܠܡܐ ܇ ܘܡܶܫܟܰܚ ܕܢܶܫܦܰܪ ܠܗܰܘ ܡܰܢ ܕܰܓܒܳܝܗܝ . ܘܶܐܢ ܡܶܬܟܰܬܰܫ ܠܐ ܡܶܬܟܰܠܰܠ ܇ ܐܶܢ ܒܢܳܡܽܘܣܶܗ ܠܐ ܡܶܬܟܰܬܰܫ . ܐܰܪܰܐ : ܘܶܐܢ ܦܳܠ̈ܚܶܐ ܕܡܰܠܟܽܘܬܐ ܕܥܳܠܡܐ ܡܶܢ ܟܽܠܡܶܕܶܡ ܡܶܣܬܰܦܩܺܝܢ : ܕܢܺܐܠܦܽܘܢ ܐܽܘ̈ܡܳܢܘܳܬܐ ܕܦܽܘܠܚܳܢܗܽܘܢ ܆ ܘܢܶܫܦܪܽܘܢ ܒܝܰܕ ܗܳܕܶܐ ܠܡܰܠܟܐ ܕܰܓܒܳܐ ܐܶܢܽܘܢ ܆ ܐܰܝܢܰܘ ܗܰܘ ܬܰܠܡܺܝܕܐ ܕܶܐܬܓܒܺܝ ܠܗܳܕܶܐ ܦܳܠܚܽܘܬܐ ܕܪܽܘܚܐ ܇ ܕܟܰܕ ܡܦܰܟܰܪ ܒܨܶܒ̈ܘܳܬܐ ܕܥܳܠܡܐ ܇ ܡܶܫܟܰܚ ܕܢܶܗܘܶܐ ܒܳܗ̇ ܪܺܫܳܝܐ . ܢܶܚܙܶܐ ܕܶܝܢ ܬܽܘܒ ܐܳܦ ܡܶܢ ܡܶܠܬܶܗ ܕܫܶܡܥܽܘܢ ܕܰܠܘܳܬ ܡܳܪܰܢ ܆ ܘܢܺܐܠܰܦ ܐܳܦ ܡܶܢܶܗ ܕܗܰܘ ܬܰܠܡܺܝܕܐ ܩܰܕܡܳܝܐ ܇ ܕܰܐܝܟܰܢܐ ܙܳܕܶܩ ܠܰܢ ܕܢܶܗܘܶܐ ܬܰܠܡܺܝ̈ܕܶܐ . ܗܳܐ ܠܰܡ ܚܢܰܢ ܫܒܰܩܢ ܟܽܠ ܡܶܕܶܡ ܘܶܐܬܰܝܢ ܒܳܬܪܳܟ . ܡܳܢܳܐ ܟܰܝ ܢܶܗܘܶܐ ܠܰܢ ܆ ܫܡܰܥܬܳܝܗܝ ܠܬܰܠܡܺܝܕܐ ܗܳܢܐ ܡܳܢ ܐܶܡܰܪ ܆ ܘܰܐܝܟܰܢܐ ܓܠܳܐ ܠܳܟ ܫܪܳܪܐ ܕܰܡܣܰܪܩܽܘܬܗܽܘܢ ܓܡܺܝܪܬܐ ܆ ܘܰܕܡܶܕܶܡ ܐܚܪܺܝܢ ܥܰܡ ܝܶܫܽܘܥ ܠܐ ܩܢܶܝܢ ܗܘܰܘ ܆ ܫܒܰܩܢ ܠܰܡ ܟܽܠܡܶܕܶܡ ܘܶܐܬܰܝܢ ܒܳܬܪܳܟ . ܗܳܐ ܢܳܡܽܘܣܐ ܡܬܰܚܡܐ ܕܬܰܠܡܺܝܕܽܘܬܐ . ܠܰܘ ܓܶܝܪ ܚܕܳܐ ܐܰܪܦܺܝܘ ܘܰܚܕܐ ܠܐ ܇ ܘܡܶܕܶܡ ܫܒܰܩܘ ܘܡܶܕܶܡ ܐܶܚܰܕܘ . ܐܶܠܐ ܟܽܠ ܡܶܕܶܡ ܫܒܰܩܘ . ܘܰܢܦܰܩܘ ܒܳܬܰܪ ܝܶܫܽܘܥ ܇ ܫܒܽܘܩ ܐܳܦ ܐܰܢܬ ܟܽܠ ܡܶܕܶܡ ܘܦܽܘܩ ܒܳܬܪܶܗ ܆ ܘܰܚܙܺܝ ܕܡܶܚܕܐ ܚܰܝܠܬܳܢܽܘܬܗܽܘܢ ܕܰܫܠܺܝ̈ܚܶܐ ܡܰܠܒܶܫ ܠܳܟ . ܢܰܣܳܐ ܒܰܥܒܳܕܐ ܘܶܐܫܬܰܘܕܰܥ . ܕܠܐ ܕܰܓܳܠܐ ܡܶܠܬܐ . ܠܐ ܓܶܝܪ ܬܶܬܒܥܺܝܘܗܝ ܕܢܰܫܘܶܝܟ ܠܰܚܙܳܬܐ ܕܥܽܘܬܪ̈ܰܘܗܝ ܓܢܺܝ̈ܙܶܐ ܘܪ̈ܽܘܚܳܢܶܐ ܇ ܟܰܕ ܠܐ ܐܶܣܬܰܪܰܩܬ ܡܶܢ ܟܽܘܠ ܡܶܕܶܡ ܕܡܶܬܚܙܶܐ . ܟܡܐ ܓܶܝܪ ܕܰܐܚܺܝܕ ܐܰܢܬ ܕܺܝܠܳܟ ܆ ܕܺܝܠܶܗ ܠܐ ܡܚܰܘܶܐ ܠܳܟ . ܗܰܒ ܟܽܠܡܶܕܶܡ ܕܺܐܝܬ ܠܳܟ ܡܶܛܽܠ ܚܽܘܒܶܗ ܒܰܠܚܽܘܕ ܆ ܟܰܕ ܙܗܺܝܪ ܐܰܢܬ ܒܳܗ̇ ܒܡܰܘܗܰܒܬܳܟ . ܐܳܦ ܡܶܢ ܚܽܘܫܳܒܐ ܕܒܳܥܶܐ ܫܽܘܒܚܐ ܐܢܳܫܳܝܐ ܆ ܘܦܽܘܩ ܪܕܺܝ ܒܳܗ̇ ܩܰܠܺܝܠ ܒܽܐܘܪܚܐ . ܟܰܕ ܛܥܺܝܢ ܐܰܢܬ ܐܽܘ̈ܠܨܳܢܶܐ ܘܥܰܡ̈ܠܶܐ ܥܰܡ ܕܰܟܝܽܘܬ ܚܽܘ̈ܫܳܒܰܝܟ . ܘܰܚܙܺܝ ܕܡܶܚܕܐ ܕܳܢܚܐ ܬܶܫܒܽܘܚܬܶܗ ܒܓܰܘ ܢܰܦܫܳܟ ܆ ܘܡܰܙܶܓ ܠܳܟ ܒܳܗ̇ ܒܪܽܘܚ ܆ ܐܰܝܟܰܢܐ ܕܬܶܬܒܠܰܥ ܟܽܘܠܳܟ ܒܪܶܚܡܬܶܗ ܆ ܘܬܶܛܥܶܐ ܐܳܦ ܠܝܽܘܩܪܐ ܕܽܐܘ̈ܠܨܳܢܰܝܟ ܇ ܘܢܶܥܒܕܳܟ ܡܶܢ ܫܶܠܝ ܐܚܪܺܢܐ ܚܠܳܦ ܐܚܪܺܢܐ . ܗܳܢܰܘ ܕܶܝܢ ܡܶܢ ܥܰܬܺܝܩܐ ܚܰܕܬܐ . ܘܶܐܠܐ ܡܳܢܐ ܪܳܓܳܐ ܠܳܟ . ܕܟܰܕ ܡܠܶܐ ܟܺܝܣܳܟ ܆ ܘܓܳܕܫܐ ܕܰܟܒܰܪ ܬܳܒܥܰܬ ܐܳܦ ܩܨ̈ܳܨܶܐ ܘܪ̈ܶܒܝܳܬܐ ܘܰܡܚܰܣܶܟ ܐܰܢܬ ܕܺܝܠܳܟ ܘܳܐܟܠܰܬ ܡܶܢ ܛܰܝܒܽܘܬܶܗ ܆ ܨܳܒܶܝܬ ܕܬܶܗܘܶܐ ܠܶܗ ܬܰܠܡܺܝܕܐ : ܘܢܰܫܠܛܳܟ ܥܰܠ ܓܰܙ̈ܰܝ ܥܽܘܬܪܶܗ . ܚܳܣ ܠܶܗ ܕܶܝܢ ܕܢܰܫܪܶܐ ܐܺܝܕܰܥܬܐ ܕܓܶܠ̈ܝܳܢܰܘܗܝ . ܒܓܰܘ ܢܰܦܫܐ ܕܠܐ ܫܳܘܝܐ ܠܶܗ . ܐܰܪܰܐ : ܘܶܐܢ ܐܰܝܠܶܝܢ ܕܰܐܚܺܝܕܺܝܢ ܒܬܶܐܓܽܘܪܬܐ ܘܰܒܡܰܪ̈ܢܝܳܬܐ ܕܥܽܘܬܪܐ ܐܢܳܫܳܝܐ ܆ ܡܶܢ ܐܺܝܕܰܥܬܐ ܕܥܳܠܡܐ ܒܣܰܓܺܝ̈ܳܐܬܐ ܡܶܬܥܰܘܟܺܝܢ ܆ ܠܺܝܕܰܥܬܐ ܕܪܽܘܚܐ ܥܰܡ ܡܰܪ̈ܢܝܳܬܐ ܕܥܽܘܬܪܐ ܨܳܒܶܐ ܐܰܢܬ ܕܬܶܩܢܶܐ ܆ ܒܓܰܘ ܡܳܐܢܐ ܒܰܠܝܐ ܕܰܩܢܽܘܡܳܟ ܆ ܕܰܒܚܰܫ̈ܶܐ ܘܒܰܐܪ̈ܓܺܝܓܳܬܐ ܡܦܰܠܰܫ ܨܳܒܶܐ ܗܘܰܝܬ ܕܢܶܪܡܶܐ ܚܰܡܪܐ ܚܰܕܬܐ ܕܚܶܟܡܬܐ ܕܐܪ̈ܳܙܰܘܗܝ ܆ ܘܠܐ ܐܳܫܶܕ ܗܘܰܝܬ ܠܳܗ̇ ܒܰܐܪܥܐ ܠܗܳܕܶܐ ܝܺܕܰܥܬܐ ܆ ܐܶܠܽܘ ܢܶܦܠܰܬ ܒܳܟ ܆ ܗܳܢܰܘ ܕܶܝܢ ܐܳܦ ܠܐ ܗܽܘ ܡܳܐܢܳܟ ܥܰܬܺܝܩܐ ܡܶܫܟܰܚ ܗܘܳܐ ܕܰܢܩܰܒܠܳܗ̇ . ܘܰܠܗܳܕܶܐ ܩܰܕܶܡ ܚܰܘܝܳܗ̇ ܗܽܘ ܦܳܪܽܘܩܰܢ ܒܡܰܠܦܳܢܽܘܬܶܗ ܢܰܗܺܝܪܬܐ . ܕܠܐ ܐܢܳܫ ܪܳܡܶܐ ܚܰܡܪܐ ܚܰܕܬܐ ܒܙ̈ܶܩܶܐ ܒ̈ܠܳܝܳܬܐ . ܕܠܐ ܚܰܡܪܐ ܡܨܰܪܶܐ ܠܙ̈ܶܩܶܐ ܆ ܘܚܰܡܪܐ ܡܶܬܶܐܫܶܕ ܘܙ̈ܶܩܶܐ ܐܳܒ̈ܕܳܢ . ܐܶܠܐ ܪܳܡܶܝܢ ܚܰܡܪܐ ܚܰܕܬܐ ܒܙ̈ܶܩܶܐ ܚܰܕ̈ܬܳܬܐ ܆ ܘܰܬܪ̈ܰܝܗܽܘܢ ܡܶܬܢܰܛܪܺܝܢ . ܟܡܐ ܓܶܝܪ ܕܰܚܛܺܝܬܐ ܒܰܥܒܳܕܐ ܐܰܘ ܒܚܽܘܫܳܒܐ ܚܳܝܐ ܘܡܶܫܬܰܡܫܐ ܒܳܟ ܆ ܘܡܰܪܢܺܝܬܐ ܦܰܓܪܳܢܳܝܬܐ ܡܶܢ ܥܳܠܡܐ ܕܳܝܠܐ ܒܳܟ ܆ ܥܕܰܟܺܝܠ ܡܳܐܢܐ ܐܰܢܬ ܥܰܬܺܝܩܐ ܆ ܘܠܐ ܡܨܶܝܬ ܠܰܡܩܰܒܳܠܽܘ ܚܰܡܪܐ ܚܰܕܬܐ ܕܚܶܟܡܬܶܗ ܕܡܫܺܝܚܐ . ܚܰܕܶܬ ܗܳܟܺܝܠ ܢܰܦܫܳܟ ܒܰܫܠܳܚܬܐ ܕܚܰܫ̈ܰܝܟ ܆ ܘܡܶܚܕܐ ܣܳܦܶܩ ܐܰܢܬ ܕܬܶܐܚܽܘܕ ܒܓܰܘܳܟ ܇ ܠܚܰܡܪܐ ܚܰܕܬܐ ܕܝܽܘܠܦܳܢܶܗ ܕܰܡܫܺܝܚܐ . ܫܒܽܘܩ ܟܽܘܠ ܡܶܕܶܡ ܆ ܐܰܝܟ ܕܰܫܒܰܩܘ ܫܠܺܝ̈ܚܶܐ ܆ ܘܗܳܝܕܶܝܢ ܒܳܥܶܐ ܐܰܢܬ ܒܦܰܪܗܣܺܝܰܐ ܇ ܕܬܶܫܬܰܠܰܛ ܥܰܠ ܓܰܙ̈ܰܝ ܪܽܘܚܐ ܆ ܠܐ ܬܶܬܦܢܶܐ ܠܒܶܣܬܪܳܟ ܆ ܘܗܐ ܬܪܶܨܘ ܚܛܽܘ̈ܛܶܐ ܕܰܩܕܳܡܰܝܟ . ܥܰܠ ܚܰܪܒܐ ܓܶܝܪ ܕܦܽܘܠܚܳܢܐ ܕܦܽܘ̈ܩܕܳܢܶܐ ܥܰܣ̈ܩܶܐ ܘܰܥܡܺܝ̈ܠܶܐ ܪܰܡܝܳܐ ܠܳܟ ܐܺܝܕܳܟ . ܠܐ ܬܶܬܦܢܶܐ ܠܒܶܣܬܪܳܟ ܠܰܚܙܳܬܐ ܕܰܢܝ̈ܳܚܶܐ . ܐܶܢ ܟܳܦܪܰܬ ܠܐ ܬܽܘܒ ܬܰܘܕܶܐ ܒܡܶܕܶܡ ܕܰܟܦܰܪܬ ܒܶܗ . ܘܠܐ ܬܽܘܒ ܒܰܙܒܰܢ ܠܰܩܕܳܡܰܝܟ ܬܚܽܘܪ ܘܒܰܙܒܰܢ ܠܒܶܣܬܪܳܟ . ܐܶܠܐ ܚܰܕ ܚܰܘܪܐ ܬܪܺܝܨܐ ܢܶܗܘܶܐ ܠܳܟ ܠܰܩܕܳܡܰܝܟ . ܗܰܘ ܓܶܝܪ ܕܚܳܐܰܪ ܠܒܶܣܬܪܶܗ ܘܠܰܩܕܳܡܰܘܗܝ ܆ ܕܳܡܶܐ ܠܐܢܳܫ ܕܳܐܙܶܠ ܘܳܐܬܶܐ ܘܰܡܗܰܠܶܟ ܇ ܘܦܳܢܶܐ ܥܠܶܝܗ̇ ܟܰܕ ܥܠܶܝܗ̇ ܕܕܽܘܟܬܐ ܇ ܘܡܶܢ ܐܰܬܪܐ ܕܩܳܐܶܡ ܒܶܗ ܠܐ ܡܫܰܢܶܐ . ܘܠܐ ܐܢܳܫ ܐܳܡܰܪ ܥܰܠ ܗܳܢܐ ܕܒܽܐܘܪܚܐ ܡܗܰܠܶܟ ܇ ܐܰܘ ܕܰܫܒܺܝܠܐ ܒܗܰܠ̈ܟܳܬܶܗ ܓܳܡܰܪ . ܗܳܟܰܢܐ ܐܺܝܬܰܘܗܝ ܆ ܐܳܦ ܬܰܠܡܺܝܕܐ . ܕܒܰܙܒܰܢ ܚܳܐܰܪ ܠܰܩܕܳܡܰܘܗܝ ܆ ܘܒܰܙܒܰܢ ܡܶܬܦܢܶܐ ܠܒܶܣܬܪܶܗ ܇ ܘܒܰܙܒܰܢ ܡܠܶܐ ܚܰܫ̈ܶܐ ܆ ܘܰܒܙܰܒܢܐ ܐܚܪܺܢܐ ܓܽܘܚܟܐ ܇ ܘܒܰܙܒܰܢ ܡܕܰܟܶܐ ܚܽܘ̈ܫܳܒܰܘܗܝ ܇ ܘܰܒܙܰܒܢܐ ܐܚܪܺܢܐ ܨ̈ܳܐܶܝܢ ܒܡܰܪ̈ܢܝܳܬܐ ܕܥܰܘܠܐ ܇ ܘܒܰܙܒܰܢ ܛܥܺܝܢ ܝܽܘܩܪܐ ܕܽܐܘܠܨܳܢܐ ܇ ܘܒܰܙܒܰܢ ܡܶܬܒܰܣܰܡ ܒܰܢܝ̈ܳܚܶܐ ܆ ܘܒܰܙܒܰܢ ܒܨܰܘܡܐ ܣܰܓܺܝܐܐ ܇ ܘܒܰܙܒܰܢ ܒܳܐܟܽܘܠܐ ܕܰܠܒܰܪ ܡܶܢ ܛܶܟܣܐ ܇ ܘܒܰܙܒܰܢ ܒܥܶܢܝܳܢܐ ܕܰܨܠܽܘܬܐ ܇ ܘܒܰܙܒܰܢ ܒܡܰܡܠܠܐ ܕܡܰܦܪܶܩ ܣܪ̈ܺܝܩܳܬܐ ܆ ܘܒܰܙܒܰܢ ܓܶܝܪ ܒܶܗ ܥܽܘܗܕܳܢܐ ܕܰܐܠܳܗܐ ܇ ܘܒܰܙܒܰܢ ܡܰܐܺܝܬܐ ܢܰܦܫܶܗ ܡܶܢ ܕܽܘܟܪܳܢܶܗ̇ . ܘܒܰܙܒܰܢ ܪܓܺܝܓ ܕܢܶܫܠܰܚ ܚܰܝ̈ܰܘܗܝ ܘܢܶܗܘܶܐ ܥܰܡ ܡܫܺܝܚܐ ܇ ܘܒܰܙܒܰܢ ܠܒܺܝܫ ܠܗܽܘܢ ܠܰܢܝ̈ܳܚܶܐ ܦܰܓܪ̈ܳܢܶܐ ܘܗܰܢܺܝܐܺܝܢ ܠܶܗ ܇ ܘܒܰܙܒܰܢ ܡܶܬܬܙܺܝܥ ܟܽܘܠܶܗ ܚܽܘܫܳܒܶܗ ܒܪܽܘܚ ܇ ܘܒܰܙܒܰܢ ܪܳܦܶܬ ܒܡܰܪ̈ܢܝܳܬܐ ܣܪ̈ܺܝܩܳܬܐ . ܘܒܰܙܒܰܢ ܡܠܶܐ ܬܶܗܪܐ ܕܥܰܠ ܐܰܠܳܗܐ ܇ ܘܒܰܙܒܰܢ ܥܰܡܽܘܛ ܪܶܥܝܳܢܶܗ ܒܪܶܢܝܐ ܦܰܓܪܳܢܐ ܇ ܘܒܰܙܒܰܢ ܡܕܰܟܶܐ ܚܽܘܫܳܒܶܗ ܡܶܢ ܙܰܘܥܐ ܕܪܶܓܬܐ ܇ ܘܒܰܙܒܰܢ ܐܳܦ ܠܣܽܘܥܪܳܢܐ ܕܓܰܘܪܐ ܡܶܬܪܰܓܪܰܓ ܇ ܘܒܰܙܒܰܢ ܨܳܐܶܡ ܕܠܐ ܟܰܝܠܐ ܆ ܘܒܰܙܒܰܢ ܐܳܟܶܠ ܕܠܐ ܛܶܟܣܐ . ܘܒܰܙܒܰܢ ܡܒܰܕܰܪ ܩܶܢܝܳܢܶܗ ܒܪܶܚܡܰܬ ܐܰܠܳܗܐ . ܘܒܰܙܒܰܢ ܐܰܚܺܝܕ ܒܥܳܩܬܐ ܕܥܰܠ ܒܽܘܕܳܪܗ ܇ ܘܒܰܙܒܰܢ ܡܠܶܐ ܪܶܚܡܰܬ ܒܢܰܝ̈ܢܳܫܐ ܆ ܘܒܰܙܒܰܢ ܡܶܬܩܰܠܶܐ ܕܠܐ ܡܶܫܟܰܚ ܕܢܶܬܦܪܰܥ ܡܶܢ ܒܥܶܠܕ̈ܒܳܒܰܘܗܝ ܇ ܘܒܰܙܒܰܢ ܕܢܺܝܚ ܒܶܗ ܢܽܘܗܪܐ ܕܺܐܝܕܰܥܬܐ ܇ ܘܒܰܙܒܰܢ ܚܶܫܽܘܟ ܚܽܘܫܳܒܶܗ ܡܶܢ ܛܽܘܥܝܰܝ ܕܥܳܠܡܐ ܇ ܘܒܰܙܒܰܢ ܪܳܕܶܐ ܬܰܩܢܳܐܺܝܬ ܠܰܩܕܳܡܰܘܗܝ ܆ ܘܒܰܙܒܰܢ ܡܗܰܠܶܟ ܒܰܪ ܒܶܣܬܪܳܐܺܝܬ ܠܒܶܣܬܪܶܗ ܇ ܘܒܰܙܒܰܢ ܡܙܺܝܓ ܟܽܠܶܗ ܥܰܡ ܟܽܠܶܗ ܒܪܽܘܚܐ ܇ ܘܒܰܙܒܰܢ ܟܽܠܶܗ ܥܰܡ ܟܽܠܶܗ ܒܦܰܓܪܐ . ܒܗܳܠܶܝܢ ܗܳܟܺܝܠ ܐܶܢ ܐܢܳܫ ܐܳܙܶܠ ܘܳܐܬܶܐ ܘܪܳܕܶܐ ܘܦܳܢܶܐ ܘܰܡܗܰܠܶܟ ܘܥܳܛܶܦ ܘܣܳܠܶܩ ܘܢܳܚܶܬ ܘܡܶܬܩܰܛܰܢ ܘܡܶܬܥܰܒܶܐ ܆ ܘܡܶܬܡܰܪܰܩ ܘܡܶܬܟܰܬܰܡ ܆ ܘܡܶܙܕܰܗܶܐ ܘܡܶܨܛܰܝܰܐ ܆ ܘܡܶܬܚܰܠܰܠ ܘܡܶܬܦܰܠܦܰܠ ܆ ܘܡܶܬܢܰܟܰܦ ܘܡܶܙܕܰܠܰܠ ܆ ܘܡܶܣܬܰܪܰܩ ܘܡܶܬܝܰܥܰܢ ܆ ܘܟܳܦܰܪ ܘܡܰܘܕܶܐ ܆ ܘܡܶܬܢܙܰܪ ܘܪܳܐܶܓ ܆ ܒܗܳܠܶܝܢ ܘܕܰܐܟܘܳܬܗܶܝܢ ܆ ܐܽܘܪܚܐ ܕܬܰܠܡܺܝܕܽܘܬܐ ܠܐ ܡܶܬܓܰܡܪܐ . ܐܶܠܐ ܗܽܘ ܗܰܘ ܕܰܒܗܳܠܶܝܢ ܐܺܝܬܰܘܗܝ ܆ ܥܰܠ ܕܽܘܟܬܶܗ ܩܳܐܶܡ ܆ ܘܠܐ ܡܗܰܠܶܟ ܠܰܩܕܳܡܰܘܗܝ ܡܶܢ ܐܰܬܪܐ ܕܩܳܐܶܡ ܒܶܗ . ܘܡܶܛܽܠ ܗܳܕܶܐ ܐܳܦ ܠܐ ܡܰܕܪܶܟ ܗܰܘ ܡܶܕܶܡ ܕܪܳܗܶܛ ܒܳܬܪܶܗ . ܐܰܝܟܰܢܐ ܕܶܝܢ ܢܰܕܪܶܟ ܟܰܕ ܠܐ ܪܳܗܶܛ . ܘܶܐܢ ܗܳܢܐ ܗܳܟܺܝܠ ܕܰܢܦܰܩ ܕܢܺܐܙܰܠ ܆ ܘܪܳܕܶܐ ܘܰܡܗܰܠܶܟ ܠܰܩܕܳܡܰܘܗܝ ܆ ܘܦܶܠܓܽܘܬ ܚܰܝ̈ܰܘܗܝ ܐܰܝܟ ܕܰܠܡܺܐܡܰܪ ܒܶܗ̇ ܒܕܽܘܒܳܪܐ ܕܬܰܠܡܺܝܕܽܘܬܐ ܐܰܦܶܩ ܐܢܘܢ ܆ ܥܰܠ ܕܰܦܠܰܚ ܒܬܰܪ̈ܬܶܝܢ . ܠܐ ܐܶܫܟܰܚ ܕܢܶܐܚܽܘܕ ܠܰܚܕܐ ܆ ܗܰܘ ܕܟܽܠ ܟܽܘܠܶܗ ܠܐ ܒܥܳܗ̇ ܠܛܳܒܬܐ ܆ ܐܶܠܐ ܐܶܢ ܒܰܫܡܐ ܆ ܐܰܝܟܰܢܐ ܢܶܫܟܚܺܝܗ̇ . ܘܗܰܘ ܕܳܐܦ ܠܐ ܒܥܶܕܳܢܐ ܙܥܽܘܪܐ ܆ ܢܰܣܺܝ ܚܰܫܐ ܕܚܽܘܒܶܗ ܕܰܡܫܺܝܚܐ ܆ ܐܰܝܟܰܢܐ ܥܰܠ ܣܳܟܶܗ̇ ܕܚܽܘܒܐ ܢܶܫܬܰܠܰܛ : ܐܶܢ ܕܶܝܢ ܗܰܘ ܕܰܐܝܟ ܚܰܝ̈ܶܐ ܡܗܰܠܶܟ ܗܘܳܐ ܆ ܡܺܝܬܐ ܐܶܫܬܟܰܚ ܆ ܡܳܢܐ ܢܶܗܘܶܐ ܡܶܢ ܡܺܝܬܐ ܚܰܬܺܝܬܐ ܀ ܢܦܰܩܬ ܗܳܟܺܝܠ ܒܳܬܰܪ ܝܶܫܽܘܥ ܆ ܗܰܠܶܟ ܒܳܬܪܶܗ ܘܠܐ ܬܶܬܦܢܶܐ ܠܒܶܣܬܪܳܟ . ܘܶܐܬܥܰܗܕ ܠܰܐܢܬܬܶܗ ܕܠܽܘܛ ܆ ܕܥܰܠ ܕܰܥܨܳܗ̇ ܚܽܘܒܐ ܕܰܒܢ̈ܰܝ ܓܶܢܣܳܗ̇ ܆ ܘܩܳܠܐ ܕܺܐܝ̈ܠܳܠܳܬܐ ܕܚܰܒܺܝ̈ܒܶܝܗ̇ ܆ ܘܶܐܬܦܰܢܝܰܬ ܘܚܳܪܰܬ ܠܒܶܣܬܪܳܗ̇ . ܗܘܳܬ ܩܳܝܶܡܬܐ ܕܡܶܠܚܐ ܆ ܐܰܝܟ ܕܰܟܬܺܝܒ ܥܠܶܝܗ̇ . ܘܡܶܛܽܘܠ ܕܠܐ ܐܶܬܡܰܠܚܰܬ ܢܰܦܫܳܗ̇ ܒܕܶܚܠܰܬ ܡܪܰܝܡܐ . ܗܘܳܬ ܡܳܠܰܚܬܐ ܡܶܬܚܰܒܠܳܢܺܝܬܐ . ܐܶܬܕܰܟܪܶܝܗ̇ ܡܳܕܶܝܢ ܠܗܳܕܶܐ ܕܶܐܬܦܰܠܓܰܬ ܘܶܐܒܕܰܬ ܆ ܘܠܐ ܬܶܗܘܶܐ ܦܠܺܝܓܐ ܐܰܟܘܳܬܳܗ̇ . ܘܠܐ ܬܶܬܦܢܶܐ ܠܒܶܣܬܪܳܟ ܆ ܕܰܠܡܐ ܬܦܽܘܫ ܠܳܟ ܥܰܠ ܕܽܘܟܬܳܟ . ܗܳܘܶܐ ܠܳܟ ܓܶܝܪ ܗܳܟܰܢܐ . ܐܳܦܶܢ ܠܐ ܒܦܰܓܪܳܟ ܐܶܠܐ ܒܢܰܦܫܳܟ . ܗܰܘ ܓܶܝܪ ܕܡܶܬܦܢܶܐ ܘܚܳܐܰܪ ܠܒܶܣܬܪܶܗ : ܡܶܢ ܒܳܬܰܪ ܕܢܳܦܶܩ ܒܡܰܪܕܺܝܬܳܗ̇ ܕܽܐܘܪܚܐ ܗܳܕܶܐ ܆ ܩܳܝܶܡܬܐ ܕܠܐ ܪܓܶܫܬܐ ܗܳܘܝܐ ܢܰܦܫܶܗ . ܘܰܐܟܙܢܐ ܕܰܠܗܰܠ ܡܶܢ ܡܰܪܓܫܳܢܽܘܬܐ ܕܒܰܦܓܰܪ ܒܶܛܠܰܬ ܐܰܢܬܬܶܗ ܕܠܽܘܛ ܆ ܘܗܳܟܰܢܐ ܗܘܳܬ ܩܳܝܶܡܬܐ ܕܡܶܠܚܐ . ܗܳܟܰܢܐ ܘܳܐܦ ܗܳܪܟܐ ܒܳܛܶܠ ܘܬܳܡܰܗ ܠܶܗ ܡܶܢ ܡܰܪܓܫܳܢܽܘܬܐ ܕܪ̈ܽܘܚܳܢܳܝܳܬܐ ܇ ܚܽܘܫܳܒܐ ܕܚܳܐܰܪ ܟܽܘܠ ܥܶܕܳܢ ܠܒܶܣܬܪܶܗ : ܒܨܶܒ̈ܘܳܬܐ ܡܶܬܚܰܒ̈ܠܳܢܝܳܬܐ . ܡܶܛܽܠ ܕܥܽܘܗܕܳܢܶܗ ܕܥܳܠܡܐ ܆ ܥܰܒܝܽܘܬ ܠܶܒܐ ܡܰܩܢܶܐ ܠܰܢ . ܘܰܠܫܰܦܝܽܘܬܐ ܘܰܠܕܰܟܝܽܘܬܐ ܕܢܰܦܫܐ ܡܨܰܝܰܐܐ ܆ ܘܰܠܚܰܘܪܐ ܢܰܩܕܐ ܗܰܘ ܕܡܰܥܒܶܕ ܗܘܳܐ ܠܡܰܕܥܐ ܒܰܚܙܳܬܐ ܐܰܡܺܝܢܬܐ ܕܰܠܘܳܬ ܐܰܠܳܗܐ . ܡܰܥܡܶܛ ܘܡܰܚܫܶܟ ܠܶܗ ܇ ܗܽܘ ܗܳܢܐ ܪܶܢܝܐ ܦܰܓܪܳܢܐ . ܘܶܐܢ ܗܽܘ ܕܚܽܘܫܳܒܐ ܕܥܰܠ ܦܰܓܪ̈ܳܢܳܝܳܬܐ ܡܶܢ ܚܙܳܬܐ ܕܪ̈ܽܘܚܳܢܳܝܳܬܐ ܓܳܠܶܙ ܠܰܢ ܆ ܟܡܐ ܝܰܬܺܝܪܳܐܝܬ ܢܶܓܠܙܰܢ ܗܽܘ ܩܶܢܝܳܢܗܶܝܢ ܚܰܬܺܝܬܐ ܆ ܘܶܐܢ ܟܰܕ ܢܚܽܘܪ ܒܗܶܝܢ ܒܗܳܠܶܝܢ . ܒܺܐܝ̈ܕܰܝܳܐ ܕܰܐܚܪ̈ܳܢܶܐ ܐܳܣܪ̈ܳܢ ܠܰܢ ܠܘܳܬܗܶܝܢ ܆ ܟܡܐ ܝܰܬܺܝܪܳܐܺܝܬ ܢܶܐܣܪ̈ܳܢܳܢ . ܟܡܳܐ ܕܰܫܟܺܝ̈ܚܳܢ ܒܶܝܬ ܐܺܝ̈ܕܰܝܢ ܀ ܦܽܘܩ ܗܳܟܺܝܠ ܡܶܢ ܥܳܠܡܐ ܐܳܘ ܬܰܠܡܺܝܕܐ ܆ ܒܗܰܘ ܛܽܘܦܣܐ ܕܰܢܦܰܩܘ ܫܠܺܝ̈ܚܶܐ . ܒܰܥܒܳܕܐ . ܘܠܰܘ ܒܰܫܡܐ . ܒܚܽܘܫܳܒܐ ܘܠܰܘ ܒܰܫܐܺܝܠܽܘ . ܒܨܶܒܝܳܢܐ ܘܠܰܘ ܒܶܐܣܟܺܡܐ . ܒܪܶܓܬܐ ܘܠܰܘ ܒܫܶܓܡܐ . ܒܦܽܘܪܫܳܢܐ ܘܠܰܘ ܒܰܡܫܰܠܡܳܢܽܘܬܐ . ܒܚܺܐܪܽܘܬܐ ܘܠܰܘ ܒܢܳܡܽܘܣܐ . ܚܰܕܶܬ ܒܳܟ ܝܽܘܡ ܡܶܢ ܝܽܘܡ ܪܶܓܬܶܗ ܕܕܽܘܒܳܪܐ ܗܳܢܐ ܪܽܘܚܳܢܳܝܐ . ܛܥܰܡ ܐܶܢܽܘܢ ܠܚܰܝ̈ܶܐ ܆ ܟܰܕ ܡܡܺܝܬ ܐܰܢܬ ܡܶܢܳܟ ܟܽܠܳܗ̇ ܡܺܝܬܽܘܬܐ . ܐܶܬܠܰܒܰܒ ܘܰܥܒܰܪܳܝܗܝ ܠܰܐܬܪܐ ܗܳܢܐ ܕܚܺܝܠܐ ܕܣܺܝܡ ܒܰܡܨܰܥܬܐ . ܕܚܺܝܠܰܐ ܗ̣ܘ ܓܶܝܪ ܘܥܰܡܺܝܩܐ . ܘܢܺܐܪܒܰܐ ܗ̣ܘ ܕܰܡܠܶܐ ܚܰܝ̈ܘܳܬܐ ܒܺܝ̈ܫܳܬܐ . ܘܪܰܚܫܐ ܡܰܟܝܳܢܳܐ ܘܩܳܛܽܘܠܐ . ܘܶܐܢ ܣܳܝܡܰܬ ܒܪܶܥܝܳܢܳܟ ܕܬܶܥܒܪܳܝܗܝ ܠܰܐܬܪܐ ܗܳܢܐ ܕܚܺܝܠܐ ܆ ܘܰܡܛܰܝܰܒ ܨܶܒܝܳܢܳܟ ܡܰܠܝܳܐܺܝܬ ܆ ܡܶܚܕܐ ܛܰܝܒܽܘܬܐ ܡܩܰܒܠܐ ܠܳܟ ܆ ܘܗܳܘܝܐ ܠܳܟ ܠܶܘܺܝܬܐ . ܠܐ ܓܶܝܪ ܬܚܽܘܪ ܒܗܳܕܶܐ ܆ ܕܢܰܩܺܝܦܺܝܢ ܢܰܦܫܐ ܘܦܰܓܪܐ ܠܰܚܕ̈ܳܕܶܐ ܇ ܘܰܡܡܰܙܓܺܝܢ ܚܰܕ ܥܰܡ ܚܰܕ ܟܝܳܢܳܐܺܝܬ . ܐܶܠܐ ܐܰܬܪܐ ܣܰܓܺܝܳܐܐ ܐܺܝܬ ܒܰܡܨܰܥܬܗܽܘܢ . ܘܥܽܘܡܩܰܐ ܗ̣ܘ ܕܚܺܝܠܐ ܆ ܕܠܰܘ ܟܽܠ ܐܢܳܫ ܡܶܫܟܰܚ ܓܳܐܶܫ ܘܥܳܒܰܪ ܠܶܗ . ܘܶܐܢ ܐܳܠܨܰܬ ܠܶܗ ܠܦܰܓܪܐ ܒܰܐܪ̈ܓܺܝܓܳܬܶܗ ܆ ܟܰܕ ܡܶܬܠܰܘܶܐ ܠܳܟ ܚܰܫܳܐ ܘܰܨܠܽܘܬܐ ܘܰܡܪܰܚܡܳܢܽܘܬܐ ܆ ܡܶܫܟܚܰܬ ܗܽܘ ܕܬܶܥܒܪܺܝܘܗܝ ܠܰܐܬܪܐ ܗܳܢܐ ܕܚܺܝܠܐ . ܐܶܠܐ ܡܶܛܽܠ ܕܗܳܫܐ ܥܰܠ ܡܰܦܰܩܬܐ ܕܡܶܢ ܥܳܠܡܐ ܐܺܝܬܶܝܗ̇ ܡܶܠܬܰܢ ܆ ܘܠܰܘ ܥܰܠ ܡܰܦܰܩܬܐ ܕܡܶܢ ܚܰܫ̈ܶܐ ܒܰܝ̈ܬܳܝܶܐ . ܥܰܠ ܗܳܕܶܐ ܠܰܡ ܒܰܠܚܽܘܕ ܢܡܰܠܶܠ . ܫܒܰܩܢ ܠܰܡ ܟܽܠ ܡܶܕܶܡ ܘܶܐܬܰܝܢ ܒܳܬܪܳܟ . ܗܐ ܡܶܠܬܐ ܕܺܐܝܬܶܝܗ̇ ܝܽܘܠܦܳܢܐ ܕܓܰܘܳܐ ܠܟܽܠܗܽܘܢ ܬܰܠܡܺܝ̈ܕܶܐ . ܣܰܒܶܝܗ̇ ܐܰܡܺܝܢܳܐܺܝܬ ܒܥܽܘܗܕܳܢܐ ܕܢܰܦܫܳܟ . ܘܰܒܫܽܘܪܳܝ ܬܽܘܠܡܳܕܳܟ ܆ ܗܺܝ ܬܶܗܘܶܐ ܗܶܓܝܳܢܳܟ ܆ ܘܰܒܥܽܘܗܕܳܢܐ ܕܰܡܚܰܦܛܳܢܽܘܬܳܗ̇ ܆ ܦܽܘܩ ܡܶܢ ܥܳܠܡܐ . ܘܟܰܕ ܪܳܕܶܐ ܐܰܢܬ ܒܳܗ̇ ܒܽܐܘܪܚܐ ܕܡܰܦܰܩܬܐ ܆ ܗܺܝ ܬܶܗܘܶܐ ܒܰܠܘܺܝܬܳܟ . ܘܰܒܟܽܠ ܥܶܕܳܢ ܪܢܺܝ ܒܳܗ̇ . ܘܶܐܢ ܡܚܰܬܚܶܬ ܠܳܟ ܡܶܕܶܡ ܡܶܢ ܥܽܘܬܪܐ ܕܰܢܩܰܘܶܐ ܠܘܳܬܳܟ ܆ ܐܰܘ ܚܽܘܒܐ ܕܪ̈ܳܚܡܶܐ ܘܰܕܓܶܢܣܐ ܐܳܣܰܪ ܠܳܟ ܨܶܐܕܰܘܗܝ ܆ ܐܶܬܕܰܟܪܶܝܗ̇ ܠܡܶܠܬܶܗ ܕܫܶܡܥܽܘܢ . ܕܰܫܒܰܩ ܟܽܠ ܡܶܕܶܡ ܆ ܘܰܫܒܽܘܩ ܐܳܦ ܐܰܢܬ ܐܰܟܘܳܬܶܗ ܟܽܘܠ ܡܶܕܶܡ . ܩܰܪܺܝܒ ܗܽܘ ܠܳܟ ܓܶܝܪ ܝܶܫܽܘܥ ܐܰܝܟ ܕܰܠܫܶܡܥܽܘܢ . ܘܛܳܟ ܐܳܦ ܝܰܬܺܝܪ ܡܶܢܶܗ ܟܰܕ ܐܰܡܪܳܗ̇ ܠܡܶܠܬܐ . ܡܶܛܽܠ ܕܰܥܕܰܟܺܝܠ ܠܐ ܢܣܰܒܘ ܗܘܰܘ ܚܰܝܠܐ ܇ ܕܪܽܘܚܳܢܳܐܺܝܬ ܒܚܽܘܒܶܗ ܕܝܶܫܽܘܥ ܢܶܬܡܰܙܓܽܘܢ ܗܘܰܘ . ܐܶܠܐ ܒܫܰܦܝܽܘܬܐ ܕܗܰܝܡܳܢܽܘܬܗܽܘܢ ܢܦܰܩܘ ܒܳܬܰܪ ܚܙܳܬܐ ܕܰܥܒ̈ܳܕܰܘܗܝ ܘܒܰܣܺܝܡܽܘܬܐ ܕܡܶܠܬܶܗ . ܘܟܰܕ ܗܽܘ ܐܰܩܶܦ ܐܶܢܽܘܢ ܠܶܗ ܒܡܶܠܬܐ ܆ ܗܶܢܽܘܢ ܢܰܩܦܽܘܗܝ ܒܰܥܒܳܕܐ ܚܰܬܺܝܬܐ . ܡܶܠܬܐ ܗܘܳܬ ܓܶܝܪ ܗܳܝ ܕܬܰܘ ܒܳܬܰܪܝ . ܘܡܶܚܕܐ ܕܰܫܡܰܥܘ ܡܶܠܬܐ ܫܰܪܺܝܘ ܒܰܥܒܳܕܐ . ܢܶܩܦܳܟ ܕܶܝܢ ܕܺܝܠܳܟ ܕܰܠܘܳܬ ܝܶܫܽܘܥ ܝܰܘܡܳܢ ܆ ܒܰܥܒܳܕܐ ܗܘ . ܒܗܳܝ ܕܡܰܙܓܳܟ ܒܚܰܝ̈ܰܘܗܝ ܕܪܽܘܚ ܡܶܢ ܡܰܥܡܽܘܕܺܝܬܐ . ܘܟܰܕ ܠܰܫܠܺܝ̈ܚܶܐ ܒܗܰܘ ܙܰܒܢܐ ܒܡܶܠܬܐ ܩܰܪܶܒ ܐܶܢܽܘܢ ܠܶܗ ܆ ܠܳܟ ܝܰܘܡܳܢܐ ܒܰܥܒܳܕܐ ܚܰܠܛܳܟ ܒܰܩܢܽܘܡܶܗ . ܒܗܳܝ ܕܥܰܒܕܳܟ ܠܶܗ ܗܰܕܳܡܐ ܪܽܘܚܳܢܐ ܡܶܢ ܡܰܥܡܽܘܕܺܝܬܐ . ܘܰܟܡܐ ܐܶܢ ܬܶܩܦܺܝܘܗܝ ܒܰܥܒܴ̈ܕܰܝܟ ܆ ܩܳܕܶܡ ܠܳܟ ܥܒܳܕܶܗ . ܘܶܐܢ ܬܶܪܗܰܛ ܠܘܳܬܶܗ ܆ ܗܽܘ ܩܳܕܶܡ ܫܳܪܶܐ ܒܳܟ . ܘܶܐܢ ܬܺܐܙܰܠ ܒܦܽܘܪܫܳܢܐ ܠܘܳܬܶܗ . ܗܽܘ ܒܩܰܕܡܐ ܐܳܬܶܐ ܠܘܳܬܳܟ . ܘܰܟܡܐ ܐܶܢ ܬܶܬܟܰܫܰܪ ܘܬܶܪܗܰܛ : ܘܢܶܥܒܰܪ ܚܽܘܒܳܟ ܘܦܽܘܠܚܳܢܳܟ ܠܰܫܠܺܝ̈ܚܶܐ ܗܳܝ ܕܠܐ ܡܰܨܝܐ ܆ ܠܟܳܐ ܡܶܢܗܽܘܢ ܐܺܝܬܰܝܟ ܒܣܰܓܺܝ̈ܶܐܐ . ܘܠܰܡܫܽܘܚܬܐ ܕܚܽܘܠܛܳܢܐ ܕܚܽܘܒܗܽܘܢ ܕܥܰܡ ܝܶܫܽܘܥ ܠܐ ܡܶܬܡܰܛܶܝܬ . ܐܶܠܐ ܘܟܰܕ ܛܳܒ ܠܐ ܡܳܛܶܝܢ ܥܒܳܕ̈ܰܝܟ ܆ ܗܽܘ ܒܛܰܝܒܽܘܬܶܗ ܡܡܰܛܶܐ ܠܳܟ . ܬܶܡܗܐ ܗܘܳܐ ܓܶܝܪ ܚܽܘܒܗܽܘܢ ܕܰܫܠܺܝ̈ܚܶܐ ܇ ܕܰܒܙܰܒܢܐ ܕܰܥܕܰܟܺܝܠ ܠܐ ܐܶܬܡܰܙܓܰܬ ܪܽܘܚܐ ܕܩܽܘܕܫܐ ܒܰܟܝܳܢܗܽܘܢ ܇ ܒܗܰܘ ܟܽܘܠܶܗ ܪܶܬܚܐ ܠܘܰܐܽܘܗܝ ܠܝܶܫܽܘܥ . ܘܠܰܘ ܟܰܕ ܡܫܰܓܶܫ ܐܰܘ ܫܳܕܶܠ ܠܗܽܘܢ : ܐܰܟܙܢܐ ܕܠܳܟ ܕܺܝܠܳܟ ܝܰܘܡܳܢ ܒܟܽܠ ܦܝܳܣ̈ܺܝܢ ܡܫܰܕܶܠ ܠܳܟ . ܐܶܠܐ ܟܰܕ ܡܡܰܠܶܠ ܥܰܡܗܽܘܢ ܡܶܢ ܠܥܶܠ . ܘܰܐܝܟ ܕܡܶܣܬܰܒܪܐ ܒܓܶܠܝܐ ܕܳܚܶܩ ܠܗܽܘܢ ܡܶܢܶܗ . ܐܶܢ ܠܰܡ ܨܳܒܶܝܢ ܐܢܬܘܢ ܕܬܺܐܙܠܽܘܢ ܙܶܠܘ ܇ ܐܳܡܰܪ ܗܘܳܐ ܠܗܽܘܢ ܒܥܶܕܳܢܐ ܗܰܘ . ܕܡܶܢ ܩܰܫܝܽܘܬܐ ܕܡܶܠܬܶܗ ܫܰܒܩܽܘܗܝ ܘܫܰܢܺܝܘ ܣܰܓܺܝ̈ܶܐܐ . ܐܳܡܰܪ ܠܶܗ ܫܶܡܥܽܘܢ . ܠܘܳܬ ܡܰܢ ܢܺܐܙܰܠ . ܒܳܬܪܳܟ ܓܶܝܪ ܚܕܳܐ ܙܒܰܢ ܢܦܰܩܢ ܚܢܰܢ . ܘܡܶܢ ܒܳܬܪܳܟ ܕܢܺܐܙܰܠ ܠܕܽܘܟ ܠܰܝܬ ܠܰܢ . ܡ̈ܶܠܶܐ ܓܶܝܪ ܕܚܰܝ̈ܶܐ ܕܰܠܥܳܠܰܡ ܐܺܝܬ ܠܳܟ . ܗܳܢܰܘ ܕܶܝܢ ܡܶܠܰܝ̈ܟ ܚܰܝ̈ܶܐ ܐܶܢܶܝ̈ܢ . ܘܰܐܝܟܰܢܐ ܢܶܫܒܽܘܩ ܚܰܝ̈ܶܐ ܇ ܘܢܺܐܙܰܠ ܒܳܬܰܪ ܡܰܘܬܐ . ܟܽܘܠ ܡܶܕܶܡ ܓܶܝܪ ܫܒܰܩܢ ܘܶܐܬܰܝܢ ܒܳܬܪܳܟ ܆ ܡܶܛܽܠ ܕܗܰܝܡܶܢܢ ܘܺܝܕܰܥܢ ܆ ܕܰܐܢܬ ܗܽܘ ܡܫܺܝܚܐ ܒܪܶܗ ܕܰܐܠܳܗܐ ܚܰܝܐ ܀ ܡܳܕܶܝܢ ܐܳܦ ܐܰܢܬ ܐܳܘ ܬܰܠܡܺܝܕܐ ܆ ܐܶܢ ܗܰܝܡܶܢܬ ܐܰܝܟ ܕܗܰܝܡܶܢ ܫܶܡܥܽܘܢ ܆ ܦܽܘܩ ܐܰܝܟ ܕܰܢܦܰܩ ܫܶܡܥܽܘܢ . ܫܒܽܘܩ ܟܽܠ ܡܶܕܶܡ ܘܙܶܠ ܒܳܬܰܪ ܪܰܒܳܟ ܥܰܬܺܝܪܐ . ܠܰܘ ܓܶܝܪ ܡܶܕܶܡ ܚܰܣܺܝܪ ܠܶܗ̇ ܇ ܕܬܶܣܰܒ ܠܳܟ ܙܘ̈ܳܕܶܐ ܕܥܽܘܬܪܐ ܡܶܢ ܐܰܬܪܐ ܢܽܘܟܪܳܝܐ . ܠܰܘ ܕܰܡܫܽܘܚܬܐ ܗ̣ܘ ܥܽܘܬܪܶܗ ܇ ܕܡܶܢ ܬܰܘܬܳܪ̈ܶܐ ܕܥܽܘܬܪܳܟ ܬܣܰܡܟܺܝܘܗܝ ܕܠܐ ܢܶܚܣܰܪ ܠܶܗ . ܐܰܢܬ ܓܶܝܪ ܥܰܠ ܗܳܕܶܐ ܐܶܬܚܰܦܛ ܆ ܕܬܶܫܒܽܘܩ ܟܽܘܠ ܡܶܕܶܡ . ܗܳܝ ܓܶܝܪ ܕܢܶܬܠ ܠܳܟ ܟܽܠ ܡܶܕܶܡ ܕܺܝܠܶܗ ܗܺܝ . ܐܰܝܟ ܕܒܺܐܝܕܶܗ ܕܫܶܡܥܽܘܢ ܐܶܫܬܰܘܕܺܝ ܠܳܟ . ܐܰܪܰܐ ܆ ܕܰܠܡܐ ܠܪܰܒܐ ܐܚܪܺܢܐ ܐܶܬܬܰܠܡܰܕ ܫܶܡܥܽܘܢ . ܘܰܐܢܬ ܠܰܐܚܪܺܢܐ ܆ ܕܠܐ ܬܶܦܽܘܩ ܒܳܬܰܪ ܪܰܒܳܟ ܐܰܝܟ ܕܰܢܦܰܩ . ܐܶܢ ܕܶܝܢ ܠܐ ܬܶܦܽܘܩ ܐܰܟܘܳܬܶܗ ܆ ܐܺܝܕܺܝܥܐ ܕܰܠܪܰܒܐ ܐܚܪܺܢܐ ܐܶܬܬܰܠܡܰܕܬ . ܐܳܦܶܢ ܟܡܐ ܬܰܣܒܰܪ ܥܰܠ ܢܰܦܫܳܟ ܕܰܠܝܶܫܽܘܥ ܐܺܝܬܰܝܟ ܬܰܠܡܺܝܕܐ . ܒܳܗ̇ ܓܶܝܪ ܒܕܽܘܟܬܐ ܬܰܪ̈ܬܰܝܗܶܝܢ ܪ̈ܫܺܝܡܳܢ ܠܳܟ . ܐܶܣܟܺܡܐ ܕܡܰܦܰܩܬܳܟ ܘܰܐܓܪܐ ܕܡܰܦܰܩܬܳܟ . ܗܳܝ ܓܶܝܪ ܕܰܐܝܟܰܢܐ ܬܶܦܽܘܩ ܆ ܡܶܢ ܗܳܝ ܕܗܐ ܚܢܰܢ ܫܒܰܩܢ ܟܽܠܡܶܕܶܡ ܘܶܐܬܰܝܢ ܒܳܬܪܳܟ ܝܳܠܦܰܬ ܠܳܗ̇ . ܕܡܳܢܰܘ ܕܶܝܢ ܐܰܓܪܐ ܕܺܝܠܳܗ̇ ܕܗܳܕܶܐ ܡܰܦܰܩܬܐ ܆ ܡܶܠܬܶܗ ܕܡܳܪܰܢ ܡܚܰܘܝܐ ܠܳܟ . ܐܰܡܺܝܢ ܠܰܡ ܐܳܡܰܪ ܐܢܐ ܠܟܽܘܢ ܆ ܕܰܒܥܳܠܡܐ ܚܰܕܬܐ : ܡܐ ܕܝܳܬܶܒ ܒܪܶܗ ܕܐܢܳܫܐ ܥܰܠ ܬܪܳܢܳܘܣ ܕܫܽܘܒܚܶܗ . ܬܶܬܒܽܘܢ ܐܳܦ ܐܰܢܬܽܘܢ ܥܰܠ ܬܪܶܥܣܰܪ ܟܽܘܪ̈ܣܰܘܳܢ ܆ ܘܰܬܕܽܘܢܽܘܢ ܬܪ̈ܶܥܣܰܪ ܫܰܒ̈ܛܶܐ ܕܺܐܝܣܪܳܐܶܝܠ ܆ ܗܳܐ ܐܰܓܪܐ ܕܡܰܦܰܩܬܐ ܫܰܘܬܳܦܽܘܬܐ ܕܥܰܡ ܝܶܫܽܘܥ ܒܺܐܝܩܳܪܐ ܡܥܰܠܝܐ . ܟܽܘܪ̈ܣܰܘܳܬܐ ܓܶܝܪ ܠܽܘܩܒܰܠ ܟܽܘܪܣܝܶܗ ܐܰܬܩܶܢ ܠܗܽܘܢ ܠܬܰܠܡܺܝ̈ܕܶܐ . ܘܗܳܝ ܕܠܐ ܡܰܨܝܐ ܐܰܝܟ ܕܡܶܢ ܨܶܝܕ ܟܝܳܢܐ ܆ ܚܰܘܺܝ ܒܡܶܠܬܶܗ ܕܗܳܘܝܐ . ܠܐ ܓܶܝܪ ܐܰܝܟ ܥܰܒ̈ܕܶܐ ܘܠܐ ܐܰܝܟ ܡܫܰܥܒ̈ܕܶܐ . ܐܶܫܬܰܘܕܺܝ ܕܰܡܝܰܩܰܪ ܠܗܽܘܢ ܠܬܰܠܡܺܝ̈ܕܶܐ . ܕܰܐܚܶܒܘ ܡܶܠܬܶܗ . ܐܶܠܐ ܐܰܝܟ ܪ̈ܳܚܡܶܐ ܘܰܒܢ̈ܰܝ ܦܶܚܡܐ ܕܺܐܝܩܳܪܶܗ ܆ ܠܪܰܒܽܘܬܐ ܕܟܽܘܪ̈ܣܰܘܳܬܐ ܐܰܫܘܺܝ ܐܶܢܽܘܢ . ܘܗܳܢܰܘ ܬܶܗܪܐ ܕܚܽܘܒܐ ܕܠܐ ܡܶܬܡܰܠܰܠ . ܕܥܰܠ ܡܰܠܰܐܟ̈ܶܐ ܟܬܺܝܒ ܆ ܕܳܐܠܶܦ ܐܰܠܦܺܝ̈ܢ ܩܳܝܡܺܝܢ ܩܕܳܡܰܘܗܝ ܆ ܘܪ̈ܶܒܘ ܪ̈ܶܒܘܳܢ ܡܫܰܡܫܺܝܢ ܠܶܗ . ܘܥܰܠ ܣܪ̈ܳܦܶܐ ܕܩܳܝܡܺܝܢ ܠܥܶܠ ܡܶܢܶܗ ܘܦܳܪܚܺܝܢ . ܘܩܳܪܶܝܢ ܗܳܢܐ ܠܗܳܢܐ ܘܳܐܡܪܺܝܢ ܆ ܩܰܕܺܝܫ ܩܰܕܺܝܫ ܩܰܕܺܝܫ . ܘܥܰܠ ܟܪ̈ܽܘܒܶܐ ܬܽܘܒ ܟܬܺܝܒ ܕܰܟܕܺܝ̈ܢܺܝܢ ܒܡܰܪܟܰܒܬܐ ܆ ܘܟܰܕ ܚܰܘܪܐ ܕܰܐܦܰܝ̈ܗܽܘܢ ܠܬܰܚܬ ܆ ܙܰܘ̈ܥܶܐ ܕܪ̈ܽܘܚܳܢܘܳܬܗܽܘܢ ܚܳܝܪ̈ܺܝܢ ܠܘܰܥܕܶܗ ܕܰܡܪܰܝܡܐ . ܟܰܕ ܡܝܰܒܒܺܝܢ ܐܳܦ ܗܶܢܽܘܢ . ܕܰܒܪܺܝܟ ܗܽܘ ܐܺܝܩܳܪܶܗ ܕܡܳܪܝܐ ܡܶܢ ܐܰܬܪܶܗ . ܘܪ̈ܽܘܚܳܢܶܐ ܩܳܝܡܺܝܢ ܒܗܳܕܶܐ ܬܶܫܡܶܫܬܐ ܆ ܘܚܰܝ̈ܠܰܘܳܬܐ ܘܛܶܟ̈ܣܶܐ ܫܡܰܝ̈ܳܢܶܐ ܥܒܺܝܕܺܝܢ ܡܶܫܬܰܡ̈ܥܳܢܶܐ ܠܡܶܠܬܶܗ ܕܝܶܫܽܘܥ . ܐܰܝܟ ܕܶܐܡܰܪ ܦܰܘܠܳܘܣ ܆ ܕܺܐܝܬܰܝܗܽܘܢ ܪ̈ܽܘܚܶܐ ܡܫܰܡ̈ܫܳܢܶܐ ܕܡܶܫܬܰܕܪܺܝܢ ܠܬܶܫܡܶܫܬܐ ܆ ܡܶܛܽܠ ܐܰܝܠܶܝܢ ܕܰܥܬܺܝܕܺܝܢ ܠܡܺܐܪܰܬ ܚܰܝ̈ܶܐ . ܘܥܰܠ ܫܠܺܝ̈ܚܶܐ ܟܬܺܝܒ ܆ ܕܢܶܬܒܽܘܢ ܥܰܠ ܟܽܘܪ̈ܣܰܘܳܬܐ . ܪܰܒܽܘܬܐ ܓܶܝܪ ܕܺܐܝܩܳܪܐ ܘܫܰܘܝܽܘܬܐ ܕܥܰܡܶܗ ܒܝܳܪܬܽܘܬܐ . ܒܝܰܕ ܗܳܕܶܐ ܒܰܕܶܩ ܠܰܢ . ܐܰܝܟ ܕܶܐܡܰܪ ܬܽܘܒ ܗܽܘ ܦܰܘܠܳܘܣ . ܕܶܐܢ ܢܶܚܰܫ ܥܰܡܶܗ . ܐܳܦ ܥܰܡܶܗ ܢܶܫܬܰܒܰܚ . ܘܬܽܘܒ ܐܶܡܰܪ . ܝܳܪ̈ܬܶܐ ܕܰܐܠܳܗܐ ܘܰܒܢ̈ܰܝ ܝܳܪܬܽܘܬܶܗ ܕܝܶܫܽܘܥ ܡܫܺܝܚܐ . ܘܬܽܘܒ ܐܶܡܰܪ . ܕܶܐܢ ܢܣܰܝܒܰܪ ܐܳܦ ܢܰܡܠܶܟ ܥܰܡܶܗ . ܘܬܽܘܒ ܐܶܡܰܪ . ܕܰܢܚܰܠܶܦ ܦܰܓܪܐ ܕܡܽܘܟܳܟܰܢ ܆ ܘܢܶܥܒܕܺܝܘܗܝ ܒܰܪ ܕܡܽܘܬܐ ܕܦܰܓܪܐ ܕܫܽܘܒܚܶܗ . ܐܰܝܟ ܚܰܝܠܶܗ ܪܰܒܐ ܇ ܗܰܘ ܕܒܶܗ ܟܽܠ ܐܶܫܬܰܥܒܰܕ ܠܶܗ ܀ ܠܗܳܕܶܐ ܗܳܟܺܝܠ ܪܰܒܽܘܬܐ ܡܶܬܡܰܛܶܐ ܬܰܠܡܺܝܕܐ ܇ ܐܶܢ ܪܳܕܶܐ ܓܡܺܝܪܳܐܺܝܬ ܒܥܶܩ̈ܒܳܬܐ ܕܪܰܒܶܗ . ܘܰܕܠܐ ܬܰܣܒܰܪ ܠܳܟ ܕܠܰܫܠܺܝ̈ܚܶܐ ܒܰܠܚܽܘܕ ܡܛܳܬ ܗܳܕܶܐ ܡܢܳܬܐ ܕܺܐܝܩܳܪܐ ܆ ܐܶܡܰܪ ܦܰܘܠܳܘܣ . ܕܶܐܢ ܢܶܚܰܫ ܥܰܡܶܗ ܐܳܦ ܥܰܡܶܗ ܢܶܫܬܰܒܰܚ . ܘܶܐܢ ܢܣܰܝܒܰܪ ܐܳܦ ܢܰܡܠܶܟ ܥܰܡܶܗ . ܘܗܽܘ ܡܳܪܰܢ ܐܶܡܰܪ ܠܗܽܘܢ ܠܰܫܠܺܝ̈ܚܶܐ ܇ ܕܠܰܘ ܒܰܠܚܽܘܕ ܐܰܢܬܽܘܢ ܆ ܐܶܠܐ ܟܽܠ ܐܢܳܫ ܕܫܳܒܶܩ ܒ̈ܳܬܶܐ ܆ ܐܰܘ ܓܶܢܣܐ ܆ ܐܰܘ ܐܰܚ̈ܶܐ ܐܰܘ ܐܰܚ̈ܘܳܬܐ ܆ ܐܰܘ ܐܰܒ̈ܳܗܶܐ ܐܰܘ ܒܢܰܝ̈ܳܐ ܆ ܡܶܛܽܠܳܬܝ ܘܡܶܛܽܠ ܣܒܰܪܬܝ ܆ ܚܰܕ ܒܰܡܳܐܐ ܒܥܳܠܡܐ ܗܳܢܐ ܢܩܰܒܶܠ ܆ ܘܰܒܥܳܠܡܐ ܕܳܐܬܶܐ ܚܰܝ̈ܶܐ ܕܰܠܥܳܠܰܡ . ܐܰܝܢܰܘ ܕܰܡܺܝܟܐ ܕܠܐ ܢܶܬܬܥܺܝܪ ܠܩ̈ܳܠܶܐ ܕܗܳܠܶܝܢ ܫܽܘܘ̈ܕܳܝܶܐ . ܘܰܐܝܢܰܐ ܗܘ ܡܺܝܬܐ ܕܠܐ ܚܳܝܶܐ ܆ ܒܗܳܕܶܐ ܡܰܦܽܘܚܺܝܬܐ ܕܚܰܝ̈ܶܐ ܪ̈ܽܘܚܳܢܶܐ . ܘܡܰܢܽܘ ܕܠܐ ܢܶܗܘܶܐ ܩܰܠܺܝܠܐ ܡܶܢ ܡܰܬܺܝܢܐ ܆ ܒܰܡܚܰܘܝܳܢܽܘܬܳܗ̇ ܕܗܳܕܶܐ ܐܽܘܪܚܐ ܕܡܰܣܩܳܐ ܠܰܫܡܰܝܐ . ܘܡܰܢܽܘ ܕܠܐ ܢܶܨܒܶܐ ܕܢܶܬܬܫܺܝܛ ܘܢܶܨܛܰܥܰܪ ܒܫܶܡܥܐ ܕܡܽܘܠܟܳܢܶܗ ܕܗܳܢܐ ܕܠܐ ܦܶܚܡܐ . ܘܡܰܢܽܘ ܕܠܐ ܢܶܟܦܽܘܪ ܒܥܳܠܡܐ ܟܽܠܶܗ̇ . ܐܳܦ ܐܶܠܽܘ ܓܕܰܫ ܘܰܩܢܳܐ ܗܘܳܐ ܠܶܗ̇ . ܕܢܶܗܘܶܐ ܒܰܪ ܡܰܘܬܒܐ ܕܰܐܠܳܗܐ ܥܰܠ ܟܽܘܪܣܝܐ . ܘܰܐܝܢܰܘ ܕܠܐ ܡܶܨܛܒܶܐ ܕܰܢܚܰܠܶܦ ܗܳܠܶܝܢ ܕܙܰܒܢܐ ܒܗܳܠܶܝܢ ܕܰܠܥܳܠܰܡ . ܐܳܦ ܐܶܠܽܘ ܓܶܝܪ ܫܰܘ̈ܝܳܢ ܗܘ̈ܰܝ ܗܳܠܶܝܢ ܕܰܫܒܺܝ̈ܩܺܝܢ ܗ̈ܘܰܝܢ ܥܰܡ ܗܳܠܶܝܢ ܕܡܶܬܝܰܗ̈ܒܳܢ ܠܰܢ ܆ ܡܶܛܽܠ ܕܰܐܠܳܗܐ ܦܰܩܶܕ ܆ ܙܳܕܶܩ ܗܘܳܐ ܕܢܶܫܒܽܘܩ ܐܶܢܶܝ̈ܢ . ܫܒܽܘܩ ܕܶܝܢ ܗܳܫܐ ܕܺܐܝܬܰܝܗܶܝܢ ܡܰܣ̈ܠܝܳܬܐ ܘܫܺܝ̈ܛܳܬܐ ܇ ܟܰܕ ܠܐ ܢܰܪܦܶܐ ܐܶܢܶܝ̈ܢ ܡܶܛܽܠ ܡܶܠܬܶܗ ܕܰܡܫܺܝܚܐ ܆ ܐܰܝܟ ܕܡܶܢܶܗ ܕܰܟܝܳܢܐ ܆ ܐܺܝܬ ܠܰܢ ܕܢܶܬܢܰܟܪܶܐ ܡܶܢܗܶܝܢ . ܘܢܶܗܘܶܐ ܠܗܶܝܢ ܝܰܬܺܝܪ̈ܶܐ ܆ ܘܗܳܢܶܝܢ ܕܠܐ ܚܰܫܚܽܘ ܆ ܠܠܐ ܡܶܕܶܡ ܒܡܶܕܶܡ ܡܚܰܠܦܺܝܢ ܚܢܰܢ . ܡܰܢܽܘ ܕܠܐ ܢܶܪܗܰܛ ܠܚܰܓܐ ܕܺܐܝܬ ܒܶܗ ܗܳܢܐ ܬܰܚܠܽܘܦܐ . ܗܐ ܓܶܝܪ ܪ̈ܽܘܩܥܶܐ ܡܶܬܚ̈ܰܠܦܳܢ ܒܰܐܪ̈ܓܘܳܢܶܐ ܆ ܘܒܶܙ̈ܩܶܐ ܫܺܝ̈ܛܶܐ ܒܡܰܪ̈ܓܳܢܝܳܬܐ ܆ ܘܟܺܐܦ̈ܶܐ ܫܚܺܝ̈ܡܳܬܐ ܒܟܺܐܦ̈ܶܐ ܕܒܶܪܽܘܠܐ . ܡܶܣܟܺܢܽܘܬܐ ܕܠܐ ܣܳܟܐ . ܒܥܽܘܬܪܐ ܕܠܰܝܬ ܠܶܗ ܟܰܝܠܐ . ܘܙܺܐܦܐ ܡܰܣܠܝܐ ܒܕܰܗܒܳܐ ܛܳܒܐ . ܘܚܶܫܽܘܟܐ ܒܢܰܗܺܝܪܐ . ܘܡܰܘܬܐ ܒܚܰܝ̈ܶܐ . ܘܡܰܪܺܝܪܐ ܒܚܰܠܝܐ . ܘܟܽܘܪܗܳܢܐ ܒܚܽܘܠܡܳܢܐ . ܘܫܺܝܛܽܘܬܐ ܒܫܽܘܠܛܳܢܐ . ܘܰܫܚܺܝܡܽܘܬܐ ܒܪܺܝܫܳܢܽܘܬܐ . ܘܗܳܠܶܝܢ ܕܡܶܬܚܰܒ̈ܠܳܢ ܒܰܐܝܠܶܝܢ ܕܺܐܝܬܰܝܗܶܝܢ ܠܥܶܠ ܡܶܢ ܚܒܳܠܐ . ܘܡܶܕܶܡ ܕܡܶܫܬܪܶܐ ܒܡܶܕܶܡ ܕܠܐ ܥܳܒܰܪ . ܘܛܶܠܴ̈ܠܶܐ ܒܓܽܘܫܡܐ . ܘܟܰܦܢܐ ܒܣܰܒܥܐ . ܘܛܳܥܝܽܘܬܐ ܒܺܐܝܕܰܥܬܐ . ܘܕܽܘܒܳܪܐ ܕܚܰܝ̈ܘܳܬܐ ܒܕܽܘܒܳܪܐ ܕܡܰܠܰܐܟ̈ܶܐ . ܘܦܰܓܪܳܢܽܘܬܐ ܒܪܽܘܚܳܢܽܘܬܐ . ܘܕܳܘܝܽܘܬܐ ܕܠܐ ܣܳܟܐ . ܒܛܽܘܒܳܢܽܘܬܐ ܕܠܐ ܡܽܘܫܚܐ . ܘܬܽܘܒ ܝܰܬܺܝܪ ܡܶܢ ܗܳܟܰܢܐ ܐܶܠܽܘ ܐܺܝܬ ܗܘܳܐ ܠܰܢ ܡܶܠܬܐ ܇ ܕܰܐܝܟ ܕܫܳܘ̈ܝܳܢ ܗܳܠܶܝܢ ܨܶܒ̈ܘܳܬܐ ܢܡܰܠܶܠ ܥܠܰܝܗܶܝܢ ܆ ܗܳܠܶܝܢ ܒܗܳܠܶܝܢ ܡܰܢܽܘ ܕܠܐ ܢܚܰܠܶܦ . ܘܗܳܕܶܐ ܟܽܠܳܗ̇ ܨܪܺܝܟܽܘܬܐ . ܒܗܳܝ ܟܽܠܳܗ̇ ܡܰܠܟܽܘܬܐ ܡܰܢܽܘ ܕܠܐ ܢܶܬܶܠ . ܡܶܛܽܠ ܕܶܝܢ ܕܡܶܠܬܐ ܕܪܽܘܚܐ . ܐܳܦ ܟܰܕ ܫܚܺܝܡܳܐܺܝܬ ܬܶܬܡܰܠܰܠ ܆ ܪܳܡܐ ܗ̣ܝ ܡܶܢ ܟܽܘܠܳܗ̇ ܚܶܟܡܬܶܗ ܕܥܳܠܡܐ ܆ ܦܰܘܠܳܘܣ ܒܰܚܕܐ ܡܶܠܬܐ ܙܥܽܘܪܬܐ ܪܰܒܽܘܬܶܗ ܕܗܳܢܐ ܚܽܘܠܳܦܐ ܓܠܳܐ ܠܰܢ . ܘܰܟܡܐ ܡܬܰܚܬܝܳܢ ܕܺܝܠܰܢ . ܘܰܟܡܐ ܪܰܘܪ̈ܒܳܢ ܕܰܐܠܳܗܐ ܆ ܒܦܶܬܓܡܐ ܚܰܕ ܙܥܽܘܪܐ ܒܰܕܶܩ ܠܰܢ ܆ ܕܡܶܬܚܰܙ̈ܝܳܢ ܠܰܡ ܕܙܰܒܢܐ ܐܶܢܶܝ̈ܢ . ܕܠܐ ܡܶܬܚܰܙܝܳܢ ܕܶܝܢ ܕܰܠܥܳܠܰܡ ܐܶܢܶܝ̈ܢ . ܐܰܝܢܰܘ ܡܳܕܶܝܢ ܕܠܐ ܡܚܰܠܶܦ ܗܳܠܶܝܢ ܕܙܰܒܢܐ ܒܗܳܠܶܝܢ ܕܰܠܥܳܠܰܡ ܇ ܐܶܠܐ ܐܶܢ ܚܢܰܢ ܘܣܰܟ̈ܠܶܐ ܕܰܐܟܘܳܬܰܢ ܀ ܐܰܢܬ ܕܶܝܢ ܐܳܘ ܕܟܳܦܰܪ ܒܰܕܡܶܬܚܰܙ̈ܝܳܢ ܆ ܠܐ ܬܫܰܐܶܠ ܕܰܐܝܟܰܢ ܗܽܘ ܥܽܘܬܪܐ ܕܢܳܣܒܰܬ ܒܚܶܠܦܐ ܕܡܶܣܟܺܢܽܘܬܳܟ . ܐܶܠܐ ܥܰܠ ܗܳܕܶܐ ܐܶܬܚܰܦܛ ܆ ܕܬܶܫܒܽܘܩ ܡܶܣܟܺܢܽܘܬܳܟ ܘܬܶܪܗܰܛ ܠܡܶܩܢܝܶܗ . ܕܰܐܝܟܰܢܐ ܕܶܝܢ ܐܺܝܬܰܘܗܝ ܗܘܳܐ ܘܰܠܡܳܢ ܕܳܡܶܐ ܆ ܦܰܘܠܳܘܣ ܡܦܰܫܶܩ ܠܳܟ ܇ ܠܰܘ ܕܰܐܝܟܰܢ ܐܺܝܬܰܘܗܝ . ܐܶܠܐ ܕܠܰܝܬ ܠܶܗ ܕܡܽܘ . ܘܠܰܘ ܕܰܟܡܐ ܗܳܘܶܐ . ܐܶܠܐ ܕܠܐ ܡܶܬܬܟܺܝܠ . ܡܶܕܶܡ ܠܰܡ ܕܥܰܝܢܐ ܠܐ ܚܙܳܬ . ܘܶܐܕܢܐ ܠܐ ܫܶܡܥܰܬ ܇ ܘܥܰܠ ܠܶܒܐ ܕܒܰܪ ܐܢܳܫܐ ܠܐ ܣܠܶܩ ܇ ܡܶܕܶܡ ܕܛܰܝܶܒ ܐܰܠܳܗܐ ܠܰܐܝܠܶܝܢ ܕܪܳܚܡܺܝܢ ܠܶܗ . ܪܰܒܽܘܬܗܽܘܢ ܓܶܝܪ ܕܦܽܘܪ̈ܥܳܢܶܐ ܆ ܒܗܳܠܶܝܢ ܘܰܒܕܰܐܝܟ ܗܳܠܶܝܢ ܡܶܬܓܰܠܝܐ . ܐܰܢܬ ܕܶܝܢ ܫܡܰܥ ܩ̈ܳܠܶܐ ܐܰܠܳܗܳܝ̈ܶܐ ܕܰܡܚܰܦܛܺܝܢ ܠܳܟ ܆ ܥܰܠ ܡܰܦܰܩܬܐ ܕܒܳܬܰܪ ܝܶܫܽܘܥ ܇ ܘܰܕܬܶܗܘܶܐ ܡܣܰܪܩܐ ܓܡܺܝܪܐ . ܘܗܳܝܕܶܝܢ ܬܶܗܘܶܐ ܬܰܠܡܺܝܕܐ ܡܫܰܡܠܝܐ . ܡܰܢ ܠܰܡ ܕܠܐ ܟܳܦܰܪ ܒܟܽܠ ܡܶܕܶܡ ܕܺܐܝܬ ܠܶܗ . ܠܐ ܡܶܫܟܰܚ ܕܢܶܗܘܶܐ ܠܺܝ ܬܰܠܡܺܝܕܐ . ܡܳܢܐ ܒܳܬܰܪ ܗܳܕܶܐ ܐܺܝܬ ܠܳܟ ܕܬܺܐܡܰܪ ܐܰܘ ܕܰܬܦܰܢܶܐ . ܕܗܳܐ ܒܰܚܕܐ ܡܶܠܬܐ ܡܒܱ̈ܛܠܳܢ ܟܽܘܠܗܶܝܢ ܡܰܣܒܪ̈ܳܢܘܳܬܐ ܘܽܐܘܚ̈ܕܳܬܳܟ . ܡܶܠܬܐ ܕܰܫܪܳܪܐ ܫܒܺܝܠܐ ܥܶܠܳܝܐ ܕܬܶܪܕܶܐ ܒܶܗ . ܘܬܽܘܒ ܒܕܽܘܟܬܐ ܐܚܪܺܬܐ ܐܶܡܰܪ . ܕܡܰܢ ܕܠܐ ܫܳܒܶܩ ܟܽܠܡܶܕܶܡ ܕܺܐܝܬ ܠܶܗ ܆ ܘܫܳܩܶܠ ܨܠܺܝܒܶܗ ܘܳܐܬܶܐ ܒܳܬܰܪܝ ܆ ܠܐ ܡܶܫܟܰܚ ܕܢܶܗܘܶܐ ܠܺܝ ܬܰܠܡܺܝܕܐ . ܘܬܽܘܒ ܟܰܕ ܡܰܠܶܦ ܇ ܕܠܰܘ ܒܰܠܚܽܘܕ ܩܶܢ̈ܝܳܢܰܝܢ ܢܶܫܒܽܘܩ ܡܶܛܽܠ ܫܽܘܒܚܶܗ ܆ ܘܰܒܥܳܠܡܐ ܢܶܟܦܽܘܪ ܡܶܛܽܠ ܬܰܘܕܺܝܬܐ ܕܒܶܗ ܆ ܐܶܠܐ ܐܳܦ ܒܚܰܝ̈ܰܝܢ ܥܳܒܽܘܪ̈ܶܐ ܐܶܡܰܪ . ܕܶܐܠܐ ܐܢܳܫ ܟܳܦܰܪ ܒܢܰܦܫܶܗ ܆ ܠܐ ܡܶܫܟܰܚ ܕܢܶܗܘܶܐ ܠܺܝ ܬܰܠܡܺܝܕܐ . ܘܬܽܘܒ ܐܶܡܰܪ . ܕܡܰܢ ܕܨܳܒܶܐ ܕܢܰܚܶܐ ܢܰܦܫܶܗ ܢܰܘܒܕܺܝܗ̇ . ܘܰܐܝܢܐ ܕܢܰܘܒܶܕ ܢܰܦܫܶܗ ܡܶܛܽܠܳܬܝ ܆ ܗܳܢܐ ܡܰܚܶܐ ܠܳܗ̇ . ܘܬܽܘܒ ܐܶܡܰܪ . ܕܰܐܝܢܐ ܕܡܰܘܒܶܕ ܢܰܦܫܶܗ . ܗܳܢܐ ܢܶܛܪܺܝܗ̇ ܠܚܰܝ̈ܶܐ ܕܰܠܥܳܠܰܡ . ܘܡܰܢ ܕܠܺܝ ܡܫܰܡܶܫ ܢܝܰܩܪܺܝܘܗܝ ܐܰܒܐ . ܘܬܽܘܒ ܐܶܡܰܪ ܠܬܰܠܡܺܝ̈ܕܰܘܗܝ . ܕܩܽܘܡܘ ܢܺܐܙܰܠ ܡܶܟܐ . ܘܰܒܗܳܕܶܐ ܚܰܘܺܝ ܆ ܕܠܰܘ ܗܳܢܰܘ ܐܰܬܪܶܗ . ܠܐ ܕܺܝܠܶܗ ܘܠܐ ܕܬܰܠܡܺܝ̈ܕܰܘܗܝ ܆ ܠܰܐܝܟܐ ܢܺܐܙܰܠ ܡܳܪܰܢ . ܕܰܐܝܟܐ ܠܰܡ ܕܶܐܢܐ ܐܺܝܬܰܝ . ܢܶܗܘܶܐ ܐܳܦ ܡܫܰܡܫܳܢܝ . ܐܶܢ ܝܶܫܽܘܥ ܩܳܥܶܐ ܠܰܢ ܕܩܽܘܡܘ ܢܺܐܙܰܠ ܡܶܟܐ . ܐܰܝܢܰܘ ܣܰܟܠܐ ܕܡܶܬܛܦܺܝܣ ܕܢܶܥܡܰܪ ܥܰܡ ܫܠܰܕ̈ܶܐ ܒܓܰܘ ܩܰܒܪ̈ܶܐ ܇ ܘܢܶܗܘܶܐ ܕܰܝܳܪܐ ܒܶܝܬ ܡܺܝ̈ܬܶܐ . ܟܽܘܠ ܐܶܡܰܬܝ ܗܳܟܺܝܠ ܕܨܳܒܶܐ ܥܳܠܡܐ ܕܢܶܐܚܕܳܟ ܠܘܳܬܶܗ ܆ ܐܰܘ ܓܶܢܣܐ ܐܰܘ ܛܽܘܗܡܐ ܐܰܘ ܪ̈ܳܚܡܶܐ ܆ ܐܶܬܕܰܟܪ ܡܶܠܬܶܗ ܕܰܡܫܺܝܚܐ ܕܶܐܡܰܪ ܕܩܽܘܡܘ ܢܺܐܙܰܠ ܡܶܟܐ . ܣܳܦܶܩ ܠܳܟ ܗܳܢܐ ܩܳܠܐ ܕܰܢܬܰܘܗܳܟ . ܐܶܢ ܐܺܝܬܰܝܟ ܚܰܝܳܐ . ܟܽܘܠ ܐܶܡܰܬܝ ܓܶܝܪ ܕܨܳܒܶܝܬ ܕܬܶܬܶܒ ܐܰܝܟ ܕܬܶܬܢܺܝܚ ܆ ܐܰܘ ܕܰܬܚܽܘܪ ܢܰܦܫܳܟ ܒܪܶܚܡܬܐ ܕܰܐܬܪܐ ܕܺܐܝܬܰܝܟ ܒܶܗ ܆ ܐܶܬܕܰܟܪܳܝܗܝ ܠܗܳܢܐ ܩܳܠܐ ܡܚܰܦܛܳܢܐ ܆ ܘܶܐܡܰܪ ܐܰܢܬ ܠܘܳܬܳܟ ܆ ܕܩܽܘܡܘ ܢܺܐܙܰܠ ܡܶܟܐ . ܡܶܢ ܟܽܘܠ ܦܪܽܘܣ ܓܶܝܪ ܕܬܺܐܙܰܠ ܐܺܝܬ ܠܳܟ ܇ ܐܶܠܐ ܙܶܠ ܐܰܝܟ ܕܳܐܙܶܠ ܝܶܫܽܘܥ . ܙܶܠ ܡܶܛܽܘܠ ܕܶܐܡܰܪ ܠܳܟ ܆ ܘܠܰܘ ܡܶܛܽܠ ܕܡܰܘܒܶܠ ܠܳܟ ܐܳܦ ܗܽܘ ܟܝܳܢܐ ܟܰܕ ܠܐ ܨܳܒܶܝܬ . ܐܶܢ ܬܶܒܥܶܐ ܓܶܝܪ ܘܶܐܠܐ ܆ ܥܰܠ ܐܘܪܚܐ ܕܚܳܙܽܘ̈ܩܶܐ ܩܳܝܡܰܬ . ܚܙܽܘܩ ܕܶܝܢ ܡܶܛܽܠ ܡܶܠܬܶܗ ܕܡܳܪܳܟ ܆ ܘܠܰܘ ܡܶܢ ܐܰܢܰܢܩܺܐ ܕܰܩܛܺܝܪܐ . ܩܽܘܡܘ ܢܺܐܙܰܠ ܡܶܟܐ . ܩܳܠܐ ܗ̣ܘ ܗܳܢܐ ܕܰܡܥܺܝܪ ܛܰܒܺܝ̈ܥܶܐ . ܩܰܪܢܐ ܗ̣ܝ ܕܰܒܝܽܘܒܳܒܳܗ̇ ܪܳܕܦܐ ܫܶܢܬܐ ܕܡܰܐܺܝܢܽܘܬܐ . ܚܰܝܠܐ ܗ̣ܝ ܘܠܰܘ ܡܶܠܬܐ ܗ̣ܝ . ܕܰܐܝܢܐ ܕܡܰܪܓܶܫ ܒܳܗ̇ ܡܶܢ ܫܶܠܝ . ܚܰܝܠܐ ܚܰܕܬܐ ܡܰܠܒܫܐ ܠܶܗ . ܘܡܶܢ ܡܶܕܶܡ ܠܡܶܕܶܡ . ܒܩܰܠܺܝܠܽܘܬܐ ܕܰܪܦܳܦ ܥܰܝܢܐ ܚܳܛܦܐ ܠܶܗ . ܘܰܕܠܐ ܢܶܬܬܰܗܶܐ ܒܰܢܝܳܚܐ ܗܰܘ ܕܡܰܘܬܒܶܗ ܆ ܡܰܫܘܪܐ ܠܶܗ ܠܬܰܠܡܺܝܕܐ ܡܶܠܬܐ ܗܳܕܶܐ ܕܰܐܠܳܗܐ . ܩܽܘܡܘ ܢܺܐܙܰܠ ܡܶܟܐ . ܗܳܐ ܐܳܦ ܗܽܘ ܥܰܡܳܟ ܐܳܙܶܠ ܡܳܢ ܡܶܬܬܰܗܶܝܬ . ܠܐ ܓܶܝܪ ܐܶܡܰܪ ܠܳܟ ܕܩܽܘܡ ܙܶܠ . ܐܶܠܐ ܕܩܽܘܡܘ ܢܺܐܙܰܠ ܐܢܐ ܘܰܐܢܬ ܫܰܘܝܳܐܺܝܬ . ܐܰܠܳܗܐ ܩܳܪܶܐ ܠܳܟ ܕܬܺܐܙܰܠ ܒܰܠܘܺܝܬܶܗ . ܐܰܝܢܰܘ ܕܠܐ ܡܶܬܚܰܡܰܡ ܘܡܶܬܪܗܶܒ ܆ ܕܠܐ ܢܶܬܬܰܗܶܐ ܡܶܢ ܠܘܺܝܬܐ ܕܰܐܠܳܗܐ ܕܰܩܪܳܝܗܝ . ܠܰܝܬ ܒܳܗ̇ ܓܶܝܪ ܒܽܐܘܪܚܐ ܠܐ ܩܶܢܛܐ ܘܠܐ ܕܶܚܠܬܐ . ܠܐ ܚܽܘܣܪ̈ܳܢܶܐ ܘܠܐ ܬܽܘ̈ܟܶܐ . ܠܐ ܓܰܝ̈ܳܣܶܐ ܘܠܐ ܓܰܢ̈ܳܒܶܐ . ܘܶܐܢ ܩܳܝܡܺܝܢ ܒܳܗ ܡܰܟ̈ܠܝܳܢܶܐ ܆ ܟܡܐ ܕܡܳܪܝܐ ܒܰܠܘܺܝܬܳܟ ܆ ܟܽܘܠܗܽܘܢ ܥܳܪܩܺܝܢ ܡܶܢ ܩܕܳܡܰܝܟ . ܐܰܝܢܰܘ ܓܶܝܪ ܓܰܝܳܣܐ ܕܡܰܡܪܰܚ ܇ ܕܒܶܐܣܟܺܡܐ ܕܠܶܣܛܳܝܽܘܬܶܗ ܇ ܒܽܐܘܪܚܐ ܕܡܰܠܟܐ ܥܳܒܰܪ ܒܳܗ̇ ܢܶܬܚܙܶܐ . ܐܶܠܐ ܡܐ ܕܫܳܡܥܺܝܢ ܛܶܒܶܗ ܡܰܥܒ̈ܕܰܝ ܒܺܝ̈ܫܳܬܐ ܆ ܐܰܘ ܥܪܰܩܘ ܐܰܘ ܐܶܬܛܰܫܺܝܘ . ܗܐ ܬܽܘܒ ܐܳܦ ܡܶܢ ܗܳܕܶܐ ܆ ܫܽܘܢܳܝܐ ܕܡܶܢ ܕܽܘܒܳܪܶܗ ܕܥܳܠܡܐ ܝܳܠܶܦ ܐܰܢܬ ܆ ܐܶܢ ܬܶܣܬܰܟܰܠ ܘܬܶܫܡܰܥ ܒܦܽܘܪܫܳܢܐ ܚܰܝܠܳܗ̇ ܕܡܶܠܬܐ ܀ ܠܰܐܚܪܺܢܐ ܕܶܝܢ ܕܰܒܪܶܓܬܐ ܕܕܽܘܒܳܪܐ ܓܡܺܝܪܐ ܆ ܕܢܺܐܙܰܠ ܒܳܬܰܪ ܝܶܫܽܘܥ ܨܳܒܶܐ ܗܘܳܐ . ܒܶܐܣܟܺܡܐ ܕܫܳܘܶܐ ܠܶܗ ܆ ܗܺܝ ܗܳܕܶܐ ܐܽܘܪܚܐ ܕܰܓܡܺܝܪܽܘܬܐ ܚܰܘܺܝ ܝܶܫܽܘܥ ܆ ܐܳܦ ܠܗܳܢܐ ܡܰܠܦܳܢܐ . ܩܪܶܒ ܠܰܡ ܠܘܳܬܶܗ ܚܰܕ ܟܰܕ ܡܰܠܶܦ ܒܗܰܝܟܠܐ ܘܳܐܡܰܪ ܠܶܗ . ܡܰܠܦܳܢܐ ܛܳܒܐ ܆ ܡܳܢܐ ܐܶܥܒܶܕ ܕܺܐܪܰܬ ܚܰܝ̈ܶܐ ܕܰܠܥܳܠܰܡ . ܡܳܢܐ ܕܶܝܢ ܐܶܡܰܪ ܝܶܫܽܘܥ ܠܘܳܬ ܗܳܢܐ . ܡܳܢܐ ܩܳܪܶܐ ܐܰܢܬ ܠܺܝ ܛܳܒܐ . ܠܰܝܬ ܛܳܒܐ ܆ ܐܶܠܐ ܐܶܢ ܚܰܕ ܐܰܠܳܗܐ . ܦܽܘܩ̈ܕܳܢܶܐ ܝܳܕܰܥ ܐܰܢܬ . ܠܐ ܬܶܩܛܽܘܠ . ܠܐ ܬܓܽܘܪ . ܠܐ ܬܶܓܢܽܘܒ . ܠܐ ܬܶܣܗܰܕ ܣܳܗܕܽܘܬ ܫܽܘܩܪܐ . ܗܐ ܟܶܠܝܳܢܐ ܕܡܶܢ ܒܺܝ̈ܫܳܬܐ ܐܰܠܶܦܬܳܟ ܆ ܘܰܕܬܰܥܒܰܪ ܪܶܓܬܳܟ ܡܶܢ ܫܒܺܝ̈ܠܶܐ ܕܰܚܛܺܝܬܐ . ܐܶܢ ܕܶܝܢ ܐܳܦ ܡܶܢ ܗܳܕܶܐ ܨܳܒܶܝܬ ܕܰܬܗܰܠܶܟ ܠܰܩܕܳܡܰܝܟ ܆ ܘܡܶܢ ܗܳܝ ܕܠܐ ܬܶܥܒܶܕ ܒܺܝ̈ܫܳܬܐ ܆ ܬܺܐܬܶܐ ܠܘܳܬ ܗܳܝ ܕܬܶܣܥܽܘܪ ܛܳܒ̈ܳܬܐ ܆ ܘܬܶܛܰܪ ܦܽܘܩ̈ܕܳܢܰܘܗܝ ܕܢܳܡܽܘܣܐ ܆ ܝܰܩܰܪ ܠܰܐܒܽܘܟ ܘܠܶܐܡܳܟ ܆ ܘܬܶܛܰܪ ܟܽܘܠܗܶܝܢ ܐܰܝܠܶܝܢ ܕܰܠܗܳܕܶܐ ܠܳܚ̈ܡܳܢ . ܐܶܢ ܕܶܝܢ ܐܳܦ ܠܥܶܠ ܡܶܢ ܩܛܺܝܪܶܗ ܕܢܳܡܽܘܣܐ ܨܳܒܶܝܬ ܕܬܶܗܘܶܐ ܒܫܽܘܠܛܳܢܐ ܕܙܰܕܺܝܩܽܘܬܳܟ ܆ ܘܰܒܨܶܒܝܳܢܐ ܕܚܺܐܪܽܘܬܐ ܬܶܬܕܰܒܰܪ ܒܫܰܦܺܝܪ̈ܳܬܐ ܠܥܶܠ ܡܶܢ ܕܶܚܠܬܐ ܕܰܓܙܳܪ ܕܺܝܢܐ ܆ ܪܚܰܡ ܠܡܳܪܝܐ ܐܰܠܳܗܳܟ ܆ ܡܶܢ ܟܽܠܳܗ̇ ܢܰܦܫܳܟ . ܘܡܶܢ ܟܽܠܶܗ ܚܰܝܠܳܟ . ܘܡܶܢ ܟܽܘܠܶܗ ܪܶܥܝܳܢܳܟ . ܘܡܶܕܶܡ ܕܰܥܠܰܝܟ ܣܢܶܐ ܠܚܰܒܪܳܟ ܠܐ ܬܶܥܒܶܕ . ܗܳܢܰܘ ܕܽܘܒܳܪܐ ܕܟܺܐܢ̈ܶܐ ܕܺܐܝܬܰܘܗܝ ܠܥܶܠ ܡܶܢ ܩܛܺܝܪܶܗ ܕܢܳܡܽܘܣܐ . ܘܰܠܗܳܕܶܐ ܙܰܕܺܝܩܽܘܬܐ ܐܰܠܶܦ ܡܽܘܫܶܐ ܘܰܢܒܺܝ̈ܶܐ . ܘܰܐܝܢܐ ܕܰܠܗܳܕܶܐ ܢܳܛܰܪ ܆ ܢܳܡܽܘܣܐ ܒܠܽܘܚܳܡܐ ܥܰܠ ܙܰܕܺܝܩܽܘܬܶܗ ܠܐ ܫܰܠܺܝܛ . ܙܶܠ ܛܰܪ ܐܶܢܶܝ̈ܢ ܗܳܠܶܝܢ ܕܰܟܬܺܝ̈ܒܳܢ ܆ ܘܶܐܬܥܰܠܳܐ ܡܶܢܗܶܝܢ ܐܳܦ ܠܘܳܬ ܚܽܘܒܐ ܕܰܐܠܳܗܐ ܘܰܠܘܳܬ ܩܰܪܺܝܒܳܟ ܆ ܗܰܘ ܕܺܐܝܬܰܘܗܝ ܠܥܶܠ ܡܶܢ ܕܶܚܠܬܶܗ ܕܢܳܡܽܘܣܐ . ܡܶܛܽܠ ܕܚܽܘܒܐ ܗܘ . ܘܡܐ ܕܢܳܛܪܰܬ ܗܳܠܶܝܢ ܆ ܝܳܪܬܰܬ ܚܰܝ̈ܶܐ ܕܰܠܥܳܠܰܡ . ܗܳܠܶܝܢ ܐܰܠܶܦ ܝܶܫܽܘܥ ܠܡܰܠܦܳܢܐ ܗܰܘ ܚܬܺܝܪܐ ܕܢܶܥܒܶܕ . ܐܳܦܶܢ ܗܽܘ ܠܐ ܨܒܳܐ ܕܢܶܬܟܠܶܐ ܨܶܐܕܰܝܗܶܝܢ ܇ ܘܰܒܪܶܥܝܳܢܐ ܫܰܒܗܪܳܢܐ ܕܪ̈ܰܘܪܒܳܢ ܡܶܢܗܶܝܢ ܒܳܥܶܐ ܗܘܳܐ . ܐܶܠܐ ܡܶܕܶܡ ܕܰܠܗܰܘ ܠܐ ܐܰܠܶܦ . ܠܰܢ ܬܰܠܡܺܝ̈ܕܶܐ ܙܳܕܶܩ ܕܢܶܗܘܶܐ ܝܽܘܠܦܳܢܐ ܫܰܪܺܝܪܐ . ܘܰܕܢܶܕܰܥ ܡܶܢܳܗ̇ ܕܡܶܠܬܐ ܆ ܕܰܐܝܟܰܢܐ ܢܫܰܢܶܐ ܡܶܢ ܒܺܝ̈ܫܳܬܐ : ܘܰܒܩܰܠܺܝܠ ܩܰܠܺܝܠ ܢܶܬܕܰܪܰܓ ܘܢܶܬܪܰܒܶܐ ܒܦܽܘܠܚܳܢܐ ܕܫܰܦܺܝܪ̈ܳܬܐ . ܗܳܝ ܓܶܝܪ ܕܶܐܡܰܪ ܠܶܗ ܆ ܕܠܐ ܬܶܩܛܽܘܠ ܆ ܘܠܐ ܬܓܽܘܪ ܆ ܘܠܐ ܬܶܓܢܽܘܒ ܆ ܘܠܐ ܬܶܣܗܰܕ ܣܳܗܕܽܘܬ ܫܽܘܩܪܐ ܆ ܠܗܳܝ ܕܕܰܘܺܝܕ ܠܳܚ̈ܡܳܢ ܕܶܐܡܰܪ . ܕܰܥܒܰܪ ܡܶܢ ܒܺܝܫܬܐ ܘܰܥܒܶܕ ܛܳܒܬܐ . ܘܰܠܗܳܝ ܕܶܐܡܰܪ ܦܰܘܠܳܘܣ ܕܠܐ ܬܶܙܟܶܝܟܽܘܢ ܒܺܝܫܬܐ . ܗܳܝ ܕܶܝܢ ܕܝܰܩܰܪ ܠܰܐܒܽܘܟ ܘܠܶܐܡܳܟ ܆ ܘܡܶܕܶܡ ܕܰܥܠܰܝܟ ܣܢܶܐ ܠܚܰܒܪܳܟ ܠܐ ܬܶܥܒܶܕ . ܐܰܝܟ ܗܳܝ ܗܺܝ ܕܰܥܒܶܕܘ ܛܳܒܬܐ ܇ ܘܰܙܟܰܐܽܘܗ̇ ܠܒܺܝܫܬܐ ܒܛܳܒܬܐ . ܗܳܝ ܕܶܝܢ ܕܰܐܚܶܒ ܠܡܳܪܝܐ ܐܰܠܳܗܳܟ ܆ ܡܶܢ ܟܽܠܶܗ ܠܶܒܳܟ ܘܡܶܢ ܟܽܠܳܗ̇ ܢܰܦܫܳܟ ܆ ܘܡܶܢ ܟܽܠܶܗ ܪܶܥܝܳܢܳܟ ܆ ܘܰܠܩܰܪܺܝܒܳܟ ܐܰܝܟ ܢܰܦܫܳܟ ܆ ܐܰܝܟ ܗܳܝ ܗܺܝ ܕܰܠܟܺܐܢ̈ܶܐ ܢܳܡܽܘܣܐ ܠܐ ܣܺܝܡ . ܡܶܛܽܠ ܕܰܠܥܶܠ ܡܶܢ ܕܶܚܠܬܶܗ ܕܢܳܡܽܘܣܐ ܐܺܝܬܰܝܗܽܘܢ ܗܳܠܶܝܢ ܦܽܘܩ̈ܕܳܢܶܐ ܀ ܗܳܠܶܝܢ ܗܳܟܺܝܠ ܡܽܘܫ̈ܚܳܬܐ ܕܕܽܘܒܳܪܐ ܣܳܡ ܝܶܫܽܘܥ ܒܦܽܘܩ̈ܕܳܢܶܐ ܗܳܠܶܝܢ . ܒܩܰܕܡܐ ܕܢܶܥܒܰܪ ܒܰܪܢܳܫܐ ܡܶܢ ܒܺܝ̈ܫܳܬܐ ܆ ܘܢܶܬܟܠܶܐ ܡܶܢ ܬܶܫܡܶܫܬܐ ܕܟܽܘܠܗܶܝܢ ܣܰܢ̈ܝܳܬܐ . ܘܰܕܬܰܪ̈ܬܶܝܢ ܕܢܶܣܥܽܘܪ ܗܳܠܶܝܢ ܕܰܬܚܶܝܬ ܕܶܚܠܬܐ ܕܢܳܡܽܘܣܐ ܣܺܝ̈ܡܳܢ . ܘܕܰܬܠܳܬ ܕܦܽܘܠܚܳܢܐ ܕܛܳܒ̈ܳܬܐ ܇ ܗܰܘ ܕܺܐܝܬܰܘܗܝ ܠܥܶܠ ܡܶܢ ܕܶܚܠܬܶܗ ܕܢܳܡܽܘܣܐ . ܘܕܰܐܪ̈ܒܰܥ ܫܽܘܪܳܝ ܐܽܘܪܚܐ ܕܬܰܠܡܺܝܕܽܘܬܶܗ ܕܰܡܫܺܝܚܐ ܇ ܕܺܐܝܬܶܝܗ̇ ܡܰܦܰܩܬܐ ܓܡܺܝܪܬܐ ܕܡܶܢ ܥܳܠܡܐ . ܘܰܕܚܰܡܶܫ ܥܰܡ̈ܠܶܐ ܘܽܐܘ̈ܠܨܳܢܶܐ ܇ ܕܰܒܗܽܘܢ ܡܰܟܪܗܺܝܢ ܚܢܰܢ ܠܒܰܪܢܳܫܰܢ ܥܰܬܺܝܩܐ . ܘܰܕܫܶܬ ܆ ܕܢܶܛܥܰܢ ܙܩܺܝܦܐ ܥܰܠ ܟܰܬܦܰܢ ܇ ܘܢܶܬܡܰܛܶܐ ܠܫܽܘܡܠܳܝܐ ܕܰܓܡܺܝܪܽܘܬܶܗ ܕܰܡܫܺܝܚܐ . ܒܗܳܠܶܝܢ ܗܳܟܺܝܠ ܬܪ̈ܶܝܢ ܕܽܘܒܳܖ̈ܶܐ ܐܶܬܦܪܶܫܘ ܠܰܢ ܇ ܘܰܬܪ̈ܶܝܢ ܐܶܣ̈ܟܺܡܺܝܢ ܕܙܰܕܺܝܩܽܘܬܐ ܐܺܝܠܶܦܢ ܐܢܚܢܰܢ . ܘܟܽܘܠ ܚܰܕ ܡܶܢܗܽܘܢ ܩܳܐܶܡ ܒܰܬܠܳܬܐ ܛܶܟ̈ܣܺܝܢ . ܕܢܶܬܟܠܶܐ ܡܶܢ ܒܺܝ̈ܫܳܬܐ . ܕܢܶܫܬܡܰܥ ܘܢܶܕܚܰܠ ܡܶܢ ܢܳܡܽܘܣܐ . ܘܢܶܣܥܽܘܪ ܫܰܦܺܝܪ̈ܳܬܐ . ܕܢܶܗܘܶܐ ܠܥܶܠ ܡܶܢ ܢܳܡܽܘܣܐ ܒܦܽܘܠܚܳܢܐ ܕܛܳܒ̈ܳܬܐ ܕܨܶܒܝܳܢܰܢ . ܗܳܠܶܝܢ ܕܰܒܗܶܝܢ ܐܰܠܦܰܢ ܦܰܘܠܳܘܣ . ܕܰܠܟܺܐܢ̈ܶܐ ܢܳܡܽܘܣܐ ܠܐ ܣܺܝܡ . ܘܰܒܥܶܠܬܐ ܗܳܕܶܐ ܥܰܠܺܝ ܠܣܳܥܽܘܪ̈ܰܝܗܶܝܢ ܠܥܶܠ ܡܶܢ ܫܽܘܠܛܳܢܶܗ ܕܢܳܡܽܘܣܐ . ܗܳܠܶܝܢ ܗܳܟܺܝܠ ܬܠܳܬܐ ܛܶܟ̈ܣܶܐ ܕܙܰܕܺܝܩܽܘܬܐ ܆ ܒܓܰܘ ܥܳܠܡܐ ܡܶܬܦܰܠܚܺܝܢ . ܘܗܳܠܶܝܢ ܕܰܡܫܰܡܫܺܝܢ ܠܗܽܘܢ ܆ ܟܺܐܢ̈ܶܐ ܐܶܢܽܘܢ ܘܙܰܕܺܝ̈ܩܶܐ ܆ ܘܠܐ ܪ̈ܽܘܚܳܢܶܐ ܘܠܐ ܓܡܺܝܪ̈ܶܐ . ܬܪ̈ܶܝܢ ܕܶܝܢ ܡܶܢܗܽܘܢ . ܠܥܶܠ ܡܶܢ ܕܶܚܠܬܐ ܕܢܳܡܽܘܣܐ ܣܺܝܡܺܝܢ . ܗܰܘ ܕܶܝܢ ܛܶܟܣܐ ܕܰܬܠܳܬܐ ܆ ܠܥܶܠ ܡܶܢ ܩܛܺܝܪܶܗ ܘܕܶܚܠܬܶܗ ܕܢܳܡܽܘܣܐ ܐܺܝܬܰܘܗܝ . ܡܶܛܽܠ ܕܰܒܓܰܘ ܠܶܒܐ ܘܪܶܥܝܳܢܐ ܟܰܣܝܐ ܡܶܫܬܰܡܠܶܐ . ܐܰܝܟܐ ܕܠܰܝܬ ܠܢܳܡܽܘܣܐ ܕܰܢܚܽܘܪ ܘܢܶܚܙܶܐ . ܡܶܛܽܠ ܕܥܰܝܢܶܗ ܕܢܳܡܽܘܣܐ . ܣܽܘܥܪ̈ܳܢܶܐ ܓ̈ܠܰܝܳܐ ܚܳܙܝܐ . ܘܠܰܘ ܚܽܘ̈ܫܳܒܶܐ ܟܣܰܝ̈ܳܐ . ܗܰܘ ܕܶܝܢ ܕܡܶܢ ܟܽܠܶܗ ܠܶܒܶܗ ܘܪܶܥܝܳܢܶܗ ܘܢܰܦܫܶܗ ܡܰܚܶܒ ܠܰܐܠܳܗܐ . ܟܰܣܝܳܐܺܝܬ ܐܺܝܬܰܘܗܝ ܚܽܘܒܶܗ . ܝܰܬܺܝܪܳܐܺܝܬ ܕܶܝܢ ܕܰܐܚܶܒ ܐܰܠܳܗܳܟ ܐܶܡܰܪ ܗܳܕܶܐ . ܕܺܐܝܬܶܝܗ̇ ܠܥܶܠ ܡܶܢ ܢܳܡܽܘܣܐ . ܘܠܰܘ ܕܬܶܕܚܰܠ ܡܶܢ ܐܰܠܳܗܐ . ܡܶܛܽܠ ܕܢܳܡܽܘܣܐ ܥܰܠ ܕܶܚܠܬܐ ܫܰܠܺܝܛ ܆ ܘܠܰܘ ܥܰܠ ܚܽܘܒܐ . ܚܽܘܒܐ ܓܶܝܪ ܠܥܶܠ ܡܶܢ ܦܽܘܩܕܳܢܶܗ ܗܽܘ ܕܢܳܡܽܘܣܐ . ܘܰܐܝܠܶܝܢ ܕܰܒܚܽܘܒܐ ܡܶܬܕܰܒܪܺܝܢ ܆ ܢܳܡܽܘܣܐ ܥܠܰܝܗܽܘܢ ܠܐ ܫܰܠܺܝܛ . ܒܰܡܨܰܥܬܐ ܗܳܟܺܝܠ ܡܶܬܬܣܺܝܡ ܛܶܟܣܐ ܬܠܺܝܬܳܝܐ ܕܰܡܥܰܠܰܝ ܡܶܢ ܢܳܡܽܘܣܐ ܇ ܘܡܳܐܶܟ ܡܶܢ ܕܽܘܒܳܪܶܗ ܕܰܡܫܺܝܚܐ . ܘܰܚܙܺܝ ܡܶܢ ܗܳܪܟܐ ܆ ܟܡܐ ܓܡܺܝܪ ܝܽܘܠܦܳܢܶܗ ܕܡܰܚܝܳܢܰܢ . ܕܡܶܕܶܡ ܕܺܐܝܬܰܘܗܝ ܠܥܶܠ ܡܶܢ ܢܳܡܽܘܣܐ ܆ ܥܶܩܒܰܐ ܗ̣ܘ ܕܡܰܠܦܳܢܽܘܬܶܗ ܕܺܝܠܶܗ . ܗܳܠܶܝܢ ܗܳܟܺܝܠ ܬܠܳܬ ܐܰܠܶܦ ܡܳܪܰܢ ܇ ܕܢܶܣܥܪܽܘܢ ܒܢ̈ܰܝ ܐܢܳܫܐ ܟܺܐܢ̈ܶܐ ܇ ܗܳܢܽܘܢ ܕܺܐܝܬܰܝܗܽܘܢ ܒܓܰܘ ܥܳܠܡܐ ܇ ܕܰܒܗܶܝܢ ܟܢܺܝ̈ܫܳܢ ܟܽܘܠܗܶܝܢ ܫܰܦܺܝܪ̈ܳܬܐ ܇ ܕܡܶܢ ܡܪܰܚܡܳܢܽܘܬܐ ܡܶܣܬܰܥܪ̈ܳܢ . ܘܡܶܢ ܩܰܢܳܝ̈ܶܐ ܒܝܰܕ ܥܽܘܬܪܗܽܘܢ ܠܘܳܬ ܣܢܺܝ̈ܩܶܐ ܗܳܘ̈ܝܳܢ . ܘܰܒܗܶܝܢ ܣܺܝܡ ܚܰܝܠܶܗ ܟܽܘܠܶܗ ܕܗܰܘ ܦܽܘܩܕܳܢܐ ܇ ܕܡܶܕܶܡ ܕܰܥܠܰܝܟ ܣܢܶܐ ܠܚܰܒܪܳܟ ܠܐ ܬܶܥܒܶܕ . ܐܰܝܟ ܕܳܐܦ ܗܽܘ ܡܰܠܦܳܢܐ ܦܰܫܶܩ ܆ ܕܗܳܢܰܘ ܢܳܡܽܘܣܐ ܘܰܢܒ̈ܺܝܶܐ ܀ ܙܰܕܺܝܩܽܘܬܐ ܕܶܝܢ ܕܺܝܠܶܗ ܗܳܝ ܕܰܠܥܶܠ ܡܶܢ ܢܳܡܽܘܣܐ . ܐܶܡܰܪ . ܥܽܘܠܘ ܒܬܰܪܥܐ ܐܰܠܺܝܨܐ . ܠܗܰܠ ܓܶܝܪ ܨܶܝܕ ܢܳܡܽܘܣܐ . ܒܰܙܒܰܢ ܡܶܬܰܐܠܨܰܬ . ܘܒܰܙܒܰܢ ܡܶܬܪܰܘܚܰܬ . ܘܒܰܙܒܰܢ ܥܳܡܠܰܬ ܘܒܰܙܒܰܢ ܡܶܬܬܢܺܝܚܰܬ . ܘܰܒܗܳܠܶܝܢ ܘܕܰܐܝܟ ܗܳܠܶܝܢ ܙܩܺܝܪ̈ܺܝܢ ܟܽܠܗܽܘܢ ܚܰܝ̈ܶܐ ܕܙܰܕܺܝܩܽܘܬܳܟ . ܗܳܪܟܐ ܕܶܝܢ ܠܘܳܬ ܕܽܘܒܳܪܶܗ ܕܰܡܫܺܝܚܐ ܟܬܺܝܒ . ܕܥܽܘܠܘ ܒܬܰܪܥܐ ܐܰܠܺܝܨܐ . ܫܰܦܺܝܪ ܓܶܝܪ ܘܰܐܝܟ ܡܰܠܦܳܢܐ ܚܰܟܺܝܡܐ ܘܛܳܒܐ ܇ ܡܶܢ ܗܳܠܶܝܢ ܕܥܰܬܺܝܩܬܐ ܘܗܳܠܶܝܢ ܕܰܚܕܰܬܐ ܇ ܕܰܪܶܓ ܡܳܪܰܢ ܘܰܐܝܬܺܝ ܠܬܰܠܡܺܝ̈ܕܰܘܗܝ . ܚܕܐ ܕܰܢܚܰܘܶܐ ܕܗܽܘܝܽܘ ܝܳܗܽܘܒܐ ܕܩܰܕ̈ܡܳܝܳܬܐ ܘܕܰܐܚܪ̈ܳܝܳܬܐ . ܘܰܕܬܰܪ̈ܬܶܝܢ ܕܡܶܢ ܙܥܽܘܪ̈ܝܳܬܐ ܢܕܰܪܶܓ ܐܶܢܽܘܢ ܠܬܰܠܡܺܝ̈ܕܶܐ ܠܘܳܬ ܪ̈ܰܘܪܒܳܬܐ . ܘܡܶܢ ܗܳܝ ܕܰܐܚܶܒ ܐܰܝܟ ܢܰܦܫܳܟ ܆ ܠܗܳܝ ܕܬܶܪܚܰܡ ܝܰܬܺܝܪ ܡܶܢ ܢܰܦܫܳܟ . ܘܡܶܢ ܗܳܝ ܕܗܰܒ ܡܶܢ ܡܶܕܶܡ ܕܺܐܝܬ ܠܳܟ ܆ ܠܗܳܝ ܕܦܰܠܶܓ ܟܽܠܡܶܕܶܡ ܕܺܐܝܬ ܠܳܟ . ܘܡܶܢ ܗܳܝ ܕܩܰܠܺܝܠ ܡܶܢ ܩܶܢܝܳܢܳܟ ܆ ܠܗܳܝ ܕܒܰܕܰܪ ܟܽܠܶܗ ܩܶܢܝܳܢܳܟ . ܗܳܝ ܓܶܝܪ ܕܰܦܫܺܝܩܐ ܡܶܢ ܟܽܠܗܶܝܢ ܆ ܕܠܐ ܢܶܣܥܽܘܪ ܐܢܳܫ ܒܺܝ̈ܫܳܬܐ ܆ ܥܰܒܕܳܗ̇ ܩܰܕܡܳܝܬܐ . ܗܰܘ ܓܶܝܪ ܕܡܶܢ ܬܶܫܡܶܫܬܐ ܕܒܺܝ̈ܫܳܬܐ ܆ ܡܶܛܽܠ ܡܣܳܡ ܒܪ̈ܺܝܫܶܐ ܢܳܡܽܘ̈ܣܳܝܶܐ ܡܶܬܟܠܶܐ ܗܘܳܐ . ܦܫܺܝܩ ܗܘܳܐ ܠܶܗ ܕܢܶܬܩܰܪܰܒ ܠܘܳܬ ܦܽܘܠܚܳܢܐ ܕܫܰܦܺܝܪ̈ܳܬܐ ܕܰܡܦܰܩܶܕ ܢܳܡܽܘܣܐ ܇ ܡܶܛܽܠ ܕܶܚܠܬܶܗ ܕܺܝܠܶܗ ܕܢܳܡܽܘܣܐ . ܘܗܰܘ ܕܥܳܨܶܐ ܗܘܳܐ ܓܰܠܝ̈ܳܬܶܗ ܘܣܳܥܰܪ ܗܘܳܐ ܛܳܒ̈ܳܬܐ . ܥܳܐܶܠ ܗܘܳܐ ܘܳܐܦ ܠܘܳܬ ܗܳܝ ܕܡܶܢ ܟܽܠܶܗ ܠܶܒܶܗ ܚܰܝܳܒ ܠܰܐܠܳܗܐ ܘܰܠܩܰܪܺܝܒܶܗ ܆ ܠܐ ܠܰܚܙܳܬܐ . ܘܠܐ ܡܶܛܽܠ ܫܽܘܦܪܳܢܽܘܬܐ . ܘܠܐ ܡܶܛܽܠ ܕܶܚܠܬܐ . ܐܶܠܐ ܡܶܛܽܠ ܕܗܳܕܶܐ ܦܰܐܝܐ ܠܒܰܪ ܐܢܳܫܐ ܆ ܕܢܰܚܶܒ ܠܰܐܠܳܗܐ ܘܠܒܰܪ ܓܶܢܣܶܗ . ܘܡܶܢ ܒܳܬܰܪ ܕܣܳܡ ܠܰܢ ܗܳܠܶܝܢ ܬܚܽܘ̈ܡܶܐ . ܘܦܰܫܶܩ ܠܰܢ ܗܳܠܶܝܢ ܛܶܟ̈ܣܶܐ ܒܙܰܕܺܝܩܽܘܬܗܽܘܢ ܕܟܺܐܢ̈ܶܐ ܆ ܣܠܶܩ ܠܶܗ ܬܽܘܒ ܒܡܶܠܬܶܗ ܕܢܰܠܦܰܢ ܓܡܺܝܪܽܘܬܐ . ܘܶܐܡܰܪ ܠܶܗ ܠܗܰܘ ܣܳܦܪܐ ܕܰܡܫܰܐܶܠ ܗܘܳܐ ܆ ܗܳܢܰܘ ܕܶܝܢ ܟܰܕ ܒܗܰܘ ܡܰܠܶܦ ܠܟܽܠܗܽܘܢ ܬܰܠܡܺܝ̈ܕܶܐ . ܕܶܐܢ ܨܳܒܶܝܬ ܠܰܡ ܓܡܺܝܪܐ ܠܡܶܗܘܳܐ ܆ ܙܶܠ ܙܰܒܶܢ ܟܽܠܶܗ ܩܶܢܝܳܢܳܟ ܘܗܰܒ ܠܡܶܣ̈ܟܺܢܶܐ . ܘܬܶܗܘܶܐ ܠܳܟ ܣܺܝܡܬܐ ܒܰܫܡܰܝܳܐ . ܘܳܐܦ ܠܐ ܗܳܪܟܳܐ ܥܕܰܟܺܝܠ ܫܰܪܺܝܢܰܢ ܒܽܐܘܪܚܐ ܕܙܰܕܺܝܩܽܘܬܐ . ܡܶܛܽܠ ܕܗܳܝ ܕܢܶܣܰܒ ܐܢܳܫ ܨܠܺܝܒܶܗ ܘܢܶܦܽܘܩ ܒܳܬܰܪ ܝܶܫܽܘܥ ܆ ܕܽܘܒܳܪܰܐ ܗ̣ܘ ܐܚܪܺܢܐ . ܐܰܟܙܢܐ ܓܶܝܪ ܕܰܐܚܪܺܢܐ ܗܘ ܥܽܘܡܪܐ ܕܰܒܟܰܪܣܐ ܆ ܘܰܐܚܪܺܢܐ ܗܘ ܡܰܦܩܳܢܶܗ ܕܝܰܠܕܐ ܡܶܢ ܡܰܪܒܥܐ . ܘܰܐܚܪܺܬܐ ܗ̣ܝ ܕܢܶܗܘܶܐ ܒܰܪ ܐܢܳܫܐ ܒܥܳܠܡܐ ܆ ܡܶܢ ܒܳܬܰܪ ܡܰܘܠܳܕܐ ܕܡܶܢ ܟܰܪܣܐ ܆ ܗܳܟܰܢܐ ܐܚܪܺܬܐ ܗ̣ܝ ܗܳܝ ܕܢܶܨܛܰܠܰܡ ܘܢܶܬܗܰܕܰܡ ܇ ܘܢܶܬܓܰܫܰܡ ܒܰܪܢܳܫܐ ܒܓܰܘ ܟܰܪܣܐ ܇ ܒܟܽܘܠܗܽܘܢ ܪ̈ܶܓܫܰܘܗܝ ܘܗܰܕ̈ܳܡܰܘܗܝ . ܘܰܐܚܪܺܬܐ ܗ̣ܝ ܗܳܝ ܕܢܶܬܺܝܠܶܕ . ܘܰܐܚܪܺܬܐ ܗ̣ܝ ܗܳܝ ܕܢܶܗܘܶܐ ܒܓܰܘ ܥܳܠܡܐ ܇ ܙܰܕܺܝܩܽܘܬܐ ܓܶܝܪ ܕܰܒܓܰܘ ܥܳܠܡܐ ܆ ܐܰܝܟ ܓܒܺܝܠܬܐ ܗ̣ܝ ܕܥܽܘܠܐ ܒܓܰܘ ܟܰܪܣܐ . ܘܗܳܝ ܕܙܰܒܶܢ ܟܽܘܠܶܗ ܩܶܢܝܳܢܳܟ ܘܗܰܒ ܠܡܶܣ̈ܟܺܢܶܐ . ܘܬܶܗܘܶܐ ܠܳܟ ܣܺܝܡܬܐ ܒܰܫܡܰܝܳܐ ܆ ܡܰܪܒܥܐ ܗܘ ܕܡܶܬܺܝܠܶܕ ܒܶܗ ܡܶܢ ܟܰܪܣܐ ܥܰܬܺܝܩܬܐ ܠܰܒܪܺܝܬܐ ܚܕܰܬܐ . ܘܬܰܪܥܐ ܗ̇ܘ ܕܢܳܦܶܩ ܒܶܗ ܡܶܢ ܥܳܠܡܐ ܠܥܳܠܡܐ . ܗܳܝ ܕܶܝܢ ܕܣܰܒ ܨܠܺܝܒܳܟ ܘܬܳܐ ܒܳܬܰܪܝ ܆ ܗܳܝ ܗܝ ܕܕܽܘܒܳܪܐ ܕܰܓܡܺܝܪܽܘܬܐ ܆ ܘܽܐܘܪܚܐ ܕܚܰܝ̈ܶܐ ܪ̈ܽܘܚܳܢܶܐ ܀ ܡܶܣܬܰܒܪܐ ܓܶܝܪ ܕܪܰܒܐ ܗܳܕܶܐ ܇ ܕܰܢܙܰܒܶܢ ܐܢܳܫ ܟܽܠܡܶܕܶܡ ܕܺܐܝܬ ܠܶܗ ܘܢܶܬܶܠ ܠܡܶܣ̈ܟܺܢܶܐ ܇ ܘܢܶܦܽܘܩ ܫܠܺܝܚܐ ܡܶܢ ܥܳܠܡܐ . ܘܰܥܕܰܟܺܝܠ ܟܝܳܢܳܝܬܐ ܗܝ ܆ ܘܡܶܕܶܡ ܗܘ ܕܒܶܗ ܠܰܒܪܺܝܬܐ ܒܡܰܘܠܳܕܰܢ ܩܰܕܡܳܝܐ ܥܳܐܠܺܝܢ ܚܢܰܢ . ܘܳܐܦ ܒܰܪܢܳܫܐ ܬܽܘܒ ܩܰܕܡܳܝܐ . ܗܳܟܰܢܐ ܐܶܬܒܪܺܝ . ܘܥܰܠ ܗܳܕܶܐ ܐܳܦ ܟܺܐܢܐ ܐܺܝܽܘܒ ܆ ܟܰܕ ܐܶܫܬܩܶܠ ܟܽܠ ܡܶܕܶܡ ܕܺܐܝܬ ܗܘܳܐ ܠܶܗ : ܘܶܐܬܢܰܟܪܺܝ ܡܶܢ ܩܶܢ̈ܝܳܢܶܐ ܘܡܶܢ ܝܳܪ̈ܽܘܬܶܐ ܆ ܡܶܛܽܠ ܕܡܶܣܬܰܒܪܐ ܗܘܳܬ ܕܡܶܕܶܡ ܚܕܶܬ ܓܰܕܫܶܗ ܆ ܕܺܐܝܬܰܘܗܝ ܠܥܶܠ ܡܶܢ ܟܝܳܢܐ ܆ ܡܦܰܟܰܗ̇ ܠܳܗ̇ ܒܡܶܠܬܶܗ ܠܥܰܙܺܝܙܽܘܬܐ ܕܚܰܫܶܗ ܘܳܐܡܰܪ . ܕܥܰܪܛܶܠ ܢܶܦܩܶܬ ܡܶܢ ܟܰܪܣܳܗ̇ ܕܶܐܡܝ ܘܥܰܪܛܶܠ ܐܶܗܦܽܘܟ . ܡܳܢܐ ܠܰܡ ܚܕܶܬ ܗܘܳܐ ܠܘܳܬܝ ܇ ܐܶܠܐ ܗܰܘ ܡܶܕܶܡ ܕܒܶܗ ܢܶܦܩܶܬ ܡܶܢ ܟܰܪܣܐ . ܗܳܝ ܓܶܝܪ ܕܢܶܬܢܰܟܪܶܐ ܒܰܪܢܳܫܐ ܠܟܽܠ ܡܶܕܶܡ ܕܺܐܝܬ ܠܶܗ ܆ ܘܒܰܩܢܽܘܡ ܢܰܦܫܶܗ ܒܰܠܚܽܘܕ ܢܶܬܚܙܶܐ ܒܓܰܘ ܥܳܠܡܐ . ܥܕܰܟܺܝܠ ܆ ܟܝܳܢܳܝܬܐ ܗ̣ܝ . ܗܳܘܝܐ ܕܶܝܢ ܪܳܡܐ ܡܶܢ ܟܝܳܢܐ ܆ ܐܶܢܗܽܘ ܕܰܒܨܶܒܝܳܢܐ ܛܳܒܐ ܡܶܛܽܠ ܐܰܠܳܗܐ ܬܶܗܘܶܐ . ܐܰܟܙܢܐ ܕܗܳܝ ܕܶܐܢ ܡܳܝܬܺܝܢܰܢ ܕܰܟܝܳܢܐ ܗ̣ܝ ܆ ܗܳܝ ܕܶܝܢ ܕܡܶܛܽܠ ܐܰܠܳܗܐ ܢܡܽܘܬ ܣܳܗܕܽܘܬܐ ܗܝ ܆ ܒܗܳܕܶܐ ܕܡܽܘܬܐ ܐܳܦ ܗܳܝ ܕܢܶܬܚܙܶܐ ܒܰܪܢܳܫܐ ܒܰܠܚܽܘܕܰܘܗܝ ܒܥܳܠܡܐ ܇ ܟܕ ܡܶܕܶܡ ܠܐ ܩܢܶܐ ܇ ܨܒܽܘܬܐ ܗ̣ܝ ܗܳܕܶܐ ܕܰܟܝܳܢܐ . ܡܶܛܽܠ ܕܳܐܕܳܡ ܗܳܟܰܢܐ ܐܶܬܒܪܺܝ . ܘܚܰܘܳܐ ܗܳܟܰܢܐ ܐܶܬܬܰܩܢܰܬ . ܘܠܰܘ ܒܰܠܚܽܘܕ ܡܶܢ ܥܽܘܬܪܐ ܕܥܳܠܡܐ ܓܠܺܝܙܺܝܢ ܗܘܰܘ ܆ ܐܶܠܐ ܘܳܐܦ ܡܶܢ ܠܒܽܘܫܐ ܘܬܰܟܣܺܝܬܐ ܕܥܳܠܡܐ . ܘܺܐܝܬܰܝܗܽܘܢ ܗܘܰܘ ܆ ܒܰܕܡܽܘܬ ܥܽܘܠܐ ܕܥܰܪܛܶܠ ܢܳܦܶܩ ܡܶܢ ܟܰܪܣܐ ܠܰܒܪܺܝܬܐ . ܐܰܝܟ ܕܶܐܡܰܪ ܐܳܦ ܐܺܝܽܘܒ . ܕܥܰܪܛܶܠ ܢܶܦܩܶܬ ܘܥܰܪܛܶܠ ܐܶܗܦܽܘܟ . ܘܰܐܝܟ ܕܶܐܡܰܪ ܐܳܦ ܦܰܘܠܳܘܣ ܆ ܕܡܶܕܶܡ ܠܐ ܐܰܥܶܠܢ ܠܥܳܠܡܐ ܇ ܘܺܝܕܺܝܥܐ ܕܳܐܦ ܠܐ ܕܢܰܦܶܩ ܡܶܢܶܗ ܡܶܫܟܚܺܝܢ ܚܢܰܢ . ܘܰܐܟܙܢܐ ܕܰܫܠܺܝܬܐ ܒܓܰܘ ܟܰܪܣܐ ܆ ܡܶܢ ܒܳܬܰܪ ܕܡܶܬܓܒܶܠ ܘܡܶܨܛܰܠܰܡ ܥܽܘܠܐ . ܗܳܝܕܶܝܢ ܡܶܬܟܰܪܟܐ ܥܠܰܘܗܝ ܕܬܶܛܰܪ ܚܰܝܽܘܬܶܗ ܆ ܘܡܐ ܕܶܐܬܺܝܠܶܕ ܡܶܢ ܟܰܪܣܐ ܆ ܡܶܬܦܰܣܩܐ ܘܡܶܫܬܰܕܝܐ ܠܒܰܪ ܡܶܢܶܗ ܆ ܡܶܛܽܠ ܕܠܰܘ ܡܶܢ ܩܢܽܘܡܶܗ ܗ̣ܝ ܆ ܐܳܦܠܐ ܡܶܬܡܰܢܝܐ ܥܰܡ ܒܰܪܢܳܫܐ . ܗܳܟܰܢܐ ܘܳܐܦ ܥܽܘܬܪܐ ܘܩܶܢܝܳܢܐ ܥܰܡ ܫܰܪܟܐ ܕܟܽܘܠܗܶܝܢ ܐܢܳܫܳܝ̈ܳܬܐ ܆ ܡܶܢ ܒܳܬܰܪ ܕܡܶܬܺܝܠܶܕ ܒܰܪ ܐܢܳܫܳܐ ܢܳܩ̈ܦܳܢ ܠܶܗ ܒܰܕܡܽܘܬܐ ܕܰܫܠܺܝܬܐ . ܘܡܐ ܬܽܘܒ ܕܶܐܬܐ ܕܢܶܬܺܝܠܶܕ ܡܶܢ ܥܳܠܡܐ ܠܥܳܠܡܐ ܒܝܰܕ ܡܰܘܬܐ ܆ ܡܶܬܦܰܣܩܺܝܢ ܘܡܶܫܬܕܶܝܢ ܡܶܢܶܗ ܩܶܢ̈ܝܳܢܰܘܗܝ . ܐܰܝܟ ܫܠܺܝܬܐ ܕܡܶܬܦܰܣܩܐ ܡܶܢ ܓܽܘܫܡܐ . ܘܰܐܝܟܰܢܐ ܕܡܶܬܚܙܶܐ ܥܽܘܠܐ ܒܰܩܢܽܘܡܶܗ ܒܶܠܥܳܕ ܡܶܢ ܫܠܺܝܬܐ ܆ ܗܳܟܰܢܐ ܢܳܦܶܩ ܒܰܪܢܳܫܐ ܡܶܢ ܚܰܝ̈ܶܐ . ܟܰܕ ܫܠܺܝܚ ܟܽܘܠܶܗ ܩܶܢܝܳܢܶܗ . ܘܰܐܟܙܢܐ ܕܗܳܝ ܕܡܶܬܺܝܠܶܕ ܒܰܪܢܳܫܐ ܟܰܕ ܟܪܺܝܟ ܒܰܫܠܺܝܬܶܗ ܆ ܘܡܐ ܕܥܰܠ ܠܥܳܠܡܐ ܡܰܫܠܚܺܝܢ ܠܳܗ̇ ܡܶܢܶܗ ܕܰܟܝܳܢܳܝܬܐ ܗܝ . ܗܳܟܰܢܐ ܐܳܦ ܗܳܝ ܕܢܶܦܽܘܩ ܐܢܳܫ ܥܰܪܛܶܠܳܐܺܝܬ ܡܶܢ ܥܳܠܡܐ ܇ ܐܰܘ ܕܢܶܬܢܰܟܪܶܐ ܡܶܢ ܩܶܢܝܳܢܶܗ ܟܰܕ ܐܺܝܬܰܘܗܝ ܒܓܰܘ ܥܳܠܡܐ ܇ ܟܝܳܢܳܝܬܐ ܐܺܝܬܶܝܗ̇ . ܐܺܝܬ ܠܶܗ ܕܶܝܢ ܛܰܝܒܽܘ ܠܒܰܪܢܳܫܐ ܆ ܡܐ ܕܰܡܩܰܕܶܡ ܗܽܘ ܗܳܘܶܐ ܥܰܪܛܶܠܳܝܐ ܡܶܢ ܥܽܘܬܪܶܗ ܇ ܡܶܢ ܩܕܳܡ ܕܢܰܫܠܚܶܗ ܟܝܳܢܐ ܇ ܘܩܰܕܶܡ ܠܶܗ ܠܙܰܒܢܐ ܕܡܰܦܩܳܢܶܗ ܒܨܶܒܝܳܢܐ ܕܚܺܐܪܽܘܬܶܗ . ܐܰܝܕܐ ܡܳܕܶܝܢ ܥܰܣܩܽܘܬܐ ܐܺܝܬ ܒܶܗ ܒܦܽܘܩܕܳܢܐ ܗܳܢܐ ܇ ܕܢܶܬܢܰܟܪܶܐ ܐܢܳܫ ܡܶܢ ܟܽܠܶܗ ܩܶܢܝܳܢܶܗ̇ . ܕܗܐ ܦܽܘܩܕܳܢܐ ܗܽܘ ܟܝܳܢܳܝܐ . ܢܚܽܘܪ ܓܶܝܪ ܐܢܳܫ ܒܫܽܘܪܳܝܶܗ ܘܰܒܫܽܘܠܳܡܶܗ ܆ ܘܗܳܟܰܢܐ ܢܶܬܕܰܒܰܪ ܘܳܐܦ ܒܙܰܒܢܐ ܕܒܰܡܨܰܥܬܐ . ܕܰܐܝܟ ܕܥܰܠ ܥܰܪܛܶܠ ܘܰܢܦܰܩ ܥܰܪܛܶܠ ܆ ܗܳܟܰܢܐ ܢܶܗܘܶܐ ܥܰܪܛܶܠܳܝܐ ܡܶܢ ܥܽܘܬܪܶܗ . ܟܽܘܠܶܗ ܙܰܒܢܐ ܕܬܰܘܬܳܒܽܘܬܶܗ ܕܰܒܓܰܘ ܥܳܠܡܐ ܆ ܘܢܰܘܕܶܐ ܠܗܰܘ ܕܡܰܩܶܨ ܠܳܗ̇ . ܠܗܳܝ ܕܰܟܝܳܢܐ ܕܬܶܗܘܶܐ ܕܨܶܒܝܳܢܐ . ܫܰܦܺܝܪ ܡܳܕܶܝܢ ܠܐ ܥܰܒܕܳܗ̇ ܡܳܪܰܢ ܫܽܘܪܳܝ ܐܽܘܪܚܐ ܕܬܰܠܡܺܝܕܽܘܬܶܗ̇ . ܠܰܡܣܰܪܩܽܘܬܐ ܕܡܶܢ ܥܽܘܬܪܐ ܆ ܡܶܛܽܠ ܕܰܟܝܳܢܳܝܬܐ ܗ̣ܝ . ܘܕܽܘܒܳܪܶܗ ܕܺܝܠܶܗ ܠܥܶܠ ܡܶܢ ܟܝܳܢܐ ܗ̣ܘ . ܐܰܟܙܢܐ ܓܶܝܪ ܕܠܰܘ ܡܰܘܬܰܢ ܐܢܳܫܳܝܐ ܐܺܝܬܰܘܗܝ ܫܽܘܪܳܝ ܐܽܘܪܚܐ ܕܥܳܠܡܐ ܕܰܥܬܺܝܕ ܆ ܐܶܠܐ ܡܰܘܬܰܢ ܫܽܘܠܳܡܐ ܗܘ ܕܽܐܘܪܚܐ ܕܥܳܠܡܐ ܆ ܘܰܩܝܳܡܬܰܢ ܕܡܶܢ ܡܰܘܬܐ ܫܽܘܪܳܝ ܐܽܘܪܚܐ ܕܡܰܠܟܽܘܬܐ ܕܰܫܡܰܝܐ ܆ ܗܳܟܰܢܐ ܘܳܐܦ ܡܣܰܪܩܽܘܬܐ ܕܡܶܢ ܥܽܘܬܪܐ ܘܩܶܢܝܳܢܐ ܕܡܶܬܚܙܶܐ ܇ ܫܽܘܠܳܡܐ ܗܘ ܕܽܐܘܪܚܶܗ ܕܥܳܠܡܐ ܇ ܘܰܫܠܳܚܬܐ ܕܰܠܒܽܘܫܐ ܢܽܘܟܪܳܝܐ ܇ ܕܡܶܢ ܒܳܬܰܪ ܕܥܳܠܺܝܢܰܢ ܠܥܳܠܡܐ . ܒܓܰܘ ܥܳܠܡܐ ܠܳܒܫܺܝܢܰܢ . ܘܶܐܢ ܡܶܣܬܰܒܪܐ ܕܥܰܣܩܐ ܆ ܠܰܘ ܡܶܛܽܘܠ ܕܺܐܝܬܶܝܗ̇ ܠܥܶܠ ܡܶܢ ܟܝܳܢܐ . ܗܐ ܓܶܝܪ ܦܫܺܝܩܬܐ ܗ̣ܝ ܠܗܳܠܶܝܢ ܕܩܳܝܡܺܝܢ ܒܚܺܐܪܽܘܬܶܗ ܕܰܟܝܳܢܐ . ܥܰܣܩܐ ܕܶܝܢ ܗܳܕܶܐ ܇ ܠܗܳܢܽܘܢ ܕܰܡܫܰܥܒܕܺܝܢ ܠܚܰܫ̈ܶܐ ܇ ܘܦܳܠܚܺܝܢ ܥܰܒܕܽܘܬܐ ܠܰܐܪ̈ܓܺܝܓܳܬܐ . ܗܳܢܽܘܢ ܕܶܝܢ ܕܦܳܠܚܺܝܢ ܠܡܳܡܽܘܢܐ ܐܰܝܟ ܕܰܠܡܳܪܐ . ܗܶܢܽܘܢ ܕܳܚܠܺܝܢ ܡܶܢܶܗ ܕܢܶܟܦܪܽܘܢ ܒܶܗ . ܡܶܛܽܘܠ ܕܰܐܠܳܗܗܽܘܢ ܩܰܕܶܡܘ ܥܰܒܕܽܘܗܝ ܒܨܶܒܝܳܢܗܽܘܢ . ܘܠܰܘ ܒܰܠܚܽܘܕ ܡܶܢ ܗܳܢܐ ܚܰܫܐ ܕܳܚܠܺܝܢ ܒܢ̈ܰܝ ܐܢܳܫܐ . ܐܰܝܠܶܝܢ ܕܠܶܗ ܡܫܰܥܒܕܺܝܢ ܆ ܐܶܠܐ ܟܽܘܠ ܚܰܫܐ ܕܰܟܕܺܝܢܐ ܚܺܐܪܽܘܬܐ ܬܚܶܝܬ ܫܽܘܠܛܳܢܶܗ ܆ ܡܳܪܳܗ̇ ܗ̣ܘ . ܘܰܩܛܺܝܪܐ ܕܕܶܚܠܬܶܗ ܪܳܡܶܐ ܥܠܶܝܗ̇ . ܘܠܐ ܕܠܺܝܠܳܐܝܬ ܡܶܫܟܚܐ ܫܳܠܚܐ ܠܶܗ . ܘܣܰܒ ܠܳܟ ܣܳܗܕܽܘܬܐ ܡܶܢ ܗܳܕܶܐ ܆ ܕܠܰܘ ܚܰܫ̈ܶܐ ܡܫܰܥܒܕܺܝܢ ܠܰܢ ܩܛܺܝܪܳܐܺܝܬ ܐܶܠܐ ܚܺܐܪܽܘܬܰܢ ܐܶܫܬܰܥܒܕܰܬ ܬܚܶܝܬ ܚܰܫ̈ܶܐ ܇ ܘܰܗܘܰܘ ܥܠܶܝܗ̇ ܡܳܪ̈ܰܝܳܐ . ܕܗܳܐ ܗܳܢܽܘܢ ܕܩܳܝܡܺܝܢ ܒܚܺܐܪܽܘܬܐ ܕܢܰܦܫܗܽܘܢ ܆ ܘܫܳܠܚܺܝܢ ܠܶܗ ܠܰܠܒܽܘܫܐ ܗܳܢܐ ܕܨܶܦܬܐ ܕܩܶܢ̈ܝܳܢܶܐ ܆ ܐܶܢ ܐܢܳܫ ܢܶܥܨܶܐ ܐܶܢܽܘܢ ܕܢܶܫܬܰܥܒܕܽܘܢ ܠܶܗ ܠܥܽܘܬܪܐ ܆ ܝܰܬܺܝܪ ܡܶܢ ܕܕܳܚܠܺܝܢ ܡܳܪ̈ܰܝ ܥܽܘܬܪܐ ܕܢܶܫܒܩܽܘܢܳܝܗܝ ܇ ܕܳܚܠܺܝܢ ܗܳܠܶܝܢ ܕܢܶܗܘܽܘܢ ܠܶܗ ܡܳܪ̈ܰܝܳܐ . ܘܶܐܠܽܘ ܟܝܳܢܳܐܺܝܬ ܕܚܺܝܠܐ ܗܘܳܬ ܆ ܐܰܘ ܥܰܣܩܐ ܡܣܰܪܩܽܘܬܐ ܕܡܶܢ ܩܶܢ̈ܝܳܢܶܐ ܆ ܟܽܠ ܐܢܳܫ ܡܶܢܳܗ̇ ܕܳܚܶܠ ܗܘܳܐ . ܘܫܽܘܠܛܳܢܳܗ̇ ܥܰܠ ܟܽܠ ܟܝܳܢܳܐܺܝܬ ܡܰܡܠܶܟ ܗܘܳܐ ܇ ܐܶܠܐ ܗܳܐ ܒܢܰܝܚܺܐܪ̈ܶܐ ܆ ܠܥܶܠ ܡܶܢ ܫܽܘܥܒܳܕܳܗ̇ ܐܺܝܬܰܝܗܽܘܢ . ܘܥܰܒܕܽܘܬܐ ܡܰܪܺܝܪܬܐ ܚܫܺܝܒܐ ܠܚܺܐܪܽܘܬܗܽܘܢ ܡܫܰܠܰܛܬܐ ܀ ܡܳܕܶܝܢ ܟܽܠܗܽܘܢ ܦܽܘܩ̈ܕܳܢܶܐ ܕܙܰܕܺܝܩܽܘܬܐ ܘܕܰܡܪܰܚܡܳܢܽܘܬܐ ܕܦܳܠܰܚ ܒܰܪܢܳܫܐ ܆ ܟܰܕ ܐܺܝܬܰܘܗܝ ܒܓܰܘ ܥܳܠܡܐ ܆ ܥܕܰܟܺܝܠ ܠܟܳܐ ܡܶܢ ܬܚܽܘܡܐ ܕܰܟܝܳܢܐ ܐܺܝܬܰܝܗܽܘܢ . ܘܒܰܕܓܽܘܢ ܟܽܘܠܶܗ ܢܳܡܽܘܣܐ ܥܰܬܺܝܩܐ ܘܦܽܘܩ̈ܕܳܢܰܘܗܝ ܆ ܬܚܶܝܬ ܟܝܳܢܐ ܣܺܝܡܺܝܢ ܗܘܰܘ ܆ ܡܶܛܽܠ ܕܠܐ ܡܰܨܝܐ ܗܘܳܬ ܕܢܳܡܽܘܣܐ ܠܥܶܠ ܡܶܢ ܟܝܳܢܐ ܢܶܗܘܶܐ . ܡܳܪܰܢ ܕܶܝܢ ܟܰܕ ܐܶܫܬܰܐܰܠ ܡܶܢ ܢܺܝܩܽܘܕܺܝܡܳܘܣ ܣܳܦܪܶܗ ܕܢܳܡܽܘܣܐ ܆ ܕܡܳܢܰܐ ܗ̣ܘ ܝܽܘܠܦܳܢܳܟ . ܐܶܡܰܪ . ܕܡܰܘܠܳܕܐ ܕܡܶܢ ܕܪܺܝܫ ܡܰܟܪܶܙ ܐܢܐ ܠܰܒܢ̈ܰܝ ܐܢܳܫܐ . ܘܟܰܕ ܛܳܒ ܐܳܦ ܠܗܳܝ ܕܡܰܥܡܽܘܕܺܝܬܐ ܪܳܡܶܙ ܒܳܗ̇ ܒܡܶܠܬܐ ܆ ܐܶܠܐ ܪܰܘܪܒܳܐܺܝܬ ܬܽܘܒ ܥܰܠ ܗܳܕܶܐ ܡܚܰܘܝܐ ܇ ܕܡܶܬܺܝܠܶܕ ܒܰܪܢܳܫܐ ܥܰܡ ܚܺܝܠ ܛܰܝܒܽܘܬܐ ܕܰܐܠܳܗܐ ܇ ܐܳܦ ܒܚܰܝܠܐ ܕܨܶܒܝܳܢܶܗ ܡܶܢ ܥܳܠܡܐ ܠܥܳܠܡܐ . ܘܗܳܘܶܐ ܠܶܗ ܡܰܪܒܥܐ ܕܡܰܘܠܶܕ ܠܶܗ ܆ ܡܣܰܪܩܽܘܬܐ ܓܡܺܝܪܬܐ ܕܡܶܢ ܟܽܘܠ ܡܶܕܶܡ ܕܚܳܙܝܐ ܥܝܰܢܐ ܀ ܬܠܳܬܐ ܗܳܟܺܝܠ ܡܰܘ̈ܠܳܕܶܐ ܇ ܡܶܬܚܙܶܐ ܕܡܶܬܺܝܠܶܕ ܒܰܪ ܐܢܳܫܐ ܕܰܐܠܳܗܐ . ܩܰܕܡܳܝܐ ܡܰܘܠܳܕܐ ܆ ܕܡܶܢ ܟܰܪܣܐ ܠܰܒܪܺܝܬܐ . ܘܕܰܬܪ̈ܶܝܢ . ܡܶܢ ܥܰܒܕܽܘܬܐ ܠܚܺܐܪܽܘܬܐ . ܘܡܶܢ ܗܳܝ ܕܺܐܝܬܰܘܗܝ ܒܰܪܢܳܫܐ ܆ ܕܢܶܗܘܶܐ ܒܪܐ ܠܰܐܠܳܗܐ . ܘܗܳܕܶܐ ܕܰܒܝܰܕ ܛܰܝܒܽܘܬܐ ܗܳܘܝܐ . ܒܝܰܕ ܡܰܥܡܽܘܕܺܝܬܐ . ܘܡܰܘܠܳܕܐ ܕܰܬܠܳܬܐ ܐܺܝܬܰܘܗܝ ܆ ܗܳܢܐ ܕܗܽܘ ܒܰܪ ܐܢܳܫܐ ܡܶܬܺܝܠܶܕ ܒܨܶܒܝܳܢܶܗ ܡܶܢ ܕܽܘܒܳܪܐ ܦܰܓܪܳܢܐ ܠܪܽܘܚܳܢܐ ܇ ܘܗܳܘܶܐ ܠܶܗ ܡܰܪܒܥܐ ܕܡܰܘܠܶܕ ܠܶܗ . ܡܣܰܪܩܽܘܬܐ ܕܡܶܢ ܟܽܘܠ ܡܶܕܶܡ ܆ ܥܰܡ ܫܰܪܟܐ ܬܽܘܒ ܕܡܰܘ̈ܠܳܕܶܐ ܕܒܳܬܰܪ ܗܳܢܐ ܕܰܡܣܰܪܩܽܘܬܐ ܇ ܕܡܶܬܺܝܠܶܕ ܒܰܪܢܳܫܐ ܡܐ ܕܰܢܦܰܩ ܠܒܰܪ ܡܶܢ ܥܳܠܡܐ . ܐܰܝܟ ܗܳܝ ܕܡܶܢ ܦܰܓܪܳܢܽܘܬܐ ܠܪܽܘܚܳܢܽܘܬܐ ܇ ܘܡܶܢ ܚܰܫ̈ܶܐ ܠܠܐ ܚܳܫܽܘܫܽܘܬܐ . ܘܕܰܓܡܺܝܪܳܐܺܝܬ ܢܫܰܢܶܐ ܡܶܢ ܟܽܘܠܗܽܘܢ ܪ̈ܦܳܬܶܐ ܕܡܶܬܬܙܺܝܥܳܢܽܘܬܐ ܕܒܰܪ ܐܢܳܫܐ ܥܰܬܺܝܩܐ ܇ ܠܙܰܘ̈ܥܶܐ ܚܰܝ̈ܶܐ ܕܒܰܪܢܳܫܐ ܕܪܽܘܚ . ܗܳܠܶܝܢ ܓܶܝܪ ܕܰܪ̈ܓܶܐ ܘܡܽܘܫ̈ܚܳܬܐ ܘܡܰܘ̈ܠܳܕܶܐ ܇ ܐܺܝܬ ܒܶܗ ܒܗܳܢܐ ܕܽܘܒܳܪܐ . ܘܰܟܡܐ ܕܨܳܒܶܐ ܐܢܳܫ ܕܰܢܗܰܠܶܟ ܠܰܩܕܳܡܰܘܗܝ ܆ ܐܺܝܬ ܗܽܘ ܐܰܬܪܐ ܠܗܰܠ̈ܟܳܬܶܗ . ܡܶܛܽܠ ܕܰܐܬܪܰܐ ܗ̣ܘ ܪܘܺܝܚܐ ܕܠܐ ܣܳܟܐ ܇ ܐܰܬܪܳܗ̇ ܕܪܽܘܚܳܢܽܘܬܐ . ܐܰܪܰܐ ܆ ܘܶܐܢ ܒܓܰܘ ܗܳܢܐ ܥܳܠܡܐ ܕܺܐܝܬܰܘܗܝ ܦܰܓܪܳܢܐ ܆ ܟܡܐ ܕܰܢܗܰܠܶܟ ܐܢܳܫ ܐܺܝܬ ܗܽܘ ܐܰܬܪܐ ܠܗܰܠ̈ܟܳܬܶܗ ܆ ܘܟܽܠܶܗ ܙܰܒܢܐ ܕܚܰܝ̈ܰܘܗܝ ܐܶܢ ܢܶܪܕܶܐ ܒܰܪܢܳܫܐ ܆ ܕܰܢܣܰܝܶܟ ܥܳܠܡܐ ܒܗܰܠ̈ܟܳܬܶܗ ܠܐ ܡܰܨܝܐ ܆ ܐܰܝܟܰܢܳܐ ܒܗܰܘ ܥܳܠܡܐ ܕܪܽܘܚ ܇ ܠܐ ܝܰܬܺܝܪܳܐܺܝܬ ܢܶܪܕܶܐ ܇ ܕܰܕܠܐ ܣܰܘܦܐ ܐܺܝܬܶܝܗ̇ ܡܰܪܕܺܝܬܰܢ ܕܒܶܗ . ܘܰܟܡܐ ܕܐܢܳܫ ܢܶܬܓܰܘܶܐ ܘܢܶܬܥܰܠܶܐ ܘܢܶܥܽܘܠ ܆ ܐܰܬܪܐ ܠܓܰܘ ܡܶܢ ܐܰܬܪܐ ܆ ܘܕܰܪܓܐ ܠܥܶܠ ܡܶܢ ܕܰܪܓܐ ܡܩܰܒܶܠ ܠܶܗ . ܡܶܛܽܠ ܕܥܳܠܡܐ ܗ̣ܘ ܕܠܐ ܣܳܟܐ . ܗܳܢܐ ܓܶܝܪ ܥܳܠܡܐ ܐܳܦܶܢ ܟܡܐ ܪܰܒ ܆ ܐܶܠܐ ܬܚܶܝܬ ܣܳܟܐ ܘܰܬܚܽܘܡܐ ܣܺܝܡ . ܗܰܘ ܕܶܝܢ ܥܳܠܡܐ ܆ ܠܥܶܠ ܡܶܢ ܬܚܽܘܡܐ ܗܘ . ܘܰܠܗܰܠ ܡܶܢ ܣܳܟܳܐ ܗܘ . ܘܛܽܘܒܰܘܗܝ ܠܡܰܢ ܕܶܐܫܬܘܺܝ ܘܥܰܠ ܠܶܗ . ܒܫܽܘܚܠܳܦܐ ܕܡܶܢ ܒܰܪܢܳܫܐ ܥܰܬܺܝܩܐ ܠܚܰܕܬܐ . ܟܰܕ ܡܡܺܝܬ ܡܶܢܶܗ ܟܽܘܠܳܗ̇ ܡܶܬܬܙܺܝܥܳܢܽܘܬܐ ܕܒܰܦܓܰܪ . ܘܢܳܒܰܗ ܒܰܐܚܪ̈ܳܢܶܐ ܙܰܘ̈ܥܶܐ ܚܰܝ̈ܶܐ ܘܪ̈ܽܘܚܳܢܶܐ . ܘܫܰܦܺܝܪ ܐܶܡܰܪ . ܕܶܐܠܐ ܐܢܳܫ ܡܶܬܺܝܠܶܕ ܡܶܢ ܕܪܺܝܫ . ܠܐ ܡܶܫܟܰܚ ܕܢܶܚܙܶܐ ܡܰܠܟܽܘܬܶܗ ܕܰܐܠܳܗܐ . ܡܛܠ ܕܶܐܠܐ ܐܶܢ ܡܶܣܬܰܪܰܩ ܒܰܪܢܳܫܐ ܡܶܢ ܟܽܠܡܶܕܶܡ ܕܺܐܝܬ ܒܥܳܠܡܐ ܆ ܘܫܳܠܰܚ ܠܶܗ ܠܟܽܘܠܶܗ ܕܽܘܒܳܪܐ ܦܰܓܪܳܢܐ ܒܟܰܣ̈ܝܳܬܶܗ ܘܰܒܓܰܠ̈ܝܳܬܶܗ ܆ ܒܛܽܘܦܣܐ ܕܫܳܠܰܚ ܥܽܘܠܐ ܠܟܰܪܣܐ ܕܰܟܝܳܢܐ ܆ ܘܡܶܬܺܝܠܶܕ ܠܥܳܠܡܐ ܗܳܢܐ ܆ ܠܐ ܡܶܫܟܰܚ ܕܢܶܚܙܶܐ ܡܰܠܟܽܘܬܶܗ ܕܰܐܠܳܗܐ . ܗܳܢܰܘ ܕܶܝܢ ܕܢܰܪܓܶܫ ܒܙܰܘ̈ܥܶܐ ܚܰܝ̈ܶܐ ܕܪܽܘܚ ܆ ܗܳܢܽܘܢ ܕܶܐܝܬܰܝܗܽܘܢ ܠܓܰܘ ܡܶܢ ܡܰܪܓܫܳܢܽܘܬܐ ܦܰܓܪܳܢܳܝܬܐ . ܛܽܘܦܣܐ ܓܶܝܪ ܗܳܢܐ ܢܶܗܘܶܐ ܠܳܟ ܇ ܕܰܐܝܟ ܕܰܚܒܺܝܫ ܥܽܘܠܐ ܒܓܰܘ ܡܰܪܒܥܐ ܕܟܰܪܣܐ ܆ ܗܳܟܰܢܐ ܚܒܺܝܫ ܒܰܪܢܳܫܐ ܕܺܐܝܬܰܘܗܝ ܒܓܰܘ ܥܳܠܡܐ . ܒܕܽܘܒܳܪܶܗ ܦܰܓܪܳܢܐ ܕܥܳܠܡܐ ܇ ܒܟܽܘܠܳܗ̇ ܝܰܩܺܝܪܽܘܬܶܗ ܘܥܰܡܽܘܛܽܘܬܶܗ . ܘܥܰܒܝܽܘܬܶܗ ܘܨܶܦܬܶܗ ܘܡܰܪ̈ܢܝܳܬܶܗ . ܘܰܐܝܟ ܕܡܶܬܺܝܠܶܕ ܗܽܘ ܥܽܘܠܐ ܡܶܢ ܟܰܪܣܐ ܆ ܒܝܰܕ ܬܰܪܥܶܗ ܕܡܰܪܒܥܐ ܠܢܽܘܗܪܐ ܗܳܢܐ ܕܰܒܪܺܝܬܐ ܆ ܘܡܐ ܕܶܐܬܺܝܠܶܕ ܒܶܗ ܒܢܽܘܗܪܐ ܕܡܶܫܟܰܚ ܩܕܳܡܰܘܗܝ ܆ ܚܳܙܶܐ ܟܽܠܗܶܝܢ ܨܶܒ̈ܘܳܬܐ ܆ ܘܫܽܘܦܪܐ ܕܥܳܠܡܐ ܘܟܽܘܠܗܽܘܢ ܫܽܘܚ̈ܠܳܦܶܐ ܕܰܥܒ̈ܳܕܶܐ ܆ ܘܰܦܬܺܝܟܽܘܬܐ ܕܰܟܝ̈ܳܢܶܐ ܕܰܒܪܺܝܬܐ ܗܳܕܶܐ ܡܪܰܟܰܒܬܐ ܆ ܘܠܳܗ̇ ܠܗܳܕܶܐ ܚܙܳܬܐ ܡܩܰܒܶܠ : ܘܰܒܗܳܠܶܝܢ ܛܥܳܡ̈ܳܬܐ ܡܰܪܓܶܫ ܒܝܰܕ ܬܰܪܒܺܝܬܐ ܕܩܰܘܡܬܶܗ ܕܒܰܦܓܰܪ ܆ ܕܰܒܩܰܠܺܝܠ ܩܰܠܺܝܠ . ܗܳܟܰܢܐ ܐܳܦ ܗܰܘ ܕܡܶܬܺܝܠܶܕ ܡܶܢܕܪܺܝܫ ܡܶܢ ܕܽܘܒܳܪܶܗ ܕܥܳܠܡܐ ܇ ܘܢܳܦܶܩ ܠܥܳܠܡܐ ܐܚܪܺܢܐ ܕܪܽܘܚ ܒܝܰܕ ܬܰܪܥܐ ܕܰܡܣܰܪܩܽܘܬܐ ܇ ܡܶܚܕܐ ܕܡܶܬܺܝܠܶܕ ܘܰܡܩܰܒܶܠ ܠܶܗ ܥܳܠܡܐ ܗܰܘ . ܡܫܰܪܶܐ ܕܢܶܬܚܙܶܐ ܠܶܗ ܢܽܘܗܪܐ ܕܺܝܕܰܥܬܐ . ܘܰܐܝܟ ܕܡܶܬܚܰܙ̈ܝܳܢ ܨܶܒ̈ܘܳܬܶܗ ܕܥܳܠܡܐ ܗܳܢܐ ܒܢܽܘܗܪܐ ܕܰܟܝܳܢܐ ܆ ܘܡܶܬܦܪܶܫ ܒܶܗ ܟܽܠ ܡܶܕܶܡ ܡܶܢ ܚܰܒܪܶܗ ܆ ܗܳܟܰܢܐ ܐܳܦ ܒܺܝܕܰܥܬܐ ܗܳܝ ܕܪܽܘܚܐ ܇ ܕܰܡܫܰܪܶܐ ܒܰܪܢܳܫܐ ܕܰܢܩܰܒܶܠ ܇ ܚܳܙܶܐ ܒܳܗ̇ ܟܽܘܠܗܶܝܢ ܪ̈ܽܘܚܳܢܝܳܬܐ ܇ ܘܰܬܚܽܘ̈ܡܶܐ ܘܰܐܬܪ̈ܰܘܳܬܐ ܇ ܘܛܶܟ̈ܣܶܐ ܘܬܶܓ̈ܡܶܐ ܇ ܘܟܽܠ ܡܶܕܶܡ ܕܺܐܝܬܰܘܗܝ ܠܥܶܠ ܡܶܢ ܡܰܪܓܫܳܢܽܘܬܶܗ ܕܦܰܓܪܐ . ܡܶܛܽܠ ܕܰܐܝܟܰܢܐ ܕܡܰܪܓܶܫ ܦܰܓܪܐ ܒܗܳܠܶܝܢ ܕܰܟܝܳܢܶܗ : ܡܶܛܽܠ ܕܰܡܚܺܝܠܐ ܠܗܶܝܢ ܡܰܪ̈ܓܫܳܢܘܳܬܐ ܕܪ̈ܶܓܫܰܘܗܝ ܠܨܶܒ̈ܘܳܬܶܗ ܕܥܳܠܡܐ ܆ ܗܳܟܰܢܐ ܡܰܪܓܫܐ ܐܳܦ ܢܰܦܫܐ ܒܡܶܨܥܳܝܽܘܬܐ ܕܪܽܘܚܐ ܇ ܒܟܽܠܗܶܝܢ ܗܳܠܶܝܢ ܕܰܡܚܰܝܢܳܢ ܠܰܟܝܳܢܳܗ̇ ܆ ܕܺܐܝܬܰܝܗܶܝܢ ܠܥܶܠ ܡܶܢ ܥܳܠܡܐ . ܗܳܢܐ ܗ̣ܘ ܗܳܟܺܝܠ ܬܽܘܒ ܡܰܘܠܳܕܐ ܕܡܶܢ ܕܪܺܝܫ ܇ ܥܰܡ ܗܰܘ ܕܡܰܥܡܽܘܕܺܝܬܐ ܇ ܕܶܐܡܰܪ ܡܳܪܰܢ ܠܢܺܝܩܳܕܺܡܳܘܣ ܀ ܢܶܚܙܶܐ ܕܶܝܢ ܦܽܘܢܳܝ ܦܶܬܓܳܡܶܗ ܕܡܳܪܰܢ ܕܰܠܘܳܬ ܗܰܘ ܥܠܰܝܡܐ ܕܶܐܬܩܰܪܰܒ ܠܶܗ ܇ ܘܫܐܶܠ ܕܢܺܐܠܰܦ ܝܽܘܠܦܳܢܐ ܕܰܓܡܺܝܪܽܘܬܐ ܆ ܕܡܶܢܶܗ ܐܳܦ ܚܢܰܢ ܢܩܰܒܶܠ ܐܺܝܕܰܥܬܐ ܓܡܺܝܪܬܐ ܆ ܘܢܶܬܺܝܠܶܕ ܡܶܢ ܕܽܘܒܳܪܐ ܠܚܰܒܪܶܗ . ܟܰܕ ܫܳܐܶܠ ܗܳܟܺܝܠ ܕܢܺܐܠܰܦ ܕܡܳܢܳܐ ܐܶܥܒܶܕ ܕܺܐܪܰܬ ܚܰܝ̈ܶܐ ܕܰܠܥܳܠܰܡ . ܐܳܡܰܪ ܠܶܗ ܝܶܫܽܘܥ . ܕܠܐ ܬܶܩܛܽܘܠ . ܠܐ ܬܓܽܘܪ . ܠܐ ܬܶܓܢܽܘܒ . ܠܐ ܬܶܣܗܰܕ ܣܳܗܕܽܘܬܐ ܕܫܽܘܩܪܐ . ܕܺܐܝܬܰܝܗܶܝܢ ܗܳܠܶܝܢ ܪܰܚܺܝܩܽܘܬܐ ܕܡܶܢ ܒܺܝ̈ܫܳܬܐ . ܘܒܳܬܰܪܗܶܝܢ ܦܽܘܠܚܳܢܐ ܕܛܳܒ̈ܳܬܐ . ܒܝܰܕ ܗܳܝ ܡܶܠܬܐ ܕܶܐܡܰܪ . ܕܝܰܩܰܪ ܠܰܐܒܽܘܟ ܘܠܶܐܡܳܟ . ܘܡܶܕܶܡ ܕܰܥܠܰܝܟ ܣܢܶܐ ܠܚܰܒܪܳܟ ܠܐ ܬܶܥܒܶܕ . ܘܶܐܡܰܪ . ܕܶܐܢ ܐܢܳܫ ܗܳܠܶܝܢ ܢܳܛܰܪ . ܝܳܪܶܬ ܚܰܝ̈ܶܐ ܕܰܠܥܳܠܰܡ . ܡܶܛܽܠ ܕܝܳܪܬܽܘܬܐ ܕܚܰܝ̈ܶܐ ܕܰܠܥܳܠܰܡ ܆ ܕܟܽܠܗܽܘܢ ܙܰܕܺܝ̈ܩܶܐ ܘܟܺܐܢ̈ܶܐ ܘܰܡܪ̈ܰܚܡܳܢܶܐ ܘܥܳܒ̈ܕܰܝ ܛܳܒ̈ܳܬܐ ܆ ܟܕ ܐܺܝܬܰܝܗܽܘܢ ܒܓܘ ܥܳܠܡܐ ܐܺܝܬܶܝܗ̇ . ܗܳܢܽܘܢ ܕܶܐܬܩܪܺܝܘ ܡܶܢ ܡܶܠܬܶܗ ܚܰܝܬܐ ܕܡܳܪܰܢ ܐܳܦ ܒܪ̈ܺܝܟܶܐ . ܒܗܳܝ ܕܶܐܡܰܪ ܠܗܽܘܢ ܕܬܰܘ ܒܪ̈ܺܝܟܰܘܗܝ ܕܳܐܒܝ ܆ ܘܺܝܪܰܬܘ ܡܰܠܟܽܘܬܐ ܇ ܗܳܝ ܕܰܡܛܰܝܒܐ ܗܘܳܬ ܠܟܽܘܢ ܡܶܢ ܩܕܳܡ ܬܰܪ̈ܡܝܳܬܶܗ ܕܥܳܠܡܐ . ܕܟܶܦܢܶܬ ܘܝܰܗܒܬܽܘܢ ܠܺܝ ܠܡܶܐܟܰܠ . ܘܰܨܗܺܝܬ ܘܰܐܫܩܺܝܬܽܘܢܳܢܝ . ܥܰܡ ܫܰܪܟܐ ܕܗܳܠܶܝܢ ܕܡܶܢ ܡܳܪܰܢ ܠܘܳܬܗܽܘܢ ܐܶܬܡܰܠܰܠ ܇ ܕܟܽܠܗܶܝܢ ܠܳܚ̈ܡܳܢ ܠܙܰܕܺܝ̈ܩܶܐ ܩܰܕ̈ܡܳܝܶܐ ܕܰܒܓܰܘ ܥܳܠܡܐ ܇ ܘܰܠܟܺܐܢ̈ܶܐ ܕܺܐܝܬܰܝܗܽܘܢ ܐܳܦ ܡܳܪ̈ܰܝ ܥܽܘܬܪܐ . ܗܰܘ ܓܶܝܪ ܕܡܰܠܒܶܫ ܥܰܪ̈ܛܶܠܳܝܶܐ ܘܰܡܩܰܒܶܠ ܐܰܟܣ̈ܢܳܝܶܐ ܆ ܘܡܰܬܩܶܢ ܦܳܬܽܘܪܳܐ ܠܟܰܦ̈ܢܶܐ ܆ ܘܙܳܐܶܢ ܒܟܽܠܗܶܝܢ ܦܰܓܪ̈ܳܢܝܳܬܐ ܠܰܐܝܠܶܝܢ ܕܰܣܢܺܝܩܺܝܢ ܆ ܐܺܝܕܺܝܥܐ ܕܡܶܛܽܠ ܕܺܐܝܬܰܘܗܝ ܡܳܪܳܐ ܕܩܶܢ̈ܝܳܢܶܐ . ܕܠܐ ܥܽܘܬܪܐ ܓܶܝܪ ܕܢܶܗܘ̈ܝܳܢ ܗܳܠܶܝܢ ܕܠܐ ܡܶܫܟܚܐ . ܠܰܡܣܰܪ̈ܩܶܐ ܕܶܝܢ ܠܰܝܬ ܠܗܽܘܢ ܥܽܘܬܪܐ ܇ ܕܢܶܣܥܪܽܘܢ ܒܶܗ ܗܳܠܶܝܢ ܛܳܒ̈ܳܬܐ . ܚܰܕ ܟܡܐ ܠܪ̈ܽܘܚܳܢܶܐ ܘܠܰܓܡܺܝܪ̈ܶܐ . ܡܳܕܶܝܢ ܡܽܘܠܟܳܢܐ ܗܳܢܐ ܕܡܶܢ ܡܳܪܰܢ ܗܳܪܟܐ ܐܶܬܺܝܗܶܒ ܆ ܠܰܘ ܒܰܠܚܽܘܕ ܠܰܓܡܺܝܪ̈ܶܐ ܘܰܠܪ̈ܽܘܚܳܢܶܐ ܠܐ ܠܳܚܶܡ . ܐܶܠܐ ܐܳܦ ܠܐ ܠܰܡܣܰܪ̈ܩܶܐ . ܡܶܛܽܠ ܕܳܐܦ ܠܐ ܠܗܽܘܢ ܫܟܺܝܚ ܥܽܘܬܪܐ ܇ ܕܢܶܣܥܪܽܘܢ ܒܶܗ ܗܳܠܶܝܢ ܛܳܒ̈ܳܬܐ . ܕܰܟܡܐ ܕܶܝܢ ܪܳܡ ܕܰܪܓܐ ܕܰܡܣܰܪ̈ܩܶܐ ܡܶܢ ܕܟܺܐܢ̈ܶܐ ܆ ܗܳܕܶܐ ܝܺܕܺܝܥܳܐ ܗ̣ܝ . ܡܶܢ ܗܳܝ ܕܟܽܘܠ ܐܢܳܫ ܡܰܘܕܶܐ ܇ ܕܰܡܥܰܠܰܝ ܗܘ ܗܰܘ ܕܟܽܠ ܟܽܠܶܗ ܡܶܕܶܡ ܠܐ ܩܢܶܐ ܇ ܕܰܓܡܺܝܪܳܐܺܝܬ ܒܚܽܘܒܐ ܕܰܐܠܳܗܐ ܐܶܣܬܰܪܰܩ ܡܶܢ ܥܽܘܬܪܶܗ ܇ ܡܶܢ ܗܰܘ ܕܰܢܛܺܝܪ ܠܘܳܬܶܗ ܥܽܘܬܪܶܗ . ܘܣܳܥܰܪ ܒܶܗ ܛܳܒ̈ܳܬܐ . ܘܬܽܘܒ ܪܳܡܺܝܢ ܐܶܢܽܘܢ ܪ̈ܽܘܚܳܢܶܐ ܡܶܢ ܡܣܰܪ̈ܩܶܐ ܆ ܘܰܓܡܺܝܪ̈ܶܐ ܡܶܢ ܪ̈ܽܘܚܳܢܶܐ . ܡܶܛܽܠ ܕܪܽܘܚܳܢܽܘܬܐ ܦܶܚܡܳܐ ܗ̣ܝ ܕܰܠܘܳܬ ܚܰܝ̈ܠܶܐ ܪ̈ܽܘܚܳܢܶܐ . ܓܡܺܝܪܽܘܬܐ ܕܶܝܢ ܛܽܘܦܣܐ ܗ̣ܝ ܕܫܽܘܡܠܳܝܶܗ ܕܰܡܫܺܝܚܐ . ܕܒܳܗ̇ ܡܶܬܓܰܡܪܺܝܢ ܒܪܽܘܚ ܇ ܟܽܠܗܽܘܢ ܐܰܝܠܶܝܢ ܕܡܶܬܡܰܛܶܝܢ ܠܩܰܘܡܬܐ ܕܺܐܝܕܰܥܬܶܗ ܕܫܽܘܡܠܳܝܶܗ ܕܰܡܫܺܝܚܐ . ܐܰܝܟ ܕܶܐܡܰܪ ܦܰܘܠܳܘܣ . ܕܰܟܡܐ ܕܶܝܢ ܡܥܰܠܰܝ ܗܳܢܐ ܕܰܪܓܐ ܕܰܓܡܺܝܪ̈ܶܐ ܘܪ̈ܽܘܚܳܢܶܐ ܆ ܡܶܢ ܗܰܘ ܕܟܺܐܢ̈ܶܐ ܘܰܡܪ̈ܰܚܡܳܢܶܐ ܕܺܐܝܬ ܒܓܰܘ ܥܳܠܡܐ . ܣܳܦܩܐ ܡܶܠܬܶܗ ܕܺܝܠܶܗ ܕܦܳܪܽܘܩܰܢ ܆ ܕܶܐܬܰܐܡܪܰܬ ܠܘܳܬ ܡܳܪ̈ܰܝ ܥܽܘܬܪܐ ܕܥܳܠܡܐ . ܕܶܐܬܚܰܦܰܛܘ ܠܰܡ ܘܰܥܒܶܕܘ ܠܟܽܘܢ ܪ̈ܰܚܡܶܐ ܡܶܢ ܡܳܡܽܘܢܐ ܕܥܰܘܠܐ . ܕܡܐ ܕܰܓܡܰܪ ܢܩܰܒܠܽܘܢܳܟܽܘܢ ܒܰܡܛܰܠܰܝ̈ܗܽܘܢ ܕܰܠܥܳܠܰܡ . ܗܐ ܡܳܕܶܝܢ ܓܡܺܝܪ̈ܶܐ ܆ ܐܰܝܟ ܡܳܪ̈ܰܝ ܐܰܬܪܐ ܘܰܒܢ̈ܰܝ ܡܕܺܝܢܬܐ ܆ ܡܩܰܒܠܺܝܢ ܠܰܐܟܣ̈ܢܳܝܶܐ ܟܺܐܢ̈ܶܐ ܕܥܳܐܠܺܝܢ ܠܥܳܠܡܐ ܕܺܝܠܗܽܘܢ . ܡܶܛܽܠ ܕܗܶܢܽܘܢ ܒܢ̈ܰܝ ܝܳܪܬܽܘܬܐ ܐܶܢܽܘܢ ܕܰܡܫܺܝܚܐ . ܘܝܳܪ̈ܬܰܘܗܝ ܕܰܐܒܐ ܕܒܰܫܡܰܝܐ . ܐܰܝܟ ܕܶܐܡܰܪ ܥܠܰܝܗܽܘܢ ܦܰܘܠܳܘܣ . ܕܝܳܪ̈ܬܶܐ ܕܰܐܠܳܗܐ ܘܰܒܢ̈ܰܝ ܝܳܪ̈ܬܽܘܬܶܗ ܕܝܶܫܽܘܥ ܡܫܺܝܚܐ . ܘܟܰܕ ܡܰܘܕܰܥ ܕܡܶܛܽܠ ܗܳܝ ܕܰܛܥܺܝܢܺܝܢ ܙܩܺܝܦܶܗ ܕܰܡܫܺܝܚܐ ܆ ܐܶܬܡܰܛܺܝܘ ܠܗܳܕܶܐ ܡܫܽܘܚܬܐ ܐܶܡܰܪ . ܕܶܐܢ ܢܶܚܰܫ ܥܰܡܶܗ ܐܳܦ ܥܰܡܶܗ ܢܶܫܬܰܒܰܚ ܀ ܫܰܘܬܳܦܽܘܬܐ ܓܶܝܪ ܕܥܰܡ ܚܰܫܰܘ̈ܗܝ ܕܰܡܫܺܝܚܐ ܆ ܠܰܘ ܒܗܳܝ ܕܢܶܥܒܶܕ ܐܢܳܫ ܙܶܕ̈ܩܳܬܐ ܇ ܘܰܢܚܰܘܶܐ ܡܪܰܚܡܳܢܽܘܬܐ ܠܘܳܬ ܣܢܺܝ̈ܩܶܐ ܗܳܘܝܐ . ܐܶܠܐ ܒܗܳܝ ܕܡܳܐܶܬ ܠܶܗ ܟܽܠ ܟܽܘܠܶܗ ܠܥܳܠܡܐ ܇ ܘܰܠܦܰܓܪܐ ܘܠܰܐܪ̈ܓܺܝܓܳܬܐ ܘܰܠܚܰܫ̈ܶܐ ܇ ܘܙܳܩܶܦ ܠܶܗ ܠܒܰܪ ܐܢܳܫܐ ܥܰܬܺܝܩܐ . ܥܰܡ ܟܽܠܗܶܝܢ ܐܪ̈ܓܺܝܓܳܬܶܗ . ܐܰܝܟ ܕܳܐܦ ܦܰܘܠܳܘܣ ܐܶܡܰܪ ܥܰܠ ܢܰܦܫܶܗ . ܕܰܙܩܺܝܦ ܗܘܳܐ ܠܥܳܠܡܐ ܇ ܘܒܰܛܺܝܠܐ ܡܶܢܶܗ ܟܽܘܠܳܗ̇ ܡܰܪܓܫܳܢܽܘܬܐ ܕܥܳܠܡܐ ܇ ܒܗܳܝ ܕܡܽܘܬܐ ܕܒܰܛܺܝܠܐ ܡܶܢ ܡܺܝ̈ܬܶܐ ܕܰܟܝܳܢܐ . ܕܰܐܝܟ ܕܠܐ ܚܰܫܐ ܫܠܰܕܐ . ܘܠܐ ܒܰܚܕܐ ܡܶܢ ܐܰܝܠܶܝܢ ܕܰܠܘܳܬܶܗ ܡܶܬܩܰܪ̈ܒܳܢ ܆ ܗܳܟܰܢܐ ܘܳܐܦ ܠܐ ܒܗܰܘ ܒܰܪܢܳܫܐ ܕܶܐܙܕܩܶܦ ܥܰܡ ܡܫܺܝܚܐ ܇ ܘܰܐܡܺܝܬܶܗ ܒܶܗ ܠܟܽܠܶܗ ܒܰܪ ܐܢܳܫܐ ܥܰܬܺܝܩܐ ܇ ܗܳܘܝܐ ܡܰܪܓܫܳܢܽܘܬܐ ܕܰܚܕܐ ܡܶܢ ܗܳܠܶܝܢ ܕܥܳܠܡܐ . ܘܥܰܠ ܗܳܕܶܐ ܐܳܦ ܦܰܘܠܳܘܣ ܡܺܝ̈ܬܶܐ ܩܳܪܶܐ ܐܶܢܽܘܢ ܇ ܠܰܐܝܠܶܝܢ ܕܰܒܗܳܢܐ ܕܽܘܒܳܪܐ ܕܰܓܡܺܝܪܽܘܬܐ ܩܳܝܡܺܝܢ . ܗܰܘ ܓܶܝܪ ܟܺܐܢܐ ܕܰܒܓܰܘ ܥܳܠܡܐ ܥܳܡܰܪ . ܘܺܐܝܬ ܠܶܗ ܐܰܢܬܬܐ ܘܰܒܢ̈ܰܝܳܐ ܘܥܽܘܬܪܐ ܘܩܶܢ̈ܝܳܢܶܐ ܆ ܠܐ ܡܶܫܟܚܐ ܕܢܶܬܩܪܶܐ ܡܺܝܬܐ . ܡܶܛܽܠ ܕܟܽܘܠܶܗ ܕܽܘܒܳܪܶܗ ܐܰܝܟ ܕܚܰܝܳܐ ܗܘ . ܡܺܝܬܐ ܓܶܝܪ ܠܐ ܡܶܙܕܰܘܰܓ ܆ ܘܠܐ ܡܰܘܠܶܕ ܆ ܘܰܠܘܳܬ ܗܳܢܽܘܢ ܆ ܐܺܝܬ ܫܰܘܬܳܦܽܘܬܐ ܘܡܰܘܠܳܕܐ ܆ ܥܰܡ ܫܰܪܟܐ ܕܰܠܗܳܠܶܝܢ ܢܰܩܺܝ̈ܦܳܢ . ܡܺܝ̈ܬܬܽܘܢ ܠܟܽܘܢ ܠܰܡ ܩܳܥܶܐ ܦܰܘܠܳܘܣ ܠܰܓܡܺܝܪ̈ܶܐ . ܘܚܰܝܰܝ̈ܟܽܘܢ ܟܣܶܝܢ ܥܰܡ ܡܫܺܝܚܐ ܒܰܐܠܳܗܐ . ܘܬܽܘܒ ܐܶܡܰܪ . ܕܡܺܝ̈ܬܶܐ ܐܰܢܬܽܘܢ ܠܥܳܠܡܐ . ܚܰܝ̈ܶܐ ܕܶܝܢ ܠܰܐܠܳܗܐ ܒܡܳܪܰܢ ܝܶܫܽܘܥ ܡܫܺܝܚܐ . ܘܬܽܘܒ ܐܶܡܰܪ ܆ ܕܶܐܢ ܡܺܝܬܬܽܘܢ ܠܟܽܘܢ ܥܰܡ ܡܫܺܝܚܐ ܡܶܢ ܐܶܣܛܽܘܟ̈ܣܰܘܗܝ ܕܥܳܠܡܐ ܆ ܠܡܳܢܐ ܐܰܝܟ ܗܰܘ ܕܚܰܐܺܝܢ ܐܢܬܽܘܢ ܒܥܳܠܡܐ ܆ ܡܩܰܒܠܺܝܢ ܐܢܬܽܘܢ ܦܽܘܩ̈ܕܳܢܶܐ ܀ ܠܗܳܢܐ ܕܶܝܢ ܕܽܘܒܳܪܐ ܡܶܬܡܰܛܶܐ ܒܰܪܢܳܫܐ ܇ ܡܶܢ ܒܳܬܰܪ ܗܳܝ ܕܡܶܣܬܰܪܰܩ ܡܶܢ ܩܶܢ̈ܝܳܢܶܐ ܇ ܘܰܡܫܰܪܶܐ ܕܢܶܦܠܽܘܚ ܛܳܒ̈ܳܬܐ ܒܗܰܕ̈ܳܡܶܐ ܕܰܩܢܽܘܡܶܗ . ܡܶܛܽܠ ܕܰܟܡܐ ܕܺܐܝܬ ܠܶܗ ܥܽܘܬܪܐ ܆ ܒܥܽܘܬܪܐ ܡܶܙܕܰܕܰܩ ܆ ܘܠܐ ܡܶܣܬܦܶܩ ܡܶܢ ܨܶܦܬܶܗ ܕܥܽܘܬܪܐ ܇ ܕܒܰܩܢܽܘܡܶܗ ܢܶܦܠܰܚ . ܘܶܐܢ ܡܶܣܬܒܰܪ ܕܦܳܠܰܚ ܐܳܦ ܒܗܳܠܶܝܢ ܟܰܕ ܐܺܝܬܰܘܗܝ ܒܥܽܘܬܪܐ ܆ ܡܕܰܘܕܰܐ ܗ̣ܘ ܦܽܘܠܚܳܢܶܗ . ܗܳܢܰܘ ܕܶܝܢ ܕܳܐܬܶܐ ܠܰܩܕܳܡܰܘܗܝ ܘܦܳܢܶܐ ܠܒܶܣܬܪܶܗ . ܥܰܡ ܗܳܝ ܐܚܪܺܬܐ ܇ ܕܳܐܦܶܢ ܢܶܗܘܶܐ ܕܰܒܥܳܠܡ̈ܶܐ ܕܦܰܓܪܐ ܦܳܠܰܚ ܗܽܘ ܗܳܢܐ ܒܰܪ ܐܢܳܫܐ ܆ ܐܶܠܐ ܕܰܢܩܽܘܡ ܒܕܰܟܝܽܘܬ ܚܽܘ̈ܫܳܒܶܐ ܠܐ ܡܰܨܝܐ . ܗܳܝ ܕܺܐܝܬܶܝܗ̇ ܠܐ ܚܳܫܽܘܫܽܘܬܐ ܕܢܰܦܫܐ ܇ ܕܡܶܢܳܗ̇ ܥܳܐܶܠ ܒܰܪܢܳܫܐ ܠܘܳܬ ܚܽܘܒܐ ܪܽܘܚܳܢܐ ܇ ܗܰܘ ܕܡܶܢܶܗ ܡܶܬܝܰܠܕܐ ܝܺܕܰܥܬܐ . ܚܰܙܳܝܬܐ ܕܟܽܠ ܡܶܕܶܡ ܆ ܘܡܶܢ ܬܰܡܳܢ ܠܡܰܡܠܠܐ ܐܰܠܳܗܳܝܐ ܡܶܬܕܰܪܰܓ ܘܣܳܠܶܩ ܡܰܕܥܐ . ܘܥܰܠ ܗܳܕܶܐ ܡܶܟܺܝܠ ܡܶܣܬܰܪܩܺܝܢ ܡܶܢ ܥܽܘܬܪܐ ܇ ܐܰܝܠܶܝܢ ܕܪܳܓܺܝܢ ܓܡܺܝܪܽܘܬܐ ܆ ܡܶܛܽܠ ܕܢܶܣܬܰܦܩܽܘܢ ܠܦܽܘܠܚܳܢܐ ܕܰܩܢܽܘܡܗܽܘܢ . ܘܟܰܕ ܡܚܰܪܪܺܝܢ ܡܶܢ ܟܽܠ ܡܶܕܶܡ ܕܰܒܥܳܠܡܐ ܆ ܢܶܡܚܽܘܢ ܩܪܳܒܐ ܥܰܡ ܐܪ̈ܓܺܝܓܳܬܐ ܕܦܰܓܪܐ . ܘܢܶܗܘܶܐ ܓܰܒܪܐ ܦܳܠܚܐ ܒܰܩܢܽܘܡܶܗ ܆ ܘܠܰܘ ܒܰܐܝܠܶܝܢ ܕܰܠܒܰܪ ܡܶܢܶܗ ܆ ܘܡܐ ܕܰܥܩܰܪ ܐܪ̈ܓܺܝܓܳܬܐ ܕܦܰܓܪܐ : ܘܟܰܕ ܚܰܫ̈ܶܐ ܕܢܰܦܫܐ . ܡܫܰܪܶܐ ܕܢܶܙܪܽܘܥ ܠܰܩܢܽܘܡܶܗ ܙܰܪܥܐ ܕܺܝܕܰܥܬܐ ܚܰܝܬܐ ܀ ܐܰܝܢܐ ܗܳܟܺܝܠ ܕܨܳܒܶܐ ܕܢܶܬܩܰܪܰܒ ܠܕܽܘܒܳܪܐ ܗܳܢܐ ܆ ܢܶܗܘܶܐ ܡܣܰܪܩܐ ܡܶܢ ܥܽܘܬܪܐ ܆ ܘܢܶܬܺܝܠܶܕ ܡܶܢܕܪܺܝܫ ܘܟܶܢ ܥܳܐܶܠ ܠܶܗ . ܕܠܐ ܗܳܟܰܢ ܓܶܝܪ ܆ ܠܐ ܡܶܫܟܰܚ ܒܰܪܢܳܫܐ ܕܢܶܥܽܘܠ ܠܶܗ̇ . ܐܰܝܟ ܣܳܗܕܽܘܬܶܗ ܕܺܝܠܶܗ ܕܰܡܫܺܝܚܐ . ܕܶܐܢ ܓܡܺܝܪܐ ܠܰܡ ܨܳܒܶܝܬ ܠܡܶܗܘܳܐ . ܙܶܠ ܙܰܒܶܢ ܩܶܢܝܳܢܳܟ ܘܗܰܒ ܠܡܶܣ̈ܟܺܢܶܐ . ܘܬܶܗܘܶܐ ܠܳܟ ܣܺܝܡܬܐ ܒܰܫܡܰܝܐ ܆ ܘܣܰܒ ܨܠܺܝܒܳܟ ܘܬܳܐ ܒܳܬܰܪܝ . ܚܽܘܪ ܗܳܟܺܝܠ ܟܡܐ ܓܡܺܝܪ ܝܽܘܠܦܳܢܶܗ ܕܰܡܫܺܝܚܐ ܆ ܕܳܐܦ ܠܐ ܡܐ ܕܡܶܣܬܰܪܰܩ ܐܢܳܫ ܡܶܢ ܟܽܠܡܶܕܶܡ ܕܺܐܝܬ ܠܶܗ ܆ ܥܕܰܟܺܝܠ ܠܐ ܡܫܰܪܶܐ ܒܶܗ ܒܽܐܘܪܚܐ ܕܝܽܘܠܦܳܢܶܗ . ܡܶܛܽܘܠ ܕܰܡܣܰܪܩܽܘܬܐ ܆ ܫܽܘܠܳܡ ܐܽܘܪܚܐ ܗܝ ܕܙܰܕܺܝܩܽܘܬܐ ܕܡܶܬܦܰܠܚܐ ܒܥܳܠܡܐ . ܗܳܝ ܕܶܝܢ ܕܣܰܒ ܨܠܺܝܒܳܟ ܘܬܳܐ ܒܳܬܰܪܝ ܆ ܫܽܘܪܳܝ ܐܽܘܪܚܐ ܕܕܽܘܒܳܪܐ ܪܽܘܚܳܢܐ . ܠܰܐܓܪܐ ܕܶܝܢ ܣܳܡܶܗ ܝܶܫܽܘܥ ܒܰܡܨܰܥܬܐ ܆ ܒܰܝܢܳܬ ܙܰܕܺܝ̈ܩܶܐ ܠܰܓܡܺܝܪ̈ܶܐ . ܙܶܠ ܙܰܒܶܢ ܩܶܢܝܳܢܳܟ ܘܗܰܒ ܠܡܶܣ̈ܟܺܢܶܐ . ܘܬܶܗܘܶܐ ܠܳܟ ܣܺܝܡܬܐ ܒܰܫܡܰܝܳܐ . ܗܐ ܐܰܓܪܐ ܕܰܚܠܳܦ ܙܰܕܺܝܩܽܘܬܐ . ܣܺܝܡܬܐ ܓܶܝܪ ܠܗܳܢܐ ܦܽܘܪܥܳܢܐ ܩܳܪܶܐ . ܡܶܛܽܠ ܕܗܳܠܶܝܢ ܕܪܳܗܛܺܝܢ ܒܙܰܕܺܝܩܽܘܬܐ ܕܥܳܠܡܐ ܆ ܥܰܠ ܬܰܢܘܰܝ ܕܦܽܘܪܥܳܢܐ ܥܳܒܕܺܝܢ ܛܳܒ̈ܳܬܐ . ܘܫܰܦܺܝܪ ܣܳܡܳܗ̇ ܝܶܫܽܘܥ ܒܡܶܠܬܶܗ ܠܣܺܝܡܬܐ . ܒܫܽܘܠܳܡܐ ܐܽܘܪܚܐ ܕܙܰܕܺܝܩܽܘܬܐ ܕܰܒܓܰܘ ܥܳܠܡܐ . ܕܟܰܕ ܣܺܝܡ ܐܰܓܪܗܽܘܢ ܩܕܳܡܰܝܗܽܘܢ ܆ ܡܶܢ ܩܒܽܘܠ ܢܶܪܗܛܽܘܢ ܠܘܰܥܕܶܗ . ܐܰܝܟ ܗܳܢܽܘܢ ܕܡܶܬܟܰܬܫܺܝܢ ܒܰܐܓܽܘܢܐ ܇ ܘܠܽܘܩܒܰܠ ܚܙܳܬܗܽܘܢ ܣܺܝܡ ܟܠܺܝܠܐ ܡܢܰܨܚܳܢܗܽܘܢ . ܠܰܐܬܪܐ ܕܶܝܢ ܕܰܓܡܺܝܪ̈ܶܐ . ܠܐ ܐܰܥܠܶܗ ܡܳܪܰܢ ܠܦܽܘܪܥܳܢܐ ܆ ܡܶܛܽܠ ܕܨܰܥܪܐ ܗܘ ܠܰܓܡܺܝܪ̈ܶܐ ܇ ܕܡܶܛܽܠ ܐܰܓܪܐ ܢܶܦܠܚܽܘܢ ܒܕܽܘܒܳܪܐ ܕܪܽܘܚ . ܗܐ ܓܶܝܪ ܗܺܝ ܪܽܘܚܳܢܽܘܬܐ ܕܩܳܝܡܺܝܢ ܒܳܗ̇ ܓܡܺܝܪ̈ܶܐ . ܐܰܓܪܐ ܗܝ ܕܙܰܕܺܝ̈ܩܶܐ ܘܰܕܟܺܐܢ̈ܶܐ . ܡܶܛܽܠ ܕܗܳܠܶܝܢ ܡܐ ܕܰܦܠܰܚܘ ܛܳܒ̈ܳܬܐ ܒܓܰܘ ܥܳܠܡܐ ܆ ܥܰܠ ܬܰܢܘܰܝ ܕܢܶܫܬܰܚܠܦܽܘܢ ܘܢܶܗܘܽܘܢ ܪ̈ܽܘܚܳܢܶܐ ܇ ܘܢܶܬܚܰܪܪܽܘܢ ܡܶܢ ܟܽܘܠܳܗ̇ ܦܰܓܪܳܢܽܘܬܶܗ ܘܚܰܫ̈ܰܘܗܝ ܘܫܽܘܥ̈ܒܳܕܰܘܗܝ ܕܥܳܠܡܐ . ܕܰܓܡܺܝܪ̈ܶܐ ܗܳܢܐ ܗ̣ܘ ܕܽܘܒܳܪܗܽܘܢ . ܡܶܛܽܠ ܕܰܒܪܽܘܚ ܡܶܬܬܙܺܝܥܺܝܢ ܘܰܒܪܽܘܚ ܦܳܠܚܺܝܢ ܘܶܐܫܬܰܚܠܰܦܘ ܠܗܽܘܢ ܡܶܢ ܟܰܕܽܘ ܡܶܢ ܦܰܓܪܳܢܽܘܬܐ ܠܪܽܘܚܳܢܽܘܬܐ ܇ ܟܰܕ ܐܺܝܬܰܝܗܽܘܢ ܒܶܗ ܒܥܳܠܡܐ ܡܶܬܚܰܙܝܳܢܐ . ܐܰܝܟܰܢܐ ܡܳܕܶܝܢ ܢܣܰܟܽܘܢ ܕܢܶܗܘܶܐ ܠܗܽܘܢ ܐܰܓܪܐ ܇ ܗܰܘ ܡܶܕܶܡ ܕܰܬܢܳܢ ܗܽܘܝܽܘ ܦܽܘܠܚܳܢܗܽܘܢ . ܐܰܟܙܢܐ ܓܶܝܪ ܕܠܐ ܚܳܐܰܪ ܡܰܠܰܐܟܐ ܕܬܶܗܘܶܐ ܠܶܗ ܐܰܓܪܐ ܪܽܘܚܳܢܽܘܬܐ ܕܰܟܝܳܢܶܗ . ܐܰܘ ܗܺܝ ܗܳܝ ܕܡܶܫܬܰܕܰܪ ܘܰܡܫܰܡܶܫ ܠܨܶܒ̈ܝܳܢܰܝ ܐܺܝܬܽܘܬܐ . ܡܶܛܽܠ ܕܒܳܗ̇ ܐܺܝܬܰܘܗܝ : ܘܠܳܗ̇ ܦܳܠܰܚ ܟܝܳܢܳܐܺܝܬ ܆ ܗܳܟܰܢܐ ܐܳܦ ܠܐ ܓܡܺܝܪܐ ܚܳܐܰܪ ܕܢܶܗܘܶܐ ܠܶܗ ܐܰܓܪܐ ܒܫܽܘܚܠܳܦܐ ܕܪܽܘܚ ܇ ܡܶܛܽܠ ܕܒܶܗ ܒܫܽܘܚܠܳܦܐ ܪܽܘܚܳܢܳܐ ܩܳܐܶܡ ܇ ܘܰܐܝܟ ܚܰܝ̈ܠܰܝ ܫܡܰܝܳܐ ܐܺܝܬܶܝܗ̇ ܟܽܘܠܳܗ̇ ܡܶܬܬܙܺܝܥܳܢܽܘܬܶܗ . ܘܒܰܕܡܽܘܬܗܽܘܢ ܐܺܝܬܰܘܗܝ ܟܽܠܶܗ ܕܽܘܒܳܪܶܗ . ܘܰܐܟܘܳܬܗܽܘܢ ܡܩܰܕܶܫ ܒܪܽܘܚ ܘܰܡܙܰܡܰܪ ܒܪܽܘܚ . ܘܦܳܠܰܚ ܠܰܐܠܳܗܐ ܒܪܽܘܚܐ ܘܒܰܫܪܳܪܐ . ܐܰܝܟ ܕܰܐܡܺܝܪ ܡܶܢ ܡܶܠܬܶܗ ܕܰܐܠܳܗܐ ܥܠܰܝܗܽܘܢ ܕܰܓܡܺܝܪ̈ܶܐ ܕܪܽܘܚܐ ܗܘ ܐܰܠܳܗܐ ܆ ܘܰܐܝܠܶܝܢ ܕܦܳܠܚܺܝܢ ܠܶܗ̇ . ܒܪܽܘܚܐ ܘܒܰܫܪܳܪܐ ܦܳܠܚܺܝܢ ܠܶܗ . ܪܽܘܚܐ ܠܰܡ ܐܺܝܬܰܘܗܝ ܐܰܠܳܗܐ ܆ ܘܪܽܘܚܳܢܰܐ ܗ̣ܘ ܦܽܘܠܚܳܢܐ ܕܰܓܡܺܝܪ̈ܶܐ . ܗܐ ܡܳܕܶܝܢ ܐܰܠܳܗܳܐܺܝܬ ܦܳܠܚܺܝܢ ܆ ܘܶܐܬܥܰܠܺܝܘ ܠܗܽܘܢ ܐܳܦ ܡܶܢܶܗ ܕܛܶܟܣܐ ܕܪ̈ܽܘܚܳܢܶܐ ܇ ܕܒܰܕܡܽܘܬܶܗ ܕܰܐܠܳܗܐ ܢܶܦܠܚܽܘܢ ܐܳܦ ܗܶܢܽܘܢ ܇ ܒܰܡܫܰܠܛܽܘܬܐ ܘܰܒܚܺܐܪܽܘܬܐ . ܠܐ ܡܫܰܥܒܰܕܬܐ ܇ ܗܳܝ ܕܪܳܡܳܐ ܡܶܢ ܢܳܡܽܘ̈ܣܶܐ ܘܦܽܘܩ̈ܕܳܢܶܐ ܇ ܒܗܳܝ ܕܡܽܘܬܐ ܕܳܐܦ ܐܰܠܳܗܐ . ܘܰܕܢܶܫܬܰܥܶܝܘܗܝ ܒܡܶܠܬܰܢ ܠܦܽܘܠܚܳܢܐ ܕܙܰܘ̈ܥܰܝܗܽܘܢ ܚܰܝ̈ܶܐ ܕܰܓܡܺܝܪ̈ܶܐ ܠܐ ܡܶܫܟܚܺܝܢ ܚܢܰܢ . ܡܶܛܽܠ ܕܶܐܠܐ ܐܶܢ ܐܢܳܫ ܡܛܳܐ ܠܰܡܫܽܘܚܬܗܽܘܢ ܆ ܕܰܢܡܰܠܶܠ ܥܰܠ ܓܡܽܝܪܽܘܬܐ ܕܦܽܘܠܚܳܢܗܽܘܢ ܠܐ ܡܶܫܟܰܚ . ܐܳܦܠܐ ܓܶܝܪ ܗܶܢܽܘܢ ܐܶܢ ܢܶܨܒܽܘܢ . ܕܰܢܡܰܠܠܽܘܢ ܙܰܘ̈ܥܰܝܗܽܘܢ ܚܰܝ̈ܶܐ ܇ ܘܦܽܘܠܚܳܢܗܽܘܢ ܐܰܠܳܗܳܝܐ ܣܳܦܩܺܝܢ . ܡܶܛܽܠ ܕܠܰܘ ܒܦܰܓܪܐ ܐܺܝܬܰܘܗܝ ܗܽܘ ܗܳܢܐ ܦܽܘܠܚܳܢܐ ܇ ܕܢܶܬܡܰܠܰܠ ܒܠܶܫܳܢܐ ܦܰܓܪܳܢܐ . ܐܶܠܐ ܕܡܰܪܓܫܺܝܢ ܒܶܗ ܒܰܠܚܽܘܕ . ܘܦܳܠܚܺܝܢ ܐܰܠܳܗܳܐܺܝܬ ܆ ܒܒܰܪ ܐܢܳܫܗܽܘܢ ܟܰܣܝܐ . ܟܰܕ ܗܽܘ ܦܽܘܠܚܳܢܗܽܘܢ ܠܡܶܠܬܐ ܠܐ ܐܳܬܶܐ . ܘܠܐ ܙܰܘ̈ܥܰܝܗܽܘܢ ܘܠܐ ܡܰܪܓܫܳܢܽܘܬܗܽܘܢ . ܘܠܐ ܬܶܗܪܗܽܘܢ ܐܰܡܺܝܢܐ . ܘܠܐ ܚܶܙ̈ܘܶܐ ܘܓܶܠܝ̈ܳܢܶܐ ܕܰܠܘܳܬܗܽܘܢ . ܗܳܢܐ ܗܘ ܣܰܘܦܐ ܕܽܐܘܪܚܶܗ ܕܰܡܫܺܝܚܐ ܐܳܘ ܬܰܠܡܺܝ̈ܕܶܐ . ܘܥܰܠ ܗܳܕܶܐ ܚܙܳܬܐ ܣܳܡܟܐ ܡܰܪܕܺܝܬܳܟ ܐܶܢ ܬܶܪܗܰܛ . ܘܗܳܢܰܘ ܕܽܘܒܳܪܐ ܕܡܶܢ ܡܫܺܝܚܐ ܐܶܫܬܠܶܡ ܠܰܢ . ܦܽܘܩ ܗܳܟܺܝܠ ܡܶܢ ܥܳܠܡܐ . ܘܶܐܣܬܰܪܩ ܡܶܢ ܟܽܠ ܡܶܕܶܡ ܕܒܶܗ ܆ ܒܦܰܓܪܳܟ ܘܰܒܢܰܦܫܳܟ ܆ ܕܬܶܫܟܰܚ ܗܳܠܶܝܢ ܕܰܠܥܶܠ ܡܶܢ ܡܶܠܬܐ ܐܺܝܬܰܝܗܶܝܢ . ܘܰܒܗܶܝܢ ܬܶܬܒܰܣܰܡ ܥܰܡ ܟܽܠܗܽܘܢ ܬܶܓ̈ܡܰܝ ܢܽܘܗܪܐ . ܒܥܳܠܡܐ ܕܰܫܪܳܪܐ ܒܝܶܫܽܘܥ ܡܫܺܝܚܐ . ܕܠܶܗ ܫܽܘܒܚܐ ܡܶܢ ܟܽܠܗܽܘܢ ܕܳܪ̈ܶܐ ܕܥܳܠ̈ܡܰܝ ܥܳܠܡܺܝ̈ܢ ܐܰܡܺܝܢ ܀ ܫܠܶܡ ܡܺܐܡܪܐ ܕܰܬܪ̈ܶܝܢ ܕܥܰܠ ܡܣܰܪܩܽܘܬܐ ܘܥܰܠ ܦܽܘܠܚܳܢܐ ܕܦܽܘܩ̈ܕܳܢܶܐ ܪ̈ܽܘܚܳܢܶܐ ܀ حواشي النصّ السرياني܆  ܡܐܡܪܐ ܕܬܫܥܐ ܕܥܠ ܡܣܪܩܘܬܐ ܡܐܡܪܐ ܕܬܫܥܐ ܕܥܠ ܡܣܪܩܘܬܐ