ܕܚܲܕܼܒܿܫܲܒܵܐ ܕܐܲܪܒܿܥܵܐ ܕܨܵܘܡܵܐ 0 ܕܚܲܕܼܒܿܫܲܒܵܐ ܕܐܲܪܒܿܥܵܐ ܕܨܵܘܡܵܐ ܕܚܲܕܼܒܿܫܲܒܵܐ ܕܐܲܪܒܿܥܵܐ ܕܨܵܘܡܵܐ pb. 195 ܡܐܡܪܐ ܬܪܥܣܝܪܝܐ ܕܚܲܕܼܒܿܫܲܒܵܐ ܕܐܲܪܒܿܥܵܐ ܕܨܵܘܡܵܐ ܥܘܼܢܵܝܵܐ ܬܵܘ ܡܵܝܘܿܬܹ̈ܐ ܢܦܘܼܫ ܡ̣ܢ ܥܵܘ̣ܠܵܐ : ܘܢܸܪܚܲܡ ܚܲܝܹ̈ܐ ܕܠܑܵܐ : ܡܸܬܚܲܒܿܠܝܼܢ : ܐܲܚܲܝ̈ pb. 195 ܡܐܡܪܐ ܬܪܥܣܝܪܝܐ ܕܚܲܕܼܒܿܫܲܒܵܐ ܕܐܲܪܒܿܥܵܐ ܕܨܵܘܡܵܐ ܥܘܼܢܵܝܵܐ ܬܵܘ ܡܵܝܘܿܬܹ̈ܐ ܢܦܘܼܫ ܡ̣ܢ ܥܵܘ̣ܠܵܐ : ܘܢܸܪܚܲܡ ܚܲܝܹ̈ܐ ܕܠܑܵܐ : ܡܸܬܚܲܒܿܠܝܼܢ : ܐܲܚܲܝ̈ 1 : ܒܡܲܫܟܲܢ ܙܲܒܼܢܵܐ ܕܚܵܫܘܿܫܘܼܬܼܵܐ ܫܪܹܝܢ ܡ̇ܝܘܿܬܹ̈ܐ 2 ܘܩܲܠܝܼܠ ܙܲܒܼܢܵܐ ܡܕܲܝܲܪ ܟܠܢܵܫ ܒܚܲܝܹ̈ܐ ܕܲܬܼܢܵܢ ܀ 3 : ܪܵܗܹ̇ܛ ܙܲܒܼܢܵܐ ܒܚܲܕ ܫܘܼܚܠܵܦܵܐ ܕܲܡܣܲܪܗܸܒܼ ܠܹܗ 4 ܘܥܲܡܹܗ ܕܙܲܒܼܢܵܐ ܗܵܘܹ̇ܝܢ ܐ̄ܢܵܫܵܐ ܐܲܝܟ ܛܸܠܵܠܵܐ ܀ 5 : ܠܚܸܠܡܵܐ ܕܵܡܹ̇ܐ ܥܵܠܡܵܐ ܒܪܲܗܛܹܗ ܘܲܒܼܫܘܼܚܠܵܦܘ̈ܗܝ 6 ܘܒܲܕܼܡܘܼܬܼ ܗܸܒܼܠܵܐ ܡ̇ܘܦܹܝܢ ܚܲܝܹ̈ܐ ܕܡ̇ܝܘܿܬܼܘܼܬܼܵܐ ܀ 7 : ܗܸܒܼܠܵܐ ܗ̄ܘ̣ ܐ̄ܢܵܫܵܐ ܘܲܗܒܸܠ ܗܸܒܼܠܝܼ̈ܢ ܚܲܝܹ̈ܐ ܕܙܲܒܼܢܵܐ 8 ܘܣܵܗܹ̇ܕܼ ܙܲܒܼܢܵܐ ܘܫܘܼܚܠܵܦ ܚܲܝܹ̈ܐ ܕܗܸܒܼܠܵܐ ܐܸܢܘܿܢ ܀ 9 : ܙܲܒܼܢܵܐ ܠܙܲܒܼܢܵܐ ܡܲܥܒܲܪ ܘܲܪܗܝܼܒܼ ܐܲܝܟ ܚܵܙܘܿܩܵܢ 10 ܘܝܵܗܹ̇ܒܼ ܐܲܬܼܪܵ ܙܲܒܼܢܵܐ ܠܙܲܒܼܢܵܐ ܕܠܵܐ ܢܸܬܼܥܵܘܲܟ ܀ 11 : ܕܵܪܵܐ ܠܕܼܵܪܵܐ ܡܝܲܒܸܿܠ ܝܵܗܹ̇ܒܼ ܩܘܼܝܵܡ ܚܲܝܹ̈ܐ 12 ܘܡ̇ܘܬܵܐ ܪܵܗܹ̇ܛ ܐܲܝܟ ܗܲܕܿܝܼܐܵܐ ܩܕܼܵܡ ܟܠ ܕܵܪ̈ܝܼܢ ܀ 13 : ܚܵܙܹ̇ܩ ܙܲܒܼܢܵܐ ܕܠܑܵܐ ܫܘܼܚܵܪܵܐ ܘܕܼܵܪܵܐ ܥܲܡܹܗ 14 ܘܩܵܥܹ̇ܐ ܚܲܪܫܵܐ ܠܘܵܬܼ ܡܲܠܵܠܵܐ ܕܠܵܐ ܬܸܫܬܵܘܚܲܪ ܀ 15 ܙܲܒܼܢܵܐ ܒܪܲܗܛܹܗ ܡܲܟܸܿܣ ܟܠܫܵܥ ܠܲܡܠܝܼܠܘܼܬܼܵܐ : pb. 196 16 ܠܡܵܢ ܡܸܫܬܲܚܩܲܬܿܝ ܕܠܵܐ ܝܘܼܬܼܪܵܢܵܐ ܦܲܐ̈ܝܵܢ ܀ 17 : ܐܲܝܟ ܡܲܠܵܠܵܐ ܩܵܥܹ̇ܐ ܚܲܪܫܵܐ ܠܘܵܬܼ ܦܵܪ̈ܘܿܫܹܐ 18 : ܕܚܘܼܪܘ ܘܐܸܬܼܒܲܩܵܘ ܒܫܘܼܚܠܵܦ ܙܲܒܼܢܵܐ ܘܫܘܼܢܵܝ ܚܲܝܹ̈ܐ 19 : ܐܲܝܢܵܘ ܙܲܒܼܢܵܐ ܕܩܵܘܝܼ ܪܲܗܛܹܗ ܕܠܵܐ ܫܘܼܚܠܵܽܦܵܐ 20 ܘܐܸܡܲܬܼܝ ܟܲܬܲܪܘ ܐ̄ܢܵܫܵܐ ܒܚܲܝܹ̈ܐ ܕܠܑܵܐ ܫܘܼܢܵܝܵܐ ܀ 21 : ܡܲܢ̣ܘܼ ܕܟܼܵܠܹ̇ܗ ܕܫܸܡܫܵܐ ܕܠܵܐ ܢܸܫܬܲܚܠܲܦ 22 ܘܡܲܢ̣ܘܼ ܐܲܪܡܝܼ ܦܓܼܘܼ̈ܕܹܐ ܒܡܵܘܬܵܐ ܕܠܵܐ ܢܸܩܪܘܿܒܼ ܠܹܗ ܀ 23 : ܝܲܗ̄ܒܼ ܟܸܣܦܵܐ ܘܡܲܪ̈ܓܵܢܝܵܬܼܵܐ ܘܲܙܒܲܢ ܚܲܝܹ̈ܐ 24 ܘܡܲܢ̣ܘܼ ܣܲܬܲܪ ܦܲܓܼܪܹܗ ܒܛܘܼܫܝܵܐ ܡ̣ܢ ܟܘܼܪܗܵܢܵܐ ܀ 25 : ܐܲܝܢܵܘ ܡܲܠܟܵܐ ܕܲܢܛ݂ܲܪ ܚܲܝܵܘ̈ܗܝ ܡ̣ܢ ܢܸܟܼܝܵܢܹ̈ܐ 26 ܘܐܸܡܲܬܼܝ ܟܲܕܼ ܡ̣ܝܬܼ ܩܵܘܝܼ ܬܵܓܹܗ ܘܠܵܐ ܐܸܬܼܚܲܒܲܠ ܀ 27 : ܠܲܝܬܿ ܡ̇ܝܘܿܬܼܵܐ ܕܲܫܡܹܗ ܐ̄ܢܵܫܵܐ ܕܠܵܐ ܡ̇ܝܘܿܬܼܵܐ ܗ̄ܘ̣ 28 ܘܠܲܝܬܿ ܥܲܦܪܵܢܵܐ ܕܠܵܘ ܥܲܡ ܡܸܕܼܪܹܗ ܓܒܼܝܼܠܝܼܢ ܚܲܫܵܘ̈ܗܝ ܀ 29 : ܘܐܸܢ ܡܵܝܘܿܬܼܵܐ ܗ̄ܘ̣ ܘܢܲܚ̈ܬܹܿܐ ܕܚܲܫܹ̈ܐ ܠܒܼܝܼܫ ܪܸܥܝܵܢܹܗ 30 ܡܵܢ ܡܸܫܬܲܒܼܗܲܪ ܥܲܦܪܵܐ ܫܝܼܛܵܐ ܒܚܲܝܹ̈ܐ ܕܙܲܒܼܢܵܐ ܀ 31 : ܗܵܐ ܥܘܼܢܕܲܢܹܗ ܩܵܥܹ̇ܐ ܒܩܵܠܵܐ ܥܲܠ ܚܘܼܒܵܠܹܗ 32 ܕܥܲܦܪܵܐ ܗ̄ܘ̣ ܐ̄ܢܵܫܵܐ ܘܲܠܕܿܚܝܼܚܵܐ ܗܵܦܹ̇ܟ ܡܸܕܪܹܗ ܀ 33 : ܐܲܝܟ ܐܲܓܼܝܼܪܵܐ ܡܕܲܝܼܪ ܒܐܲܪܥܵܐ ܥܲܦܪܵܢܵܝܵܐ 34 ܘܒܲܕܼܡܘܼܬܼ ܥܲܒܼܪܵܐ ܡܣܲܟܸܿܐ ܠܡܵܘܬܵܐ ܐܲܝܟ ܕܠܲܪܲܡܫܵܐ ܀ 35 : ܒܝܲܠܕܵܐ ܡ̇ܘܓܲܪ ܐܲܝܟ ܕܲܒܼܨܲܦܪܵܐ ܒܦܘܼܠܚܵܢ ܐܲܪܥܵܐ 36 ܘܥܸܕܵܢ ܪܲܡܫܵܐ ܡܢܝܼܚ ܠܹܗ ܡ̇ܘܬܵܐ ܐܲܝܟ ܕܲܒܼܫܸܢܬܼܵܐ ܀ 37 : ܠܵܐ ܩܢܹܐ ܡܸܕܹܿܡ ܕܠܵܐ ܡܸܬܼܚܲܒܲܠ ܥܲܡ ܚܘܼܒܵܠܹܗ 38 ܘܗܘ̤ ܥܲܡ ܕܝܼܠܹܗ ܗܵܦܹ̇ܟ ܟܠܫܵܥ ܠܘܵܬܼ ܫܝܼܛܘܼܬܼܵܐ ܀ 39 : ܠܡܵܢܵܐ ܡܵܕܹܝܢ ܚܬܝܼܪ ܡ̇ܝܘܿܬܼܵܐ ܒܲܕܼܠܵܐ ܕܝܼܠܹܗ 40 ܕܗܵܐ ܠܵܐ ܡܵܘܬܲܪ ܠܵܐ ܗܘ̤ ܠܕܝܼܠܹܗ ܘܠܵܐ ܕܝܼܠܹܗ ܠܹܗ ܀ 41 : ܠܕܝܼܠܹܗ ܡܫܲܚܠܸܦ ܙܲܒܼܢܵܐ ܒܚܲܝܵܘ̈ܗܝ ܘܚܵܙܹ̇ܐ ܘܫܵܠܹ̇ܐ 42 ܘܠܹܗ ܕܵܒܲܪ ܠܹܗ ܡ̇ܘܬܵܐ ܠܲܫܝܘܿܠ ܘܫܲܬܿܝܼܩ ܕܝܼܠܹܗ ܀ 43 : ܠܵܐ ܟܹܝܬܼ ܬܸܚܕܹܿܐ ܩܢܹܐ ܩܸܢܝܵܢܹ̈ܐ ܐܲܝܟ ܗܵܘ̇ ܕܲܩܢ݂ܲܝܬܿ 44 ܕܗܵܐ ܡܸܬܼܢܲܟܼܪܹܗ ܐܲܢ̄ܬܿ ܡ̣ܢ ܕܝܼܠܵܟ ܘܕܝܼܠܵܟ ܡܸܢܵܟ ܀ 45 : ܩܪܝܼ ܩܸܢܝܵܢܲܝ̈ܟ ܘܐܲܩܝܼܡ ܐܸܢܘܿܢ ܒܥܸܕܵܢ ܡܵܘܬܵܟ 46 ܘܲܚܙܝܼ ܐܸܢ ܐܝܼܬܼ ܕܦܵܬ݁ܲܚ ܦܘܼܡܹܗ ܘܲܡܦܝܼܣ ܡܵܘܬܵܐ ܀ 47 ܟܲܢܸܫ ܥܲܒܼܕܲܝ̈ܟ ܘܐܲܠܒܸܿܫ ܐܸܢܘܿܢ ܙܲܝܢܵܐ ܕܚܝܼܠܹܗ : pb. 197 48 ܘܢܸܫܕܿܘܿܢ ܓܹܐܪܹ̈ܐ ܒܣܸܕܪ̈ܲܝ ܡ̇ܘܬܵܐ ܕܠܵܐ ܢܲܟܿܘܿܢܵܟ ܀ 49 : ܙܲܝܸܢ ܐܵܦ ܐܲܢ̄ܬܿ ܙܵܘܥܲܝ̈ ܢܲܦܫܵܟ ܘܚܘܿܬܼ ܠܐܵܓܼܘܿܢܵܐ 50 ܘܐܲܚܘܿܕܼ ܕܲܪܵܐ ܥܲܡ ܟܘܼܪܗܵܢܵܐ ܘܲܣܚܘܿܦ ܘܲܫܕܝܼܘܗܝ ܀ 51 : ܘܐܸܢ ܗܘ̤ ܕܲܡܚܝܼܠ ܚܹܝܠ ܗܲܕܵܡܲܝ̈ܟ ܡ̣ܢ ܬܲܟܼܬܿܘܼܫܵܐ 52 ܛܲܝܸܒܼ ܟܸܣܦܵܐ ܘܗܲܒܼ ܩܘܼܪܒܵܢܵܐ ܘܦܲܠܸܛ ܢܲܦܫܵܟ ܀ 53 : ܠܵܐ ܥܲܬܿܝܼܪܵܐ ܠܵܐ ܐܝܼܬܿܝܗܹܝܢ ܗܵܠܹܝܢ ܕܲܬܼܢ̇ܝܬܼ 54 ܘܠܵܐ ܡܸܬܼܪܲܥܹܐ ܡ̇ܘܬܵܐ ܒܫܘܼܚܕܵܐ ܠܡܸܣܲܒ̣ ܒܐܲܦܲܝ̈ܟ ܀ 55 : ܘܐܸܢ ܨܵܒܹ̇ܐ ܐܲܢ̄ܬܿ ܕܘܼܢ ܟܹܐܢܵܐܝܼܬܼ ܐܲܝܟ ܦܵܪܘܿܫܵܐ 56 ܘܐܲܥܸܠ ܡܸܠܲܝ̈ ܠܒܼܘܼܚܪܵܢ ܢܲܦܫܵܟ ܘܲܚܙܝܼ ܕܟܹ̈ܐܢܵܢ ܀ 57 : ܚܘܼܪ ܬܲܩܢܵܐܝܼܬܼ ܒܥܲܝܢܵܐ ܫܦܝܼܬܼܵܐ ܕܦܵܪܘܿܫܘܼܬܼܵܐ 58 ܘܲܚܙܝܼ ܕܗܸܒܼܠܵܐ ܗ̄ܘ̣ ܥܘܼܡܪܵܐ ܕܚܲܝܲܝ̈ܢ ܘܲܬܼܚܘܿܬܼ ܩܸܢܛܵܐ ܗ̄ܘ̣ ܀ 59 : ܥܘܼܡܪܲܢ ܣܵܗܹ̇ܕܼ ܥܲܠ ܫܘܼܢܵܝܲܢ ܕܠܵܐ ܘܝܼܠܲܢ ܗ̄ܘ̣ 60 ܕܗܵܐ ܩܲܪܸܡ ܠܲܢ ܒܚܲܕܼ ܫܘܼܚܠܵܦܵܐ ܠܘܵܬܼ ܟܠܡܸܕܹܿܢ ܀ 61 : ܠܵܐ ܟܹܝܬܼ ܬܸܚܕܹܿܐ ܐܘܿ ܒܲܪܢܵܫܵܐ ܒܩܸܢܝܵܢ ܙܲܒܼܢܵܐ 62 ܘܠܵܐ ܬܸܬܼܪܵܘܪܲܒܼ ܥܲܠ ܡܸܣܟܿܢܵܐ ܕܲܒܼܨܝܼܪ ܥܘܼܡܪܹܗ ܀ 63 : ܠܵܐ ܬܩܲܦܲܚܲܝܗܝ ܒܲܚܬܼܝܼܪܘܼܬܼܵܟ ܠܡܲܪܝܼܪ ܢܲܦܫܟ 64 ܕܠܵܐ ܬܸܬܼܩܲܦܚ ܒܲܓܼܙܵܪ ܕܝܼܢܵܐ ܕܟܹܐܝܢ ܒܘܼܚܪܵܢܹܗ ܀ 65 : ܠܵܐ ܬܸܬܼܚܲܫܲܚ ܚܲܪܡ̇ܢܵܐܝܼܬܼ ܨܹܝܕܼ ܡܲܢ ܕܲܣܢ̣ܩ 66 ܕܠܵܐ ܬܸܬܿܛܲܒܲܥ ܥܲܡ ܥܲܬܿܝܼܪܵܐ ܒܗܵܘܬܼܵܐ ܕܲܫܝܘܼܠ ܀ 67 : ܥܗܲܕܼ ܫܘܼܢܵܩܹܗ ܐܵܦ ܚܸܢ̈ܓܼܵܬܹܗ ܕܲܒܼܓܹܗܲܢܵܐ 68 ܕܲܟܼܡܵܐ ܐܲܦܝܼܣ ܘܲܗ̤ܘܲܝ̈ ܡܸܠܵܘ̈ܗܝ ܝܲܬܿܝܼܪ̈ܵܬܼܵܐ ܀ 69 : ܠܑܵܐ ܬܸܬܼܒܲܣܲܡ ܐܲܢ̄ܬܿ ܒܲܠܚܘܿܕܲܝܟ ܐܲܝܟ ܕܲܒܼܕܼܝܼܠܵܟ 70 ܕܠܵܐ ܬܸܬܼܢܲܟܼܪܸܐ ܠܫܵܘܬܵܽܦܘܼܬܼܵܐ ܕܛܘܼܒܹ̈ܐ ܡܠܝܼܟܹ̈ܐ ܀ 71 : ܠܵܐ ܬܸܬܼܦܲܢܲܩ ܒܐܪ̈ܥܵܢܵܝܵܬܼܵܐ ܠܒܲܪ ܡ̣ܢ ܛܲܟܼܣܵܐ 72 ܕܠܵܐ ܢܸܣܓܿܘܿܢ ܠܵܟ ܢܸܓܼ̈ܕܹܿܐ ܥܦܝܼܦܹ̈ܐ ܕܠܵܐ ܡܸܢܝܵܢܵܐ ܀ 73 : ܐܢܝܼܚ ܐܲܢ̄ܬܿ ܠܵܟ ܐܲܟܼܡܵܐ ܕܲܦܐܸܐ ܠܚܲܝܹ̈ܐ ܕܙܲܒܼܢܵܐ 74 ܘܗܲܒܼ ܝܲܬܿܝܼܪܵܐ ܠܐܲܝܢܵܐ ܕܚܲܣܝܼܪ ܡ̣ܢ ܡ̇ܙܘܿܢܵܐ ܀ 75 : ܠܵܘ ܕܝܼܠܵܟ ܗ̄ܘ̣ ܥܘܼܬܼܪܵܐ ܕܲܩܢܹܝܬܼ ܐܸܠܵܐ ܕܡ̇ܪܵܟ 76 ܦܲܪܢܸܣ ܢܲܦܫܵܟ ܘܲܟܼ̈ܢܵܘܵܬܼܵܟ ܐܲܝܟ ܪܲܒܿ ܒܲܝܬܵܐ ܀ 77 : ܪܲܒܿ ܒܲܝܬܵܐ ܐܲܢ̄ܬܿ ܠܵܐ ܗ̄ܘ̣ܵܐ ܒܟܼܠܗܹܝܢ ܒܐܲܝܠܹܝܢ ܕܲܩܢܹܝܬܿ 78 ܘܚܘܼܫܒܵܢ ܢܸܟܼܣܲܝ̈ܟ ܥܬܼܝܼܕܼ ܐܲܢ̄ܬܿ ܕܬܸܬܸܿܠ ܠܡܵܪܹܐ ܒܲܝܬܵܐ ܀ 79 ܡ̇ܪܹܐ ܒܲܝܬܵܐ ܐܲܠܵܗ ܟܠܵܐ ܗ̄ܘ̣ ܕܐܲܬܼܩ̣ܢ ܟܠܵܐ : pb. 198 80 ܘܐܲܫܠܸܡ ܥܘܼܬܼܪܵܐ ܕܒܲܣܝܼܡܘܼܬܹܗ ܠܲܥܒܼܵܕܼ ܐܝܼܕܵܘ̈ܗܝ ܀ 81 : ܗܘ̤ ܝܲܗ̣̄ܒܼ ܥܘܼܬܼܪܵܐ ܠܲܕܼܥܲܬܿܝܼܪܝܼܢ ܒܐܲܪ̈ܥܵܢܝܵܬܼܵܐ 82 ܕܢܸܒܼܚܘܿܪ ܐܸܢܘܿܢ ܒܲܕܼܠܵܐ ܕܝܼܠܗܘܿܢ ܐܸܢ ܫܲܪܝܼܪܝܼܢ ܀ 83 : ܗܘ̤ ܬܘܼܒܼ ܙܲܠܗܸܙ ܡ̇ܙܘܿܢ ܙܲܒܼܢܵܐ ܠܲܕܼܡܸܣܟܹܿܢܝܼܢ 84 ܕܢܸܒܼܩܸܐ ܐܸܢܘܿܢ ܒܚܲܣܝܼܪܘܼܬܼܵܐ ܐܲܝܟ ܕܲܒܼܟܼܘܼܪܵܐ ܀ 85 : ܡܨܸܐ ܗ̄ܘ̣ܵܐ ܕܢܸܬܸܿܠ ܥܘܼܬܼܪܵܐ ܠܟܼܠܢܵܫ ܐܲܝܟ ܡܵܐ ܕܲܠܚܲܕܼ 86 ܐܸܠܵܐ ܗܵܕܹܐ ܠܵܐ ܥܵܕܼܪܵܐ ܗ̄ܘ̣ܵܬܼ ܠܲܡܠܝܼܠܘܼܬܼܵܐ ܀ 87 : ܝܵ̇ܕܲܥ ܗ̄ܘ̣ܵܐ ܓܹܝܪ ܩܕܼܵܡ ܕܢܲܬܼܩܸܢ ܟܠ ܕܐܲܝܟܲܢ ܢܸܬܸܿܠ 88 ܘܐܲܚܝܕܼܵܐ ܦܲܐܝܵܐ ܠܦܵܪܘܿܫܘܼܬܼܵܐ ܠܒܼܝܼܫܲܬܼ ܚܲܫܹ̈ܐ ܀ 89 : ܠܚܲܕܼ ܝܲܗ̣̄ܒܼ ܥܘܼܬܼܪܵܐ ܕܢܸܒܼܩܸܐ ܝܲܨܪܹܗ ܒܲܕܼܠܵܐ ܕܝܼܠܹܗ 90 ܘܲܠܚܲܕܼ ܡܲܣܟܸܿܢ ܕܲܒܢܹܣܝܵܢܵܐ ܢܕܲܪܸܫ ܚܲܝܵܘ̈ܗܝ ܀ 91 : ܠܵܐ ܗ̄ܘ̣ܵܐ ܗܘ̤ ܣܢܝܼܩ ܕܢܹܐܠܲܦ ܐܸܢܘܿܢ ܐܲܝܟ ܠܵܐ ܝܵ̇ܕܲܥ 92 ܐܸܠܵܐ ܕܢܵܘܕܲܥ ܚܹܝܠ ܚܸܪܼ̈ܡܵܬܼܵܐ ܕܣ̣ܵܡ ܒܲܡܠܝܼܠܹ̈ܐ ܀ 93 : ܒܝܲܬܿܝܼܪ ܚܲܣܝܼܪ ܨܒܼܵܐ ܕܲܢܒܲܕܸܿܩ ܥܘܼܬܼܪܵܐ ܕܢܲܦܫܵܐ 94 ܕܲܟܼܡܵܐ ܡܥܲܠܝܵܐ ܦܵܪܘܿܫܘܼܬܹܗ ܡ̣ܢ ܚܲܝܘܵܬܼܵܐ ܀ 95 : ܠܚܲܝܘ̄ܬܼܵܐ ܫܘܸܐ ܠܵܗ̇ ܥܘܼܬܼܪܵܐ ܪܲܒܵܐ ܘܡܸܣܟܹܿܢܘܼܬܼܵܐ 96 ܘܠܑܵܐ ܡܸܬܼܚܲܬܿܪܵܐ ܘܠܵܐ ܡܸܬܼܓܲܡܪܵܐ ܒܝܲܬܿܝܼܪ ܘܒܲܙܥܘܿܪ ܀ 97 : ܢܲܦܫܵܐ ܕܐ̄ܢܵܫܵܐ ܣܝܼܡܲܬܼ ܓܲܙܹ̈ܐ ܗ̄ܝܼ ܕܦܵܪܘܿܫܘܼܬܼܵܐ 98 ܘܗܝ̤ ܫܲܠܝܼܛܵܐ ܕܬܸܚܕܹܿܐ ܒܣܲܓܿܝܼ ܘܬܼܟܼܪܵܐ ܒܩܲܠܝܼܠ ܀ 99 : ܒܓܲܙܵܐ ܕܝܲܨܪܵܗ̇ ܣܵܡ̣ ܚܸܟܼܡܵܬܼ̈ܗ̇ ܡܲܬܼܩܸܢ ܟܠܵܐ 100 ܕܐܲܝܟ ܒܘܼܚܵܪܵܢܵܗ̇ ܬܦܲܪܢܸܣ ܓܲܙܵܐ ܕܡܲܓܼܥܲܠ ܒܐܝܼܕܹܝ̈ܗ̇ ܀ 101 : ܡ̇ܪܹܝܢ ܓܲܠܝܵܐ ܗ̄ܝܼ ܕܲܠܒܼܘܼܚܪܵܢܲܢ ܝܲܗ̣̄ܒܼ ܬܲܪ̈ܬܲܝܗܹܝܢ 102 ܕܲܚܢܲܢ ܢܸܗܘܸܐ ܣܵܗ̈ܕܹܿܐ ܒܕܼܝܼܢܵܐ ܠܒܼܝܼܫܲܘܼܬܼ ܢܲܦܫܲܢ ܀ 103 : ܠܲܝܬܿ ܠܵܟ ܡ̇ܕܹܝܢ ܐܘܿ ܥܲܬܿܝܼܪܵܐ ܦܘܼܢܵܝ ܡܸܠܹ̈ܐ 104 ܘܠܵܐ ܡܨܹܝܬܿ ܕܬܸܙܟܸܿܐ ܟܲܕܼ ܡܸܬܿܬܲܒܼܥܲܬܿ ܕܲܠܡܵܢ ܐܲܥܘܸܠܬܿ ܀ 105 : ܠܵܘ ܥܲܠ ܕܲܩܢܲܝܬܿ ܕܵܐܹ̇ܝܢ ܥܲܡܵܟ ܕܵܐܹ̇ܝܢ ܟܠܵܐ 106 ܐܸܠܵܐ ܕܲܗ̤ܘܲܝܬܿ ܓܠܝܼܙ ܡ̣ܢ ܪ̈ܲܚܡܹܐ ܘܣܵܢܹ̇ܐ ܐ̄ܢܵܫܵܐ ܀ 107 : ܡܸܛܠ ܐ̄ܢܵܫܵܐ ܝܲܗ̣̄ܒܹܿܗ ܠܥܘܼܬܼܪܵܐ ܗܵܘ̇ ܡܲܥܬܲܪ ܟܠ 108 ܘܐܲܢ̄ܬܿ ܣܲܬܼܪܬܵܝܗܝ ܘܲܓܼܠܲܙܬܿ ܐ̄ܢܵܫܵܐ ܡ̣ܢ ܚܲܝܲܝ̈ܗܘܿܢ ܀ 109 : ܒܡܵܙܘܿܢ ܙܲܒܼܢܵܐ ܬܠܹܝܢ ܚܲܝܲܝ̈ܗܘܿܢ ܕܲܒܼܢܲܝ̈ܢܵܫܵܐ 110 ܘܐܲܝܢܵܐ ܕܟܼܵܠܹ݁ܐ ܚܲܝܹ̈ܐ ܕܐ̄ܢܵܫܵܐ ܩܵܛܹ̇ܠ ܐ̄ܢܵܫܵܐ ܗ̄ܘ̣ ܀ 111 : ܡܲܢ ܠܵܐ ܢܸܒܼܟܸܿܐ ܥܲܠ ܥܲܬܿܝܼܪܵܐ ܓܠܝܼܙ ܡ̣ܢ ܪ̈ܲܚܡܹܐ 112 ܕܲܗܘ̤ܵܐ ܚܲܒܼܪܵܐ ܒܒܼܝܼܫܘܼܬܼ ܝܲܨܪܹܗ ܠܩܵܛܹ̇ܠ ܐ̄ܢܵܫܵܐ ܀ 113 : ܐܸܢ ܠܲܝܬܿ ܡܸܕܹܿܡ ܕܪܲܒܿ ܡ̣ܢ ܐ̄ܢܵܫܵܐ ܒܟܼܠ ܡ̇ܐ ܕܲܗܘ̤ܵܐ 114 ܠܲܝܬܿ ܬܘܼܒܼ ܡܵܕܹܝܢ ܕܒܼܝܼܫ ܡ̣ܢ ܐ̄ܢܵܫܵܐ ܕܣܵܢܹܐ ܠܐ̄ܢܵܫܵܐ ܀ 115 ܠܡܵܢܵܐ ܣܢ݂ܲܝܬܵܢܝ ܐܘܿ ܥܲܬܿܝܼܪܵܐ ܐܲܝܟ ܕܲܠܒܼܝܼܫܵܐ : pb. 199 116 ܘܲܗ̤ܘܲܝܬܿ ܣܵܢ̇ܐܵܐ ܠܐ̄ܢܵܫܵܐ ܕܐܝܼܬܼܵܘܗܝ ܨܠܸܡ ܒܵܪܘܿܝܵܐ ܀ 117 : ܠܡܵܢ ܐܸܬܼܢܲܟܼܪܝܼܬܿ ܠܫܲܝܢܵܐ ܕܐ̄ܢܵܫܵܐ ܣܵܢܐܵܐ ܕܐ̄ܢܵܫܵܐ 118 ܘܲܥܒ݂ܲܕܿܬܿ ܢܲܦܫܵܟ ܓܠܝܼܙ ܡ̣ܢ ܪ̈ܲܚܡܹܐ ܒܲܕܼܡܘܼܬܼ ܒܝܼܫܵܐ ܀ 119 : ܦܢܝܼ ܡܼܢ ܬܵܘܫܵܐ ܕܲܚܬܼܝܼܘܼܬܼܵܐ ܛܘܼܪܵܐ ܚܲܪܒܵܐ 120 ܘܲܥܡܲܪ ܒܐܲܪܥܵܐ ܕܡܲܟܿܝܼܟܼܘܼܬܼܵܐ ܕܢܝܼܚ ܦܘܼܠܚܵܢܵܗ̇ ܀ 121 : ܐܲܥܢܵܐ ܢܲܦܫܵܟ ܒܥܸܢܝܵܢ ܐ̄ܢܵܫܵܐ ܪ̈ܵܚܡܲܝ ܫܲܝܢܵܐ 122 ܘܟܲܒܸܿܫ ܝܲܨܪܵܟ ܒܢܝܼܪܵܐ ܢܝܼܚܵܐ ܕܡܲܟܿܝܼܟܼܘܼܬܼܵܐ ܀ 123 : ܙܪܘܿܥ ܙܸܕܼܩܵܬܼ̈ܟ ܒܐܲܪܥܵܐ ܕܐ̄ܢܵܫܵܐ ܕܠܵܐ ܡܸܬܿܛܲܠܡܵܐ 124 ܘܣܲܟܵܐ ܠܣܲܒܼܪܵܐ ܦܹܐܪܵܐ ܕܲܟܼܣܹܝܢ ܚܲܝܹ̈ܐ ܒܐܘܼܟܼܠܹܗ ܀ 125 : ܗܲܒܼ ܠܲܣܢܝܼܩܵܐ ܘܚܘܼܬ ܠܲܡܥܵܩܵܐ ܘܐܲܢܝܼܚ ܝܲܬܼܡ̇ܐ 126 ܘܐܲܢܗܲܪ ܐܲܦܲܝ̈ܟ ܘܠܵܐ ܬܼܟܼܪܸܐ ܠܵܟ ܟܲܕܼ ܝܵܗܹ̇ܒܼ ܐܲܢ̄ܬܿ ܀ 127 : ܚܙܝܼ ܠܵܐ ܬܸܬܸܿܠ ܟܲܕܼ ܟܲܪܝܵܐ ܠܵܟ ܘܲܡܥܵܺܩ ܠܸܒܵܟ 128 : ܕܲܠܡܵܐ ܬܸܫܡܲܥ ܗܵܝ̇ ܒܲܪܬܿ ܩܵܠܵܐ ܕܲܠܘܵܬܼ ܩܵܐܝܢ 129 : ܐܵܦ ܗܘ̤ ܖܲܪܸܒܼ ܕܸܒܼܚܵܐ ܣܲܢܝܵܐ ܕܕܼܵܡܹ̇ܐ ܗ̄ܘ̣ܵܐ ܠܹܗ 130 ܘܕܲܚܙ̣ܵܝܗܝ ܟܹܐܢܵܐ ܕܲܟܼܡܝܼܪ ܠܸܒܹܿܗ ܐܲܣܠܝܼ ܘܲܫ̣ܕܼܷܵܝܗܝ ܀ 131 : ܠܵܐ ܟܹܝܬܼ ܬܸܙܪܘܿܥ ܙܪܲܥ ܙܸܕܼܩܵܬܼ̈ܟ ܒܲܦܣܵܩ ܣܲܒܼܪܵܐ 132 ܕܠܵܐ ܢܸܬܿܛܲܠܡܘܼܢ ܦܹܐܪܹ̈ܐ ܕܥܲܡܠܲܝ̈ܟ ܡ̣ܢ ܦܘܼܪܥܵܢܵܐ ܀ 133 : ܠܲܝܬܿ ܦܘܼܪܥܵܢܵܐ ܠܦܹܐܪܹ̈ܐ ܕܗܵܘܹ̇ܝܢ ܡ̣ܢ ܟܲܪܝܘܼܬܼܵܐ 134 ܘܠܵܐ ܡܸܬܼܩܲܒܿܠܝܼܢ ܕܸܒܼܚܹ̈ܐ ܣܢܲܝ̈ܵܐ ܩܕܼܵܡ ܚܵܙܹ̇ܐ ܟܠ ܀ 135 : ܬܪܹܝܢ ܚܘܼܣܪ̈ܵܢܹܐ ܩܵܢܹ̇ܐ ܐܲܝܢܵܐ ܕܝܵܗܹ̇ܒܼ ܘܲܟܼܡܝܼܪ 136 ܕܡܵܘܒܸܿܕܼ ܕܝܼܠܹܗ ܘܚܵܒܹ̇ܫ ܢܲܦܫܹܗ ܬܚܹܝܬܼ ܡܲܪܫܘܼܬܼܵܐ ܀ 137 : ܒܕܝܼܢܵܐ ܥܦܝܼܦܵܐ ܡܩܲܛܪܸܓܼ ܗܘ̤ ܠܹܗ ܒܝܲܕܼ ܡܵܘܗܲܒܼܬܹܗ 138 ܘܠܵܐ ܡܸܬܼܒܲܝܲܢ ܕܲܠܡܵܢ ܝܵܗܹ̇ܒܼ ܘܲܠܡܵܢ ܚܵܐܹ̇ܒܼ ܀ 139 : ܝܵܗܹ̇ܒܼ ܘܲܡܥܝܼܩ ܠܗܵܘ̇ ܝܵܗܘܿܒܼܵܐ ܕܝܲܗ̣̄ܒܼ ܠܹܗ ܘܲܠܟܼܠ 140 ܘܠܵܐ ܡܸܬܼܒܲܝܲܢ ܕܗܘ̤ ܠܹܗ ܒܕܝܼܠܹܗ ܡܲܒܿܐܸܫ ܥܲܝܢܹܗ ܀ 141 : ܕܐܲܠܵܗ ܟܠܵܐ ܗ̄ܘ̣ ܟܠܡܵܐ ܕܲܩܐܹܝܢ ܡܲܠ̈ܟܹܿܐ ܘܡܵܟܹ̈ܐ 142 ܘܡ̣ܢ ܡ̇ܘܗܲܒܼܬܹܗ ܥܵܬܼ̇ܪܝܼܢ ܐ̄ܢܵܫܵܐ ܘܫܲܡܲܝܵܢܹ̈ܐ ܀ 143 : ܠܹܗ ܗ̄ܘ̣ ܙܵܕܹܩ ܕܢܸܬܸܿܠ ܕܝܼܠܹܗ ܒܚܘܿܒܵܐ ܕܲܟܼܝܵܐ 144 ܕܠܵܐ ܢܸܬܼܩܲܛܪܲܓܼ ܒܲܕܼܠܵܐ ܕܝܼܠܲܢ ܐܲܝܟ ܕܲܒܼܕܼܝܼܠܲܢ ܀ 145 : ܘܐܸܢ ܕܝܼܠܹܗ ܗ̄ܘ̣ ܥܘܼܬܼܪܵܐ ܘܚܲܝܹ̈ܐ ܘܦܘܼܪܥܵܢ ܐܲܓܼܪܵܐ 146 ܠܡܵܢ ܡܸܫܬܲܒܼܗܲܪ ܥܲܦܪܵܐ ܫܝܼܛܵܐ ܕܣܝܼܡ ܒܹܗ ܕܲܗܒܼܵܐ ܀ 147 ܦܵܘܠܘܿܣ ܬܲܚܸܡ ܕܠܵܐ ܢܸܫܬܲܒܼܗܲܪ ܟܠ ܕܲܥܒܼܝܼܕܼܵܐ ܗ̄ܘ̣ : pb. 200 148 ܘܐܸܢ ܡܸܫܬܲܒܼܗܲܪ ܒܡܵܪܝܵܐ ܒܲܠܚܘܿܕܼ ܢܪܝܼܡ ܪܸܥܝܵܢܹܗ ܀ 149 : ܥܲܠ ܥܵܒܼܘܿܕܵܐ ܢܲܩܸܨ ܟܠܢܵܫ ܡܸܕܹܿܡ ܕܲܩܢܹܐ 150 ܣܛܲܪ ܡ̣ܢ ܥܵܘ̣ܠܵܐ ܕܕܝܼܠܲܢ ܐܝܼܬܼܵܘܗܝ ܘܒܲܢ ܡܸܫܬܲܡܲܫ ܀ 151 : ܕܝܲܨܪܲܢ ܐܝܼܬܼܵܘܗܝ ܥܵܘ̣ܠܵܐ ܕܢܲܦܫܲܢ ܘܠܵܘ ܕܲܐ̄ܚܪܹܢܵܐ ܗ̄ܘ̣ 152 ܘܟܲܕܼ ܛܵܒܼ ܥܵܘ̣ܠܵܐ ܗ̄ܘ̣ ܐܸܡܲܬܼܝ ܕܨܵܒܹ̇ܐ ܡܙܲܕܸܿܩ ܥܵܘ̣ܠܹܗ ܀ 153 : ܗܘ̤ ܠܹܗ ܣܵܗܹ̇ܕܼ ܥܲܠ ܫܘܼܠܛܵܢܵܐ ܕܦܵܪܘܿܫܘܼܬܹܗ 154 ܕܲܒܼܨܸܒܼܝܵܢܹܗ ܙܲܟܹ̇ܐ ܘܚܵܐܹ̇ܒܼ ܒܐܲܝܠܹܝܢ ܕܲܩܢܸܐ ܀ 155 : ܬܵܘ ܡ̇ܝܘܿܬܹ̈ܐ ܛܲܟܸܿܣܘ ܪܲܗܛܵܐ ܕܨܸܒܼܝܵܢܲܝ̈ܟܿܘܿܢ 156 ܕܗܵܐ ܐܸܬܼܓܲܠܲܝܲܬ̤ ܕܨܸܒܼܝܵܢܲܢ ܗ̄ܘ̣ ܕܫܲܠܝܼܛ ܥܲܠ ܟܠ ܀ 157 : ܠܨܸܒܼܝܵܢ ܢܲܦܫܹܗ ܢܸܥܕܿܘܿܠ ܟܠܢܵܫ ܡܵܐ ܕܡܸܬܼܪܲܦܸܐ 158 ܘܲܒܼܒܼܘܼܚܪܵܢܹܗ ܢܚܘܼܪ ܒܲܩܢܘܿܡܹܗ ܘܢܲܟܸܿܣ ܥܵܘ̣ܠܹܗ ܀ 159 : ܝܲܨܪܵܐ ܢܸܗܘܸܐ ܐܲܝܟ ܕܲܝܵܢܵܐ ܠܟܼܠ ܣܘܼܥܪ̈ܵܢܲܝܢ 160 ܘܲܠܒܼܘܼܚܪܵܢܹܗ ܢܲܥܸܠ ܥܵܘ̇ܠܵܐ ܘܙܲܕܲܝܼܩܘܼܬܼܐ ܀ 161 : ܚܵܘܒܿܬܼܵܐ ܚܲܝܵܒܼ ܟܠ ܕܲܡܠܝܼܠܵܐ ܗ̄ܘ̣ ܠܡܸܕܲܥ ܗܵܠܹܝܢ 162 ܘܐܸܢ ܠܵܐ ܦܵܪܲܥ ܝܲܨܪܹܗ ܡܲܟܸܿܣ ܠܛܵܠܘܿܡܘܼܬܹܗ ܀ 163 : ܠܵܐ ܟܹܝܬܼ ܢܸܛܠܘܿܢ ܚܹܝܠ ܚܸܟܼ̈ܡܵܬܼܵܐ ܕܲܟܼܣܸܐ ܒܢܲܦܫܲܢ 164 ܘܢܵܘܠܸܕܼ ܪܸܛܢܵܐ ܕܠܵܐ ܒܘܼܝܵܢܵܐ ܥܲܠ ܥܵܒܼܘܿܕܲܢ ܀ 165 : ܠܵܐ ܢܸܫܬܲܒܼܗܲܪ ܟܲܕܼ ܣܲܓܿܝܼ ܠܲܢ ܥܘܼܬܼܪܵܐ ܘܚܲܝܠܵܐ 166 ܘܠܵܐ ܬܸܟܼܪܸܐ ܠܲܢ ܟܲܕܼ ܫܝܼܛ ܥܘܼܡܪܲܢ ܘܲܡܚܝܼܠ ܦܲܓܼܪܲܢ ܀ 167 : ܠܵܐ ܢܼܬܼܪܵܘܪܲܒܼ ܒܪܲܒܿܘܼܬܼ ܕܲܪܓܼܵܐ ܕܪܹܫܢܘܼܬܼܵܐ 168 ܘܠܵܐ ܢܸܨܛܲܡܥܲܪ ܠܡܸܫܬܲܥܒܵܕܼܘܼ ܠܛܲܟܼܣܵܐ ܬܲܩܢܵܐ ܀ 169 : ܐܲܝܢܵܐ ܕܦܵܩܹ̇ܕ ܢܡܲܕܸܿܟ ܡܸܠܵܘ̈ܗܝ ܒܡܸܠܲܬܼ ܫܲܝܢܵܐ 170 ܘܐܲܝܢܵܐ ܕܫܵܡܲ݁ܪ ܢܸܦܪܘܿܥ ܛܲܝܒܿܘܼ ܐܲܝܟ ܚܲܝܵܒܼܵܐ ܀ 171 : ܐܲܝܢܵܐ ܕܪܹܫܵܐ ܗ̄ܘ̣ ܢܸܗܘܸܐ ܪܹܫܵܐ ܒܗܘܿܢ ܒܲܥܒܼܵܕܹ̈ܐ 172 ܒܲܕܼܡܘܼܬܼ ܪܹܫܵܐ ܕܒܹܗ ܡܸܬܼܢܲܗܲܪ ܟܠܹܗ ܓܘܼܫܡܵܐ ܀ 173 : ܐܲܝܢܵܐ ܕܐܝܼܬܼܵܘܗܝ ܡܸܫܬܿܡܥܵܢܵܐ ܒܕܼܘܼܟܲܬܼ ܪܼ̈ܓܼܠܹܗ 174 ܢܸܪܕܹܿܐ ܟܠܫܵܥ ܠܘܵܬܼ ܕܲܦܩܝܼ̈ܕܼܵܢ ܒܲܕܼܡܘܼܬܼ ܪܸ̈ܓܼܠܹܐ ܀ 175 : ܐܲܝܢܵܐ ܕܢܲܗܝܼܪ ܝܲܨܪܵܐ ܕܢܲܦܫܹܗ ܠܡܸܦܪܲܫ ܫܲܦܝܼܪ 176 ܢܚܵܘܸܐ ܐܘܼܪܚܵܐ ܠܲܕܼܚܸܫܘܿܟܼܝܼܢ ܡ̣ܢ ܒܘܼܝܵܢܵܐ ܀ 177 : ܐܲܝܢܵܐ ܕܩܲܠܝܼܠ ܫܸܡܥܵܐ ܕܗܵܘܢܹܗ ܠܲܡܨܵܬܼ ܩܘܼܫܬܵܐ 178 ܢܲܙܥܸܩ ܩܵܠܹܗ ܐܲܝܟ ܫܝܼܦܘܿܪܵܐ ܒܐܸܕܢܲܝ̈ ܥܲܛܠܹ̈ܐ ܀ 179 : ܐܲܝܢܵܐ ܕܚܲܪܝܼܦ ܣܝܦܵܐ ܕܡܸܠܬܹܗ ܠܡܸܩܛܲܠ ܥܵܘ̣ܠܵܐ 180 ܢܸܚܪܘܿܒܼ ܣܸܕܼܪܹ̈ܐ ܕܒܲܥܸܠܕܲܪܵܐ ܒܝܲܕܼ ܦܸܬܼܓܼܵܡܵܘ̈ܗܝ ܀ 181 ܐܲܝܢܵܐ ܕܚܲܟܿܝܼܡ ܘܝܵ̇ܕܲܥ ܛܲܟܼܣܵܐ ܕܡܸܠܲܬܼ ܚܲܝܹ̈ܐ : pb. 201 182 ܢܲܩܢܸܐ ܛܲܥܡܵܐ ܠܲܕܼܦܲܟܿܝܼܗܝܼܢ ܡ̣ܢ ܘܵܠܝܼܬܼܵܐ ܀ 183 : ܐܲܝܢܵܐ ܕܫܲܪܝܼܪ ܚܘܼܒܵܐ ܕܢܲܦܫܹܗ ܒܗܲܝܡܵܢܘܼܬܼܵܐ 184 ܢܡܲܕܸܿܟ ܐܘܼܟܼܠܵܐ ܪܘܼܚܵܢܵܝܵܐ ܠܫܲܒܼܪܘܼܬܼ ܐ̄ܢܵܫܵܐ ܀ 185 : ܐܲܝܢܵܐ ܕܲܚܠܝܼܡ ܡ̣ܢ ܟܘܼ̈ܬܼܡ̇ܬܼܵܐ ܕܲܪ̈ܓܼܝܼܓܼܵܬܼܵܐ 186 ܢܫܝܼܓܼ ܗܲܕܵܡܹ̈ܐ ܕܲܟܼܢܵܘܵܬܹ̈ܗ ܡ̣ܢ ܣܲܢ̈ܝܵܬܼܵܐ ܀ 187 : ܐܲܝܢܵܐ ܕܩܲܕܿܝܼܫ ܡ̣ܢ ܛܲܡܐܘܼܬܼܵܐ ܕܪܸܓܲܬܼ ܒܸܣܪܵܐ 188 ܢܸܪܘܿܣ ܡܸܠܵܘ̈ܗܝ ܒܲܕܼܡܘܼܬܼ ܛܲܠܵܐ ܥܲܠ ܚܲܛܝܹ̈ܐ ܀ 189 : ܐܲܝܢܵܐ ܕܲܥܢܸܐ ܒܗܸܪܓܼܵܐ ܬܲܩܢܵܐ ܕܪ̈ܘܼܚܵܢܝܵܬܼܵܐ 190 ܢܥܲܝܹܕܼ ܚܲܒܼܪ̈ܵܘܗܝ ܒܫܸܡܥܵܐ ܛܵܒܼܵܐ ܕܦܘܼܠܚܵܢ ܚܲܝܹ̈ܐ ܀ 191 : ܐܲܝܢܵܐ ܕܝܲܠܝܼܦ ܘܨܵܒܹ̇ܐ ܕܢܲܠܸܦ ܠܲܕܼܗܸܕܼܝܘܿܠܛܝܼܢ 192 ܢܲܡܲܫܲܚ ܡܸܠܵܘ̈ܗܝ ܠܦܘܼܬܼ ܪܸ̈ܥܝܵܢܹܐ ܘܐܲܟܸܿܢ ܢܲܠܸܦ ܀ 193 : ܢܹܐܡܲܪ ܪܲܒܵܐ ܠܘܵܬܼ ܬܲܠܡܝܼܕܹܗ ܕܚܘܼܪ ܒܝܼ ܘܝܼܠܲܦ 194 ܘܐܵܦ ܬܲܠܡܝܼܕܼܵܐ ܢܸܚܢܸܐ ܠܢܝܼܫܵܐ ܕܡܸܠܲܝ̈ ܪܲܒܹܿܗ ܀ 195 : ܠܵܐ ܢܸܫܬܲܩܲܠ ܪܲܒܵܐ ܒܚܘܼܬܼܪܵܐ ܥܲܠ ܬܲܠܡܝܼܕܹܗ 196 ܘܠܵܐ ܬܲܠܡܝܼܕܼܵܐ ܢܨܲܚܸܐ ܠܪܲܒܵܐ ܕܲܡܚܲܟܸܿܡ ܠܹܗ ܀ 197 : ܢܸܗܘܸܐ ܪܲܒܵܐ ܒܕܘܼܟܲܬܼ ܥܲܝܢܵܐ ܠܪܸ̈ܓܼܫܲܝ ܦܲܓܼܪܵܐ 198 ܘܢܸܪܕܿܘܿܢ ܪܸ̈ܓܼܫܹܐ ܒܵܬܲܪ ܥܲܝܢܵܐ ܠܵܘܬܼ ܝܘܼܠܦܵܢܵܐ ܀ 199 : ܢܡܲܠܸܐ ܛܲܟܼܣܵܐ ܕܡܸܠܲܬܼ ܦܘܼܡ̇ܐ ܨܹܝܕ ܗܲܕܵܡܹ̈ܐ 200 ܘܐܵܦ ܗܲܕܵܡܹ̈ܐ ܢܨܘܼܬܼܘܼܢ ܩܵܠܹܗ ܕܠܵܐ ܣܲܒܼܥܘܼܬܼܵܐ ܀ 201 : ܒܛܲܟܼܣܵܐ ܕܦܲܓܼܪܵܐ ܢܹܐܣܘܿܪ ܚܘܼܒܲܢ ܚܲܕܼ ܨܹܝܕܼ ܚܲܒܼܪܹܗ 202 ܐܲܝܟ ܡܵܐ ܕܲܚܙܝܼܩ ܦܲܓܼܪܵܐ ܒܪܸ̈ܓܼܫܹܐ ܘܚܲܕܼ ܗ̄ܘ̣ ܟܠܹܗ ܀ 203 : ܚܲܕܼ ܗ̄ܘ̣ ܦܲܓܼܪܵܐ ܘܠܵܐ ܡܸܬܼܦܲܠܲܓܼ ܒܦܘܼܪܫܵܢ ܪܸ̈ܓܼܫܹܐ 204 ܘܟܲܕܼ ܣܲܓܿܝܼܐܝܼܢ ܫܘܹܝܢ ܒܐܵܘܝܘܼܬܼܵܐ ܕܠܵܐ ܡܸܣܬܲܕܿܩܵܐ ܀ 205 : ܚܲܕܼ ܗ̄ܘ̣ ܡܫܝܼܚܵܐ ܪܹܫܵܐ ܕܥܹܕܿܬܵܐ ܓܘܼܫܡܵܐ ܕܲܟܼܝܵܐ 206 ܘܲܒܼܚܲܕܼ ܚܘܼܒܵܐ ܦܠܸܐ ܕܲܢܩܵܘܘܿܢ ܦܲܓܼܪܹ̈ܐ ܡܫܝܼܚܹ̈ܐ ܀ 207 : ܐܸܢ ܗܲܕܵܡܹ̈ܐ ܦܪܝܼܫܝܼܢ ܘܲܫܘܹܝܢ ܒܲܕܼܡܸܬܼܚܲܙ̈ܝܵܢ 208 ܟܡܵܐ ܢܸܬܼܙܩܘܼܢ ܙܵܘ̈ܥܹܐ ܟܣܲܝܵ̈ܐ ܨܹܝܕ ܟܲܣ̈ܝܵܬܼܵܐ ܀ 209 : ܦܪܝܼܫܝܼܢ ܪܸ̈ܓܼܠܹܐ ܒܣܘܼܥܪ̈ܵܢܲܝܗܘܿܢ ܚܲܕܼ ܨܹܝܕ ܚܲܒܼܪܹܗ 210 ܘܫܲܘܸܐ ܪܲܗܛܵܐ ܕܦܘܼܠܚܵܢܲܝ̈ܗܘܿܢ ܨܹܝܕܼ ܚܲܕܼ ܓܘܼܫܡܵܐ ܀ 211 : ܠܲܝܬܿ ܗܲܕܵܡܵܐ ܕܚܲܣܸܕܼ ܚܲܒܼܪܹܗ ܒܟܲܫܝܼܪܘܼܬܹܗ 212 ܘܠܵܐ ܐܸܬܼܝܲܥܲܢܘ ܘܲܥܠܲܒܼܘ ܐܘܼܟܼܠܵܐ ܕܣܘܼܢܩܵܢܲܝ̈ܗܘܿܢ ܀ 213 : ܒܛܲܟܼܣܵܐ ܕܪܸ̈ܓܼܫܹܐ ܢܚܘܼܪ ܒܲܚܕܵܕܹ̈ܐ ܐܲܝܟ ܦܵܪ̈ܘܿܫܹܐ 214 ܘܐܲܝܟ ܗܲܕܵܡܹ̈ܐ ܢܕܲܡܸܐ ܟܠܢܵܫ ܒܝܲܕܼ ܣܘܼܥܪ̈ܵܢܲܝܢ ܀ 215 : ܚܝܼܨ ܪܸܥܝܵܢܵܐ ܢܠܲܒܸܿܒܼ ܩܵܠܹܗ ܠܐܲܝܢܵܐ ܕܲܡܚܝܼܠ 216 ܘܢܸܥܨܘܿܒܼ ܚܲܫܹܗ ܒܣܲܡܵܐ ܕܣܲܒܼܪܵܐ ܕܠܵܐ ܡܸܬܼܦܲܟܲܗ ܀ 217 : ܢܲܟܼܠܸܐ ܒܙܲܠܝܼܾ ܢܲܦܫܵܐ ܕܠܐ ܢܸܙܕܲܠܲܠ 218 ܘܪܵܚܹ̇ܡ ܫܲܝܢܵܐ ܢܫܲܬܸܿܩ ܚܸܡܬܼܵܐ ܕܪ̈ܲܓܘܼܙܬܼܵܢܹܐ ܀ 219 ܥܪܝܼܡܵܐ ܠܚܲܣܝܼܪ ܗܵܘܢܵܐ ܠܡܸܕܲܥ ܩܘܼܫܬܵܐ : pb. 202 220 ܘܟܲܫܝܼܪ ܥܲܡܠܹ̈ܐ ܢܥܝܼܪ ܠܲܪ̈ܦܲܝܵܐ ܠܦܘܼܠܚܵܢ ܚܲܝܹ̈ܐ ܀ 221 : ܩܢܹܐ ܩܸܢܝܵܢܹ̈ܐ ܢܦܲܪܢܸܣ ܥܘܼܬܼܪܹܗ ܚܲܟܿܝܼܡܵܐܝܼܬܼ 222 ܘܚܲܣܝܼܪ ܢܸܟܼܣܹ̈ܐ ܢܸܛܲܪ ܢܲܦܫܹܗ ܡ̣ܢ ܪܘܼܛܵܢܵܐ ܀ 223 : ܚܠܝܼܡ ܗܲܕܵܡܹ̈ܐ ܠܵܐ ܢܫܝܼܛ ܝܲܨܪܹܗ ܠܐܲܝܢܵܐ ܕܲܣܓܼܝܼܦ 224 ܘܢܲܣܝܼܣ ܓܘܼܫܡܵܐ ܠܵܐ ܢܸܬܼܪܲܦܸܐ ܒܝܲܕܼ ܩܘܼܛܵܥܵܐ ܀ 225 : ܦܠܸܐ ܒܲܚܙܵܬܼܵܐ ܠܵܐ ܢܲܗܸܠ ܒܹܗ ܒܲܫܟܼܝܼܪ ܐܲܦܹ̈ܐ 226 ܘܲܣܥܸܐ ܚܸܙܘܵܐ ܠܵܐ ܬܸܟܼܪܸܐ ܠܹܗ ܕܥܲܠ ܡ̇ܢ ܗܵܟܲܢ ܀ 227 : ܡܗܝܼܪ ܒܲܣܘܵܕܼܵܐ ܛܲܟܸܿܣ ܡܸܠܲܝ̈ܟ ܡ̣ܢ ܫܘܼܒܼܗܵܪܵܐ 228 ܘܲܟܼܪܸܐ ܡܸܠܬܼܵܐ ܟܠܝܼ ܠܸܫܵܢܵܟ ܡ̣ܢ ܓܘܼܕܵܦܵܐ ܀ 229 : ܚܲܪܝܼܦ ܙܵܘ̈ܥܹܐ ܚܙܝܼ ܠܵܐ ܬܸܣܥܸܐ ܥܲܠ ܟܲܣ̈ܝܵܬܼܵܐ 230 ܘܲܒܼܗܝܼܠ ܗܵܘܢܵܐ ܠܵܐ ܬܸܬܼܡܲܬܿܢ ܨܹܝܕ ܝܘܼܠܦܵܢܵܐ ܀ 231 : ܪܵܚܹ̇ܡ ܟܸܣܦܵܐ ܠܵܐ ܬܸܬܼܝܲܥܲܢ ܠܡܸܣܲܒܼ ܕܲܐ̄ܚܪܹܝܢ 232 ܕܠܵܐ ܢܸܩܪܘܿܢܵܟ ܣܸܦܪ̈ܲܝ ܪܘܼܚܵܐ ܐܵܚܵܒܼ ܕܲܬܼܪܹܝܢ ܀ 233 : ܪܵܚܹ̇ܡ ܫܘܼܒܼܚܵܐ ܠܵܐ ܬܨܘܼܪ ܥܲܡܠܲܝ̈ܟ ܠܥܹܝܢ ܚܲܙܵܝܹ̈ܐ 234 ܕܠܵܐ ܬܸܫܬܵܘܬܲܦ ܒܗܵܝ̇ ܒܲܪܬܼ ܩܵܠܵܐ ܕܲܦܪܝܼܫܵܝܵܐ ܀ 235 : ܢܙܝܼܪ ܡ̣ܢ ܚܲܡܪܵܐ ܚܙܝܼ ܠܵܐ ܬܸܡܙܘܿܓܼ ܚܸܡܬܼܵܐ ܒܫܸܩܝܵܟ 236 ܕܲܠܡܵܐ ܬܸܪܘܸܐ ܒܫܸܩܝܵܐ ܕܪܘܼܓܼܙܵܐ ܘܬܸܥܛܹܐ ܗܵܘܢܵܟ ܀ 237 : ܐܲܡܝܼܢ ܨܵܐܹ̇ܡ ܚܣܘܿܠ ܪܸܥܝܵܢܵܟ ܡ̣ܢ ܣܲܢ̈ܝܵܬܼܵܐ 238 ܕܠܵܐ ܬܸܬܼܢܵܘܲܠ ܒܟܲܦܢܵܐ ܕܲܬܼܢܵܢ ܘܲܒܼܓܹܗܲܢܵܐ ܀ 239 : ܥܢܹܐ ܒܲܨܠܘܼܬܼܵܐ ܨܲܠܵܐ ܒܟܸܣܝܵܐ ܐܲܝܟ ܕܐܸܬܼܦܲܩܲܕܿܬܿ 240 ܕܲܠܡܵܐ ܢܣܲܪܸܩ ܫܘܼܒܼܚܵܐ ܣܪܝܼܩܵܐ ܥܲܡܠܹ̈ܐ ܕܢܲܦܫܵܟ ܀ 241 : ܢܟܸܦ ܒܲܚܝܵܪܹܗ ܠܵܐ ܬܸܬܼܒܲܩܸܐ ܒܫܘܼܦܪܵܐ ܕܐܲܦܹ̈ܐ 242 ܕܠܵܐ ܬܸܬܼܥܲܪܩܲܠ ܒܲܡܨܝܼ̈ܕܼܵܬܼܵܐ ܕܪܸܓܲܬܼ ܒܸܣܪܵܐ ܀ 243 : ܒܚܵܘܪܵܐ ܣܲܢܝܵܐ ܢܦܲܠ̣ܘ ܚܲܩܝܼܪܹ̈ܐ ܡ̣ܢ ܕܼܪ̈ܓܲܝܗܘܿܢ 244 ܘܚܵܒܼ݂ܘ ܓܲܢ̄ܒܵܪܹ̈ܐ ܡ̣ܢ ܚܘܼ̈ܬܼܚܵܬܹܐ ܕܦܸܓܼܥܵܐ ܕܐܲܦܹ̈ܐ ܀ 245 : ܚܵܘܪܵܐ ܕܥܲܝܢܹ̈ܐ ܦܲܟܼ݂ܪܹܗ ܠܫܸܡܫܘܿܢ ܓܲܢ̄ܒܵܪ ܚܲܝܠܵܐ 246 ܘܫܘܦܪܵܐ ܕܐܲܦܹ̈ܐ ܨܵܕܹܗ ܠܕܼܵܘܝܼܕܼ ܢܲܗܝܼܪ ܗܵܘܢܵܐ ܀ 247 : ܘܐܸܢ ܓܲܢ̄ܒܵܪܹ̈ܐ ܘܩܲܢ̈ܝܲܝ ܗܵܘܢܵܐ ܢܦܲܠ̣ܘ ܒܲܚܙܵܬܼܵܐ 248 ܡܲܢ ܠܵܐ ܢܸܛܲܪ ܚܝܵܪܵܐ ܕܥܲܝܢܵܘ̈ܗܝ ܡ̣ܢ ܬܘܼܩ̈ܠܵܬܼܵܐ ܀ 249 : ܥܲܝܢܵܐ ܪܦܝܼܬܼܵܐ ܗ̄ܝ̣ ܘܩܸܒܼܝܵܐ ܕܡܲܚ̈ܵܐ ܚܒܼܝܼܫ ܒܲܡܥܝܼܢܵܗ̇ 250 ܘܐܸܢ ܡܸܬܿܬܲܪܥܝܼܢ ܡܛܝܼܦܝܼܢ ܦܲܓܼܪܵܐ ܘܡܲܦܗܹܝܢ ܢܲܦܫܵܐ ܀ pb. 203 251 : ܐܲܚܘܿܕܼ ܢܲܟܼܦܵܐ ܬܲܪܥܵܐ ܕܥܲܝܢܲܝ̈ܟ ܘܛܲܪ ܒܵܒܼܵܬܼ̈ܟ 252 ܕܠܵܐ ܢܸܬܼܚܲܠܲܨ ܓܲܙܵܐ ܕܟܲܢܸܫܬܿ ܒܲܙܗܝܼܪܘܼܬܼܵܐ ܀ 253 : ܠܵܐ ܬܼܬܒܲܩܸܐ ܒܫܘܼܦܪܵܐ ܕܐܲܦܹ̈ܐ ܒܲܡܠܸܐ ܙܲܒܼܢܵܐ 254 ܕܲܠܡܵܐ ܬܸܗܘܸܐ ܫܟܼܝܼܪ ܒܲܚܙܬܼܵܐ ܒܲܚܠܘܿܠ ܪܵܘܡܵܐ ܀ 255 : ܐܵܦ ܐܲܢ̄ܬܿܝ ܚܵܘܵܐ ܟܲܣܵܝ ܐܲܦܲܝ̈ܟܿܝ ܒܢܲܚܬܵܐ ܢܲܟܼܦܵܐ 256 ܕܠܵܐ ܢܸܬܿܬܿܨܝܼܪܘܼܢ ܢܲܟܼܦܹ̈ܐ ܒܦܲܚܹ̈ܐ ܕܚܵܘܪܹܟܼܝ ܣܲܢܝܵܐ ܀ 257 : ܛܲܟܸܿܣܝ ܪܲܗܛܵܐ ܕܝܲܨܪܵܐ ܕܢܲܦܫܹܟܼܝ ܘܲܕܒܼܵܒܼܵܬܹ̈ܟܼܝ 258 ܕܠܵܐ ܢܸܬܿܬܲܩܠܘܼܢ ܪ̈ܵܕܝܲܝ ܒܐܘܼܪܚܵܐ ܒܲܫܒܼܝܼܠ ܥܲܝܢܲܝ̈ܟܿܝ ܀ 259 : ܚܘܼܪܝ ܬܲܩܢܵܐܝܼܬܿ ܘܨܲܒܸܿܬܼܝ ܢܲܦܫܹܟܼܷ ܒܲܟܼܢܝܼܟܼܘܼܬܼܵܐ 260 ܕܲܠܡܵܐ ܬܦܘܼܫܝܼܢ ܠܒܲܪ ܡ̣ܢ ܬܿܪܥܵܐ ܥܲܡ ܣܲܟܸ̈ܠܵܬܼܵܐ ܀ 261 : ܛܲܝܸܒܼܝ ܡܸܫܚܵܐ ܘܦܘܿܩܝ ܒܲܠܘܝܼܬܼܵܐ ܕܚܲܟܝܼ̈ܡܵܬܼܵܐ 262 ܕܲܠܡܵܐ ܢܸܕܼܥܲܟ ܠܲܡܦܹܝܕܼ ܚܘܼܒܹܿܟܼܝ ܘܬܸܗܘܹܝܢ ܓܘܼܚܟܵܐ ܀ 263 : ܠܵܐ ܬܸܨܛܲܒܿܬܼܝܼܢ ܒܨܸܒܼܬܵܐ ܕܐܲܦܹ̈ܐ ܒܲܪ̈ܵܝܵܬܼܵܐ 264 ܕܠܵܐ ܢܲܗܠܘܼܢ ܒܹܟܼܝ ܫܵܝܪܲܝ ܫܲܦܝܼܪ ܒܫܘܼܦܪܵܐ ܕܢܲܦܫܵܐ ܀ 265 : ܟܠܵܝ ܗܲܠܟܼܵܬܹ̈ܿܟܼܷܝ ܥܲܡ ܒܵܒܼܵܬܹ̈ܟܼܝ ܡ̣ܢ ܣܲܢ̈ܝܵܬܼܵܐ 266 ܕܠܵܐ ܢܸܩܪܘܿܢܹܟܼܝ ܟܹܐܦܵܐ ܨܚܲܬܬܼܵܐ ܕܫܲܕܼܝܵܐ ܒܫܘܼܩܵܐ ܀ 267 : ܚܘܼܪܝ ܘܐܸܬܼܒܲܝܲܢܝ ܕܦܚܵܐ ܥܲܝܢܹܟܼܝ ܘܨܸܒܼܬܵܐ ܕܐܲܦܲܝ̈ܟܿܝ 268 ܘܒܹܟܼܝ ܡܸܬܿܬܿܨܝܼܕܼܝܢ ܪܼ̈ܓܼܫܹܐ ܘܙܵܘܥܹ̈ܐ ܐܲܝܟ ܕܲܒܼܦܲܝܵܐ ܀ 269 : ܦܲܚܵܐ ܐܢ̄ܬܿܝ ܟܠܹܟܼܝ ܕܲܛܡܝܼܪ ܒܐܲܪܥܵܐ ܩܕܼܵܡ ܗܲܠ̈ܟܼܵܬܼܵܐ 270 ܘܠܵܐ ܐ̄ܢܵܫ ܝܵ̇ܕܲܥ ܕܐܲܝܟܲܢ ܢܵܦܹ̇ܠ ܒܲܡܨܝܼ̈ܬܹܟܼܝ ܀ 271 : ܒܩܸܛܪܹ̈ܐ ܨܢܝܼܥܹ̈ܐ ܙܩܝܼܪܝܼܢ ܢܸܫ̈ܒܹܿܐ ܕܲܪ̈ܓܲܝܼܓܼܵܬܹܟܼܝ 272 ܘܣܲܓܿܝܼ ܥܲܣܩܵܐ ܠܡܸܬܼܦܲܠܵܛܘܼ ܡ̣ܢ ܨܸܢܥܵܬܹ̈ܟܼܝ ܀ 273 : ܠܚܲܓܼܠܵܐ ܕܵܡ̇ܝܲܬܿܝ ܕܩܵܪܹܐ ܠܡܵܘܬܵܐ ܠܲܒܼܢܲܝ̈ ܓܸܢܣܹܗ 274 ܘܲܒܼܢܸܥ̈ܡܵܬܹܗ ܩܵܛܹ̇ܠ ܚܲܒܼܪ̈ܵܘܗܝ ܘܡܵܐܹ̇ܬܼ ܐܵܦ ܗܘ̤ ܀ 275 : ܒܲܕܼܡܘܼܬܼ ܚܲܓ̣ܠܵܐ ܡܚܲܬܼܚܸܬܼ ܚܸܙܘܹܟܼܝ ܠܲܕܼܚܵܐܲܪ ܒܹܟܼܝ 276 ܘܲܒܼܫܘܼܓܵܫܲܝ̈ܟܿܝ ܨܵܝ̇ܕܲܬܿܝ ܫܲܒܼܪܹ̈ܐ ܐܲܝܟ ܦܵܪ̈ܲܚܬܼܵܐ ܀ 277 : ܡܵܘܬܵܐ ܥܦܝܼܦܵܐ ܚܒܼܝܼܫ ܒܲܩܠܘܼܒܼܝܵܐ ܕܝܲܨܪܹܟܼܝ ܒܝܼܫܵܐ 278 ܘܩܵܪܹܐ ܠܐ̄ܢܵܫܵܐ ܠܘܵܬܼ ܐܲܒܼܕܵܢܵܐ ܐܲܝܟ ܕܲܠܫܲܝܢܵܐ ܀ 279 ܠܠܸܩܛܵܐ ܕܵܡܹ̇ܐ ܡܲܡܠܠܵܐ ܕܦܘܼܡܹܟܼܝ ܩܕܼܵܡ ܗܸܕܼܝܘܿܛܹ̈ܐ : pb. 204 280 ܘܡܵܐ ܕܐܸܬܼܪܲܓܼܪܲܓܼܘ ܠܡܹܐܟܲܠ ܡܸܢܹܗ ܡ̣ܝܼܢܼܘ ܒܲܚܛܝܼܬܼܵܐ ܀ 281 : ܠܲܝܬܿ ܨܲܝܵܕܼܵܐ ܕܲܡܗܝܼܪ ܡܸܢܹܟܼܝ ܠܲܡܨܵܕܸ ܐ̄ܢܵܫܵܐ 282 ܘܠܲܝܬܿ ܦܵܪܲܚܬܵܐ ܕܩܵܪܝܵܐ ܫܲܦܝܼܪ ܐܲܝܟ ܫܘܼܓܵܫܲܝܟܿܝ ܀ 283 : ܥܪܝܼܡܲܬܿܝ ܣܲܓܿܝܼ ܠܐܘܼܡ̇ܢܘܼܬܼܵܐ ܕܨܲܝܕܵܐ ܕܐ̄ܢܵܫܵܐ 284 ܘܠܵܐ ܐ̄ܢܵܫ ܝܵ̇ܕܲܥ ܠܲܡܬܲܢܵܝܘܼ ܙܢܲܝ̈ ܨܸܢ̈ܥܵܬܹܟܼܝ ܀ 285 : ܚܲܟܿܝܼܡ ܝܲܨܪܹܟܼܝ ܠܡܸܩܪܵܐ ܒܣܸܦܪ̈ܵܘܗܝ ܕܩܵܛܹ̇ܠ ܐ̄ܢܵܫܵܐ 286 ܘܲܫܒܲܪ ܠܸܒܹܿܟܼܝ ܠܡܸܬܼܗܲܓܵܝܘܼ ܒܚܸܟܼܡܲܬܼ ܩܘܼܫܬܵܐ ܀ 287 : ܗܘ̤ܝܘܼ ܗܘ̤ܵܐ ܠܹܟܼܝ ܪܲܒܵܐ ܡܗܝܼܪܵܐ ܡ̣ܢ ܫܘܼܪܵܝܵܐ 288 ܘܒܲܟܼܬܼܝܼ̈ܒܼܵܬܹܗ ܩܪܲܝܬܿܝ ܘܐܸܬܼܗܲܓܿܝܼܬܿܝ ܘܲܚ̣ܛܲܝܬܿܝ ܘܐܲܚܛܝܼܬܿܝ ܀ 289 : ܦܘܼܫܝ ܡ̣ܢ ܗܸܪܓܲܗ ܕܣܵܦܪܵܐ ܢܟܼܝܼܠܵܐ ܡܲܠܸܦ ܙܹܐܦܵܐ 290 ܘܬܼܵܝ ܐܸܬܼܗܲܓܵܝ ܒܣܸܦܪܲܝ ܪܘܼܚܵܐ ܕܡܲܩܢܹܝܢ ܚܲܝܹ̈ܐ ܀ 291 : ܠܵܐ ܬܸܬܿܕܡܹܝܢ ܠܚܵܘܵܐ ܐܸܡܹܟܼܝ ܕܫܸܡܥܲܬ̤ ܡܸܠܟܹܿܗ 292 ܘܐܸܟܼܠܲܬ̤ ܦܹܐܪܵܐ ܘܝܸܠܕܲܬ̤ ܡܵܘܬܵܐ ܠܲܕܼܒܼܝܬܼ ܐܵܕܸܵܡ ܀ 293 ܗܵܐ ܬܘܼܒܼ ܬܵܘܥܹܝܢ ܡܸܪܲܬܼ ܡ̇ܘܬܵܐ ܒܝܲܕܼ ܨܸܢܥܵܬ̈ܟܼܝ ܀ 294 : ܟܲܕܿܘܼ ܩܛܲܠ̣ܬܿܝܼܢ ܒܐܘܼܟܼܠܵܐ ܕܦܹܐܪܵܐ ܕܪܸܓܼܬܼ ܐܸܡܹܟܼܝ 295 ܠܵܐ ܬܡܝܼܬܼܝܼܢܲܢ ܒܪܸܓܲܬܼ ܒܸܣܪܵܐ ܐܲܝܟ ܕܲܒܼܦܹܐܪܵܐ ܀ 296 : ܦܘܼܫܝ ܠܵܐ ܬܸܗܘܹܝܢ ܡܨܝܼܕܿܬܵܐ ܕܥܵܘ̣ܠܵܐ ܩܕܼܵܡ ܚܲܙܵܝܹ̈ܐ 297 ܕܗܵܐ ܐܸܬܼܦܲܟܪܘ ܟܠ ܡܘܼܫ̈ܚܵܬܼܵܐ ܒܢܸܫ̈ܒܹܐ ܕܐܲܦܲܝ̈ܟܿܝ ܀ 298 : ܠܘܲܝ ܣܲܢܝܵܐ ܗ̣̄ܘܲܝܬܿܝ ܒܚܸܙܘܵܐ ܕܐܲܦܲܝ̈ܟܿܝ ܐܲܝܟ ܪܸܥܝܵܢܹܟܼܝ 299 ܕܕܲܡ ܓܵܥܨܝܼܢ ܗ̄ܘ̣ܵܘ ܫܲܒܼܪܵܝ ܠܸܒܵܐ ܡ̣ܢ ܣܲܢܝܘܼܬܹܟܼܝ ܀ 300 : ܐܘܲܝ ܠܵܐ ܣܓܼܝܼ ܠܹܟܼܝ ܨܸܒܼܬܵܐ ܕܐܲܦܹ̈ܐ ܘܡܲܪ̈ܓܵܢܝܵܬܼܵܐ 301 ܟܲܒܲܪ ܡܲܗܡܹܝܢ ܗ̄ܘ̣ܵܘ ܪ̈ܵܚܡܲܝ ܨܸܒܼܬܵܐ ܡ̣ܢ ܥܸܢܝܵܢܹܟܼܝ ܀ 302 : ܡܲܢ ܕܹܝܢ ܐܲܪܡܝܼ ܩܹܐܡ̇ܐ ܒܥܲܝܢܲܝ̈ܟܿܝ ܘܲܒܼܗܲܠ̈ܟܼܬܹܟܼܝ 303 ܘܐܲܥܸܠ ܚܲܒܼܫܹܟܼܝ ܒܓܼܵܘ ܢܵܡܲܪܬܵܐ ܐܲܝܟ ܚܲܝ̈ܘܵܬܼܵܐ ܀ 304 : ܡܲܢ ܕܹܝܢ ܐܲܣܪܹܗ ܠܝܲܨܪܹܟܼܝ ܒܝܼܫܵܐ ܒܙܲܝܢܵܐ ܟܠܫܵܥ 305 ܟܒܲܪ ܫܵܠܹ̇ܐ ܗ̄ܘ̣ܵܐ ܩܵܠܵܐ ܕܕܼܵܠܲܚ̇ ܫܲܝܢܵܐ ܕܐ̄ܢܵܫܵܐ ܀ 306 : ܡܲܢ ܕܹܝܢ ܐܲܪܡܝܼ ܛܲܒܼܥܵܐ ܕܫܸܬܼܩܵܐ ܥܲܠ ܠܸܫܵܢܹܟܼܝ 307 ܟܒܲܪ ܦܵܐܹ̇ܫ ܗ̄ܘ̣ܵܐ ܡ̣ܢ ܕܲܠܡܸܚܪܲܒܼ ܣܸܕܼܪܹ݁ܐ ܕܐ̄ܢܵܫܵܐ ܀ 308 : ܛܘܼܒܼܵܘܗܝ ܠܐܲܝܢܵܐ ܕܣܲܟܲܪ ܐܸܕܢܵܘ̈ܗܝ ܘܠܵܐ ܨܵܬܼ ܡܸܠܲܝ̈ܟܿܝ 309 ܘܲܗܘ̤ܵܐ ܚܲܪܫܵܐ ܠܘܵܬܼ ܥܸܢܝܵܢܵܐ ܕܙܲܠܝܼܠܘܼܬܹܟܼܝ ܀ 310 : ܛܘܼܒܼܵܘܗܝ ܠܐܲܝܢܵܐ ܕܟܲܕܼ ܥܲܡܹܟܼܝ ܗ̄ܘ̣ ܠܵܘ ܥܲܡܟܼܝ ܗ̄ܘ̣ 311 ܘܲܥܡ݂ܲܪ ܥܲܡܹܟܼܝ ܘܲܢ̣ܛܲܪ ܢܲܦܫܹܟ ܡ̣ܢ ܢܸܟܼܝܵܢܲܝ̈ܟܿܝ ܀ 312 : ܛܘܼܒܼܵܘܗܝ ܠܐܲܝܢܵܐ ܕܠܵܐ ܛܥ̣ܵܐ ܒܫܲܪܒܹܿܟܼܝ ܢܝܼܫܵܐ ܕܡܸܠܵܘܗܝ 313 ܘܠܵܐ ܐܸܬܿܕܵܘܲܕܼ ܒܲܗ̈ܦܵܟܼܵܬܼܵܐ ܕܙܲܠܝܼܠܘܼܬܹܟܼܝ ܀ pb. 205 314 : ܒܫܲܪܒܹܿܟܼܝ ܐܲܣܛܝܼܬܼ ܡ̣ܢ ܡܲܪܕܲܝܼܬܼܵܐ ܕܲܫܒܼܝܼܠ ܡܸܠܲܝ̈ 315 ܕܲܚܙܹ̇ܝܬܼ ܕܲܣܓܼܝܼܘ ܦܲܚܹ̈ܐ ܕܢܸܟܼܠܲܝ̈ܟܿܝ ܕܠܵܐ ܡܸܢܝܵܢܵܐ ܀ 316 : ܫܲܪܒܹܿܟܼܝ ܢܲܓܼܕܲܢܝ ܡ̣ܢ ܥܸܢܝܵܢܵܐ ܕܲܠܘܵܬܼ ܟܠ ܐ̄ܢܵܫ 317 ܕܲܚܙܹ̇ܝܬܼ ܕܐܲܣܝܼܪ ܥܵܠܡܵܐ ܟܠܹܗ ܒܥܸܢܝܵܢ ܚܘܼܒܹܿܟܼܝ ܀ 318 : ܠܵܐ ܡ̣ܢ ܒܝܼܫܘܼ ܐܸܟܼܠܹ̇ܬܼ ܩܲܪ̈ܨܲܝܟܿܝ ܐܲܝܟ ܡ̇ܐ ܕܲܣܒ݂ܲܪܬܿܝ 319 ܘܠܵܘ ܠܹܟܼܝ ܓܲܢܝܼܬܼ ܐܸܠܵܐ ܠܝܲܨܪܹܟܼܝ ܕܚܵܛܹ̇ܐ ܘܡܲܚܛܹܐ ܀ 320 : ܐܵܦ ܠܹܗ ܠܝܲܨܪܹܟܼܝ ܠܵܐ ܓܲܢܝܼܬܹܿܗ ܐܲܝܟ ܕܲܠܒܼܝܼܫܵܐ 321 ܐܸܠܵܐ ܕܟܲܕܼ ܛܵܒܼ ܡܲܒܼܐܸܫ ܟܠܢܵܫ ܠܹܗ ܘܲܠܚܒܼܪ̈ܵܘܗܝ ܀ 322 : ܠܵܘ ܒܲܟܼܝܵܢܵܐ ܐܲܣܝܼܪ ܝܲܨܪܹܟܼܝ ܐܲܝܟ ܫܲܬܿܝܼܩܹ̈ܐ 323 ܘܠܵܘ ܒܲܠܚܘܿܕܲܝܟܿܝ ܩܲܢܝܲܬܿܝ ܙܵܘܥܹ̈ܐ ܠܘܵܬܼ ܚܘܼܬܼܚܵܬܹ̈ܐ ܀ 324 : ܫܘܸܐ ܗ̄ܘ̣ ܒܘܼܚܪܵܢܵܐ ܕܦܵܪܘܿܫܘܼܬܹܟܼܝ ܒܲܕܼܡܘܼܬܼ ܓܲܒܼܪܵܐ 325 ܘܐܸܢ ܫܵܦܲܪ ܠܹܟܼܝ ܠܵܐ ܡܸܬܼܒܲܨܪܲܬܿܝ ܡ̣ܢ ܦܘܼܠܚܵܢܹܗ ܀ 326 : ܚܲܕܼ ܗ̄ܘ̣ ܝܲܨܪܵܐ ܕܦܵܪܘܿܫܘܼܬܼܵܐ ܕܓܲܒܼܪܹ̈ܐ ܘܢܸܫܹ̈ܐ 327 ܘܚܲܕܼ ܗ̄ܘ̣ ܚܲܝܠܵܐ ܘܚܹܐܪܘܼܬܼ ܢܲܦܫܵܐ ܕܙܵܟܹ̇ܐ ܘܚܵܐܹ̇ܒܼ ܀ 328 : ܠܵܐ ܗ̄ܘ̣ܵܐ ܬܸܓܼܡܵܐ ܕܢܸܫܹ̈ܐ ܡܲܣܠܲܝ ܨܼܝܕܼ ܝܵ̇ܕܲܥ ܟܠ 329 ܐܸܠܵܐ ܝܲܨܪܵܐ ܕܡܲܪ̈ܵܚܬܼܵܐ ܕܠܵܐ ܡܸܬܼܟܲܚܲܕܸ ܀ 330 : ܠܵܘ ܥܸܢܝܵܢܵܐ ܕܲܟܼܢܝܼ̈ܟܼܵܬܼܵܐ ܡܲܚܛܸܐ ܠܐ̄ܢܵܫܵܐ 331 ܐܸܠܵܐ ܫܸܕܠܵܐ ܕܙܲܠܝܼ̈ܠܵܬܼܵܐ ܡܲܦܗܸܐ ܠܫܲܒܼܪܹ̈ܐ ܀ 332 : ܠܵܐ ܛܡܲܐ ܢܸܩܦܵܐ ܕܫܵܘܬܵܦܘܼܬܼܵܐ ܕܫܲܪܝܼܪ̈ܵܬܼܵܐ 333 ܐܸܠܵܐ ܒܝܼܫܘܼ ܫܸܩܝܵܐ ܨܲܚܢܵܐ ܕܕܲܠܵܐ ܢܵܡܘܿܣ ܀ 334 : ܕܲܟܼܝܵܐ ܗ̄ܝܼ ܐܲܢ̄ܬܿܬܼܵܐ ܟܲܕܼ ܪܲܚܝܼܩܵܐ ܡ̣ܢ ܨܲܚܢܘܼܬܼܵܐ 335 ܘܩܲܕܿܝܼܫ ܘܲܕܼܟܸܐ ܢܸܩܦܵܐ ܕܥܲܡܵܗ̇ ܘܝܲܠܕܵܐ ܕܡܸܢܵܗ̇ ܀ 336 : ܫܲܘܝܵܐ ܗ̄ܝܼ ܒܥܲܡܠܹ̈ܐ ܘܲܒܼܦܘܼܪܥܵܢܵܐ ܗܝ̤ ܘܐܵܦ ܓܲܒܼܪܵܗ̇ 337 ܘܐܲܟܲܚ̄ܕܼ ܝܵܪܬܿܝܼܢ ܥܘܼܡܪܵܐ ܕܙܲܒܼܢܵܐ ܘܡܲܠܟܿܘܼܬܼ ܪܵܘܡ̇ܐ ܀ 338 : ܗܵܪܟܵܐ ܦܪܝܼܫܝܼܢ ܒܐܸܣܟܹܿܡܲܝ̈ܗܘܿܢ ܚܲܕܼ ܡ̣ܢ ܚܲܒܼܪܹܗ 339 ܠܗܲܠ ܠܲܝܬܿ ܕܸܟܼܪܹ̈ܐ ܘܠܵܐ ܢܸܩ̈ܒܼܵܬܼܵܐ ܕܚܲܕܼܘܼ ܟܝܵܢܵܐ ܀ 340 : ܘܐܸܢ ܚܲܕܼ ܐܸܢܘܿܢ ܒܐܲܬܼܪܵܐ ܕܲܕܟܸܐ ܡ̣ܢ ܢܸܟܼܝܵܢܹ̈ܐ 341 ܠܵܐ ܐ̄ܢܵܫ ܢܸܦܪܘܿܫ ܡܸܕܲܡ ܕܐܲܫܘܝܼ ܐܲܠܵܗ ܟܠܵܐ ܀ 342 : ܚܲܕܼ ܗ̄ܘ̣ ܟܝܵܢܵܐ ܕܓܲܒܼܪܹ̈ܐ ܘܢܸܫܹ̈ܐ ܘܚܲܕܼ ܒܵܪܘܿܝܵܐ 343 ܘܲܠܚܲܕܼ ܢܝܼܫܵܐ ܘܵܠܹ̇ܐ ܕܢܸܚܢܘܿܢ ܒܣܘܼܥܪ̈ܵܢܲܝܗܘܿܢ ܀ 344 : ܠܵܐ ܠܲܡ ܓܲܒܼܪܵܐ ܠܒܲܪ ܡ̣ܢ ܐܲܢ̄ܬܿܬܼܵܐ ܒܗܲܝܡܵܢܘܼܬܼܵܐ 345 ܐܵܦܠܵܐ ܐܲܢ̄ܬܿܬܼܵܐ ܠܒܲܪ ܡ̣ܢ ܓܲܒܼܪܵܐ ܒܕܸܚܠܲܬܼ ܩܘܼܫܬܵܐ ܀ 346 : ܓܲܒܼܪܵܐ ܢܡܲܠܹܐ ܕܘܼܟܲܬܼ ܪܹܫܵܐ ܠܢܸܫܹ̈ܐ ܪܸ̈ܓܼܠܹܐ 347 ܘܐܲܢ̄ܬܿܬܼܵܐ ܬܸܪܕܸܿܐ ܒܛܲܟܼܣܵܐ ܕܲܦܠܸܐ ܠܪܸ̈ܓܼܠܹܐ ܕܲܠܬܲܚܬܿ ܀ 348 : ܢܸܗܘܸܐ ܓܲܒܼܪܵܐ ܐܲܝܟ ܠܸܫܵܢܵܐ ܟܸܢܵܪ ܡܸܢܹ̈ܐ 349 ܘܢܙܸܪܘܿܥ ܟܠ ܫܵܥ ܩܵܠܹ̈ܐ ܢܲܟܼܦܹ̈ܐ ܒܐܸܕܼܢܲܝ̈ ܢܵܫܹ̈ܐ ܀ 350 : ܢܨܘܼ̈ܬܼܵܢ ܢܸܫܹ̈ܐ ܩܵܠ ܦܸܬܼܓܼܵܡܵܘ̈ܗܝ ܒܗܲܝܡܵܢܘܼܬܼܵܐ 351 ܘܢܸܬ̈ܠܵܢ ܦܸܐܪܹ̈ܐ ܕܕܲܟܼܝܘܼܬܼ ܢܲܦܫܵܐ ܣܲܒܼܪܵܐ ܘܚܘܼܒܵܐ ܀ pb. 206 352 : ܠܵܐ ܢܸܬܿܛܲܠܡܘܼܢ ܩܵܠܲܝ̈ ܦܘܼܡܹܗ ܕܐܲܝܢܵܐ ܕܙܵܪܲܥ 353 ܘܠܵܐ ܡܲܫܡܲܥܬܼܵܐ ܬܟܼܘܼܡ ܥܲܠ ܙܲܪܥܵܐ ܕܡܸܠܲܬܼ ܚܲܝ̈ܐ ܀ 354 : ܙܪܘܿܥ ܐܲܢ̄ܬܿ ܓܲܒܼܪܵܐ ܡܸܠܲܬܼ ܚܲܝܹ̈ܐ ܒܐܸܕܢܲܝ̈ ܢܸܫܹ̈ܐ 355 ܘܐܲܢ̄ܬܹܿܝܢ ܢܸܫܹ̈ܐ ܩܲܒܸܿܠ̈ܝ ܘܲܫܡܲܥܝ̈ ܠܣܵܗܕܿܘܼܬܼ ܓܲܒܼܪܹ̈ܐ ܀ 356 : ܚܵܘܒܲܬܼ ܚܘܼܒܵܐ ܚܲܝܵܒܼܝܼܢܲܢ ܚܲܕ ܨܼܝܕܼ ܚܲܒܼܪܹ̈ܐ 357 ܦܪܘܿܥܘ ܠܲܚܕܼܵܕܹ̈ܐ ܘܲܠܒܼܵܪܘܿܝܵܐ ܐܲܚܕܵܐ ܕܦܲܐܝܵܐ ܀ 358 : ܚܘܼܒܵܐ ܕܲܟܼܝܵܐ ܡܨܸܐ ܦܵܪܲܥ ܠܵܗ̇ ܠܚܵܘܒܲܬܼ ܐ̄ܢܵܫܵܐ 359 ܘܗܘ̤ ܥܵܒܹ̇ܕܼ ܠܲܢ ܪ̈ܲܚܡܹܐ ܠܟܲܣܝܵܐ ܘܲܠܪ̈ܘܼܚܵܢܹܐ ܀ 360 : ܐܲܚܸܒܼܘ ܓܲܒܼܪܹ̈ܐ ܚܕܼܵܐ ܬܼܵܘܕܲܝܼܬܼܵܐ ܕܚܲܕܼ ܒܵܪܘܿܝܵܐ 361 ܘܲܪ̈ܚܲܡܝ ܢܸܫܹ̈ܐ ܚܕܼܵܐ ܫܲܘܝܘܼܬܵܐ ܕܚܲܕܼ ܐܲܠܵܗܵܐ ܀ 362 : ܐܘܕܼܵܘ ܫܲܦܝܼܪ ܐܲܟܼܡܵܐ ܕܲܦܐܹܐ ܠܝܲܨܪܵܐ ܕܲܒܼܟܼܘܿܢ 363 ܚܕܵܐ ܐܝܼܬܼܘܼܬܼܵܐ ܘܝܲܕܼ ܫܘܼܠܛܵܢܵܐ ܩܢܘܿܡܹ̈ܐ ܬܠܵܬܐ ܀ 364 : ܐܵܘܕܵܘ ܕܐܝܼܬܼܵܘܗܝ ܟܝܵܢܵܐ ܫܲܘܝܵܐ ܕܠܵܐ ܡܸܬܼܦܲܠܲܓܼ 365 ܘܐܝܼܬܼܵܘܗܝ ܡܸܡܬܼܘܿܡ ܐܲܟܼܡܵܐ ܕܐܝܼܬܼܵܘܗܝ ܕܠܵܐ ܫܘܼܪܵܝܵܐ ܀ 366 : ܐܵܘܕܼܵܘ ܕܐܝܼܬܼܵܘܗܝ ܐܲܒܼܵܐ ܘܲܒܼܪܵܐ ܘܪܘܼܚܵܐ ܕܡܸܢܹܗ 367 ܚܲܕܼ ܝܵܠܘܿܕܼܵܐ ܘܚܲܕܸ ܝܼܠܝܼܕܼܵܐ ܘܚܲܕ ܢܵܦܘܿܩܵܐ ܀ 368 : ܐܵܘܕܵܘ ܒܐܲܒܼܵܐ ܕܠܵܐ ܐܝܼܬܼ ܐܸܡܲܬܼܝ ܕܠܵܘ ܐܲܒܼܵܐ ܗ̄ܘ̣ܵܐ 369 ܘܗܲܝܡܸܢܘ ܒܲܒܼܪܵܐ ܕܠܵܐ ܐܝܼܬܼ ܙܲܒܼܢܵܐ ܒܹܝܬܼ ܠܹܗ ܠܐܲܒܼܘܼܗܝ ܀ 370 : ܩܲܠܸܣܘ ܘܐܵܘܪܸܒܼܘ ܠܪܘܼܚܵܐ ܕܐܝܼܬܼܵܘܗܝ ܚܲܕܼ ܒܐܝܼܬܼܘܬܼܵܐ 371 ܘܠܵܐ ܒܨܝܼܪ ܘܲܙܥܘܿܪ ܡ̣ܢ ܫܘܼܠܛܵܢܵܐ ܕܐܲܒܼܵܐ ܘܲܒܼܪܵܐ ܀ 372 : ܩܪܵܘ ܬܲܩܢܵܐܝܼܬܼ ܐܲܒܼܵܐ ܘܲܒܼܪܵܐ ܘܪܘܼܚܵܐ ܕܩܘܼܕܼܫܵܐ 373 ܟܝܵܢܵܐ ܕܲܫܘܸܐ ܘܠܵܐ ܡܸܬܼܦܲܠܲܓܼ ܒܝܲܕܼ ܫܘܼܚܠܵܦܵܐ ܀ 374 : ܠܵܐ ܡܸܫܬܲܚܠܲܦ ܐܲܠܵܗ ܟܠܵܐ ܡ̣ܢ ܡܵܐ ܕܐܝܼܬܼܵܘܗܝ 375 ܘܠܵܐ ܡܸܣܬܲܝܲܟ ܟܝܵܢ ܐܝܼܬܼܘܼܬܹܗ ܠܓܼܵܘ ܡ̣ܢ ܣܵܟܼܵܐ ܀ 376 : ܠܲܝܬܿ ܠܲܕܝܵܢܹܗ ܕܬܸܚܙܹܝܘܗܝ ܥܲܝܢܵܐ ܒܪܸ̈ܓܼܫܹܐ ܕܲܠܒܲܪ 377 ܘܠܵܐ ܩܢܹܐ ܩܵܠܵܐ ܡܸܬܼܪܲܓܼܫܵܢܵܐ ܐܲܝܟ ܦܲܓܼܪ̈ܢܹܐ ܀ 378 ܐܝܼܬܼܝܵܐ ܗ̄ܘ̣ ܟܠܹܗ ܘܟܲܣܝܵܐ ܗ̄ܘ̣ ܟܠܹܗ ܘܫܲܘܝܵܐ ܗ̄ܘ̣ ܟܠܹܗ ܀ 379 ܘܲܓܼܡܝܼܪ ܟܠܹܗ ܒܐܲܠܵܗܘܼܬܹܗ ܘܥܵܒܼܘܿܕܘܼܬܹܗ ܀ 380 : ܪܸܡܙܹܗ ܬܲܩܸܢ ܫܡܲܝܵܐ ܘܐܲܪܥܵܐ ܘܟܼܠܡܵܐ ܕܲܒܼܗܘܿܢ 381 ܘܡ̣ܢ ܠܵܐ ܡܸܕܸܿܡ ܒܝܼܪܵܐ ܟܠܡܸܕܹܿܡ ܕܲܟܼܣܸܐ ܘܲܓܼܠܹܐ ܀ 382 : ܙܲܒܼܢܵܐ ܬܲܚܸܡ ܠܲܥܒܼܵܕܼ ܐܝܼܕܵܘ̈ܗܝ ܐܲܝܟ ܕܲܫܦ݂ܲܪ ܠܹܗ 383 ܘܐܸܡܲܬܼܝ ܕܲܨܒܼܵܐ ܐܲܝܬܲܝ ܠܓܸܠܝܵܐ ܟܲܣܝܘܼܬܼ ܚܘܼܒܹܿܗ ܀ 384 : ܡܸܛܠ ܚܘܼܒܹܿܗ ܒܝܼܪܵܐ ܟܠ ܡܸܕܲܡ ܘܠܵܘ ܠܲܢܝܵܚܹܗ 385 ܘܲܠܬܼܘܼܩܵܢܵܘ̈ܗܝ ܚܵܘܝܼ ܚܲܝܠܹܗ ܘܠܵܘ ܠܐܝܼܬܼܘܼܬܹܗ ܀ 386 : ܗܘ̤ ܬܲܩܸܢ ܟܠ ܡ̣ܢ ܠܵܐ ܡܸܕܲܡ ܒܚܹܝܠ ܨܸܒܼܝܵܢܹܗ 387 ܘܗܘ̤ ܚܲܕܲܬܼ ܟܠ ܒܫܘܼܠܵܡ ܙܲܒܼܢܹ̈ܐ ܒܲܨܠܸܡ ܨܲܠܡܗ ܀ pb. 207 388 : ܕܝܼܠܹܗ ܐܝܼܬܼܵܘܗܝ ܗܘܵܝܵܐ ܩܲܕܡܵܐ ܕܡ̣ܢ ܠܵܐ ܡܸܕܲܡ 389 ܐܵܦ ܚܘܼܕܵܬܼܵܐ ܕܲܒܼܚܲܕܼ ܐܝܼܬܼܵܘܗܝ ܕܝܼܠܹܗ ܀ 390 : ܒܩܲܕܡܵܐ ܬܲܩܸܢ ܡ̣ܢ ܠܵܐ ܡܸܕܲܡ ܐܲܝܟ ܥܵܒܼܘܿܕܵܐ 391 ܘܗܵܫܵܐ ܚܲܕܲܬܼ ܠܲܥܒܼܵܕܼ ܐܝܼܕܵܘ̈ܗܝ ܐܲܝܟ ܚܲܟܿܝܼܡܵܐ ܀ 392 : ܬܲܩܸܢ ܟܠܵܐ ܘܚܲܕܲܬܼ ܟܠܵܐ ܚܲܟܿܝܼܡܵܐܝܼܬܼ 393 ܐܲܝܟ ܡ̇ܐ ܕܲܦܐܹܐ ܠܚܹܝܠ ܐܝܼܬܼܘܼܬܹܗ ܕܲܟܼܣܸܐ ܡ̣ܢ ܟܠ ܀ 394 : ܒܲܨܠܸܡ ܐ̄ܢܵܫܵܐ ܫܲܠܸܡ ܥܲܡܠܹܗ ܒܪܵܫܝܼܬܼ ܕܲܒܼܪܵܐ 395 ܘܲܒܼܒܲܪܢܵܫܵܐ ܚܲܕܲܬܼ ܘܐܲܚܝܼ ܒܫܘܼܠܵܡ ܙܲܒܼܢܹ̈ܐ ܀ 396 : ܒܬܼܘܼܩܵܢ ܐ̄ܢܵܫܵܐ ܚܒ݂ܲܫ ܟܠ ܡܸܕܲܡ ܐܲܝܟ ܕܲܒܼܒܲܝܬܵܐ 397 ܘܒܲܨܠܸܡ ܐ̄ܢܵܫܵܐ ܥܡ݂ܲܪ ܨܸܒܼܝܵܢܹܗ ܐܲܝܟ ܕܲܒܼܢܵܘܣܵܐ ( ܐ ) ܀ 398 : ܒܐ̄ܢܵܫܵܐ ܐܲܣܪܹܗ ܠܟܼܠܹܗ ܚܲܝܠܵܐ ܕܒܼܵܪܿܘܿܝܘܼܬܹܗ 399 ܘܲܒܼܒܲܪܢܵܫܵܐ ܡܚܲܕܲܬܼ ܟܠܑܵܐ ܘܕܼܵܐܹ̇ܢ ܟܠܵܐ ܀ 400 : ܒܨܲܠܡܹܗ ܟܲܢܝܹܗ ܠܲܨܠܸܡ ܐ̄ܢܵܫܵܐ ܟܲܕܼ ܬܲܩܸܢ ܟܠ 401 ܘܒܹܗ ܡܸܬܼܚܵܘܸܐ ܐܲܝܟ ܕܲܒܼܨܲܠܡܵܐ ܟܲܕܼ ܕܵܐܹ̇ܝܢ ܟܠ ܀ 402 : ܠܲܨܠܸܡ ܐ̄ܢܵܫܵܐ ܚܵܙܹ̈ܝܢ ܐ̄ܢܵܫܵܐ ܘܪ̈ܘܼܚܵܢܵܝܹܐ 403 ܕܥܵܒܹ̇ܕܼ ܕܝܼܢܵܐ ܘܒܼܵܚܲܪ ܥܵܘ̣ܠܵܐ ܘܡܲܣܠܸܐ ܘܓܼܵܒܹ̇ܐ ܀ 404 : ܒܗܲܝܟܲܠ ܦܲܓܼܪܹܗ ܣܵܓܹ̇ܕ ܟܠܵܐ ܠܐܲܠܵܗ ܟܠܵܐ 405 ܘܲܒܼܓܼܵܠܝܘܼܬܹܗ ܚܵܙܹ̇ܝܢ ܟܠܵܐ ܠܲܟܼܣܸܐ ܡ̣ܢ ܟܠ ܀ 406 : ܒܪܼ̈ܓܼܫܹܐ ܕܲܠܒܲܪ ܚܵܙܹ̇ܝܢ ܦܲܓܼܪܵܐ ܡܸܬܼܚܙܝܵܢܵܐ 407 ܘܲܒܼܝܲܕܼ ܙܵܘܥܹ̈ܐ ܠܐܲܠܵܗܘܼܬܼܵܐ ܕܠܵܐ ܡܸܬܼܚܲܙܝܵܐ ܀ 408 : ܒܦܲܓܼܪܹܗ ܢܵܚܝܼܢ ܫܘܼܐܵܠܲܝ̈ܗܘܿܢ ܐܲܝܟ ܕܒܲܠܡܹܐܢܵܐ 409 ܘܠܵܐ ܡܸܫܬܲܚܩܝܼܢ ܒܲܒܼܥܵܬܼ ܟܲܣܝܵܐ ܕܲܟܼܣܸܐ ܒܓܼܵܘܹܗ ܀ 410 : ܒܚܘܼܒܹܿܗ ܟܕܝܼܢܝܼܢ ܐܲܪ̈ܥܵܢܵܝܹܐ ܘܲܫܡܲܝܵܢܹ̈ܐ 411 ܘܲܡܗܲܠܠܝܼܢ ܒܹܗ ܚܕܼܵܐ ܬܵܘܕܲܝܼܬܼܵܐ ܠܚܲܕܼ ܒܵܪܘܿܝܵܐ ܀ 412 : ܬܵܘ ܢܸܬܼܩܲܪܲܒܼ ܠܗܲܝܟܲܠ ܦܲܓܼܪܹܗ ܒܗܲܝܡܵܢܘܼܬܼܵܐ 413 ܘܲܢܩܲܪܸܒܼ ܒܹܗ ܕܸܒܼܚܹ̈ܐ ܕܚܘܼܒܵܐ ܕܬܼܵܒܲܥ̇ ܚܘܼܒܹܿܗ ܀ 414 : ܬܵܘ ܢܸܣܓܿܪܕܼ ܒܹܗ ܐܲܝܟ ܕܲܒܼܢܵܘܣܵܐ ܐܲܠܵܗܵܝܵܐ 415 ܘܲܢܗܲܠܸܠ ܒܹܗ ܐܲܠܵܗܵܐܝܼܬܼ ܠܐܲܠܵܗ ܟܠܵܐ ܀ 416 : ܬܵܘ ܢܸܚܙܐ ܒܹܗ ܠܲܟܼܣܸܐ ܡ̣ܢ ܟܠ ܒܗܲܝܡܵܢܘܼܬܼܵܐ 417 ܘܲܢܗܲܝܡܸܢ ܒܹܗ ܒܓܼܠܝܵܐ ܘܟܸܣܝܵܐ ܗܵܪܟܵܐ ܘܬܲܡ̇ܢ ܀ 418 : ܒܗܲܝܡܵܢܘܼܬܼܵܐ ܡܨܸܐ ܪܸܥܝܵܢܵܐ ܠܡܸܕܲܥ ܗܵܠܹܝܢ 419 ܘܗ̤ܝ ܓܵܠ̇ܝܵܐ ܠܹܗ ܐ̄ܪ̈ܙܹܐ ܟܣܲܝܵ̈ܐ ܕܲܣܬܼܝܼܪ̈ܵܬܼܵܐ ܀ 420 : ܒܐܝܼܕܼܵܗ̇ ܚܵܙܹ̇ܐ ܠܲܕܼܪ̈ܲܚܝܼܩܵܢ ܐܲܝܟ ܩܲܪ̈ܝܼܒܼܵܢ 421 ܘܫܲܪܝܼܪ̈ܵܢ ܠܹܗ ܐܲܝܟ ܗܵܘ̇ ܕܲܗ̤ܘܲܝ̈ ܒܝܲܕܼ ܣܘܼܥܪ̈ܵܢܹܐ ܀ 422 : ܒܓܲܙܵܗ̇ ܟܲܣܝܵܐ ܣܝܼܡܲܬܼ ܚܲܝܹ̈ܐ ܕܲܥܬܼܝܼ̈ܕܼܵܬܼܵܐ 423 ܘܡܸܢܵܗ̇ ܥܵܬܼ̇ܪܝܼܢ ܪ̈ܘܼܚܵܢܵܝܹܐ ܘܦܲܓܼܪ̈ܵܢܵܝܹܐ ܀ 424 : ܐܲܝܟ ܐܹܘܩܝܼܢܵܐ ܠܒܼܝܼܕܼܵܐ ܠܥܵܠܡܵܐ ܒܝܲܡܵܐ ܕܚܲܫܹ̈ܐ 425 ܕܠܵܐ ܢܸܬܼܪܲܦܸܐ ܒܹܝܬܼ ܡܲܚܫܘܼܠܹ̈ܐ ܕܲܪ̈ܓܼܝܼܓܼܵܬܼܵܐ ܀ pb. 208 426 : ܬܵܘ ܢܹܐܣܘܿܪ ܒܵܗ̇ ܐܸܠܦܵܐ ܕܢܲܦܫܲܢ ܐܲܝܟ ܕܒܹܐܘܩܝܼܢܵܐ 427 ܘܢܸܛܲܪ ܚܘܼܒܵܐ ܒܹܝܬܼ ܚܘܼܬܼܚܵܬܹ̈ܐ ܕܓܲܠܠܹ̈ܐ ܫܓܼܝܼܫܹ̈ܐ ܀ 428 : ܬܵܘ ܢܸܚܙܘܿܩ ܒܵܗ̇ ܐܲܝܟ ܗܲܕܲܝܼܐܵܐ ܕܝܵ̇ܕܲܥ ܕܲܠܗܲܠ 429 ܘܲܢܡܲܢܲܥ ܒܵܗ̇ ܠܘܵܬܼ ܫܘܼܠܵܡܵܐ ܕܡܲܠܟܿܘܼܬܼ ܪܵܘܡܵܐ ܀ 430 : ܬܵܘ ܢܸܚܙܹܐ ܒܵܗ̇ ܝܲܨܪܵܐ ܕܢܲܦܫܲܢ ܐܲܝܟ ܕܲܒܼܟܼܘܼܪܵܐ 431 ܘܢܲܣܠܸܐ ܥܵܘ̣ܠܵܐ ܘܢܸܓܼܒܸܿܐ ܚܘܼܒܵܐ ܪܵܚܡܵܐ ܕܩܘܼܫܬܵܐ ܀ 432 : ܬܵܘ ܢܸܓܼܠܸܐ ܠܵܗ̇ ܡܘܼܡܹ̈ܐ ܕܦܲܓܼܪ̈ܲܝܢ ܘܲܕܼܪܸ̈ܥܝܵܢܲܝܢ 433 ܘܲܒܼܣܲܡ̈ܡܵܢܹܝܗ̇ ܢܲܐܣܸܐ ܟܹܐܒܲܝ̈ܢ ܕܲܠܓܼܵܘ ܘܕܲܠܒܲܪ ܀ 434 : ܐܵܣܝܵܐ ܗ̄ܝܼ ܛܵܒܼܵܐ ܕܝܵ̇ܕܲܥ ܦܘܼܪ̈ܣܹܐ ܕܲܡ̈ܡܲܚܲܝܵܐ 435 ܘܠܲܝܬܿ ܥܘܼܕܼܪܵܢܵܐ ܕܠܵܘ ܒܒܹܝܬܼ ܓܲܙܵܗ̇ ܡܡܲܕܲܟ ܘܲܚܡܝܼܠ ܀ 436 : ܝܵ̇ܕܼܥܵܐ ܕܬܲܐܣܸܐ ܠܲܕܼܥܲܬܿܝܼܪܝܼܢ ܘܠܲܕܼܡܸܣܟܹܿܢܝܼܢ 437 ܘܥܲܠ ܥܘܼܕܼܪܵܢܵܗ̇ ܣܢܝܼܩܝܼܢ ܟܹܐܢܹ̈ܐ ܐܵܦ ܥܵܘܵܠܹ̈ܐ ܀ 438 : ܬܵܐ ܥܲܬܿܝܼܪܵܐ ܓܠܝܼ ܠܵܗ̇ ܟܹܐܒܹ̈ܐ ܕܥܵܠܘܿܒܼܘܼܬܼܵܟ 439 ܘܗܲܒܼ ܙܸܕܼ̈ܩܵܬܼܵܐ ܘܣܲܒ̣ ܠܵܟ ܣܲܡܵܐ ܕܡܲܐܣܸܐ ܥܵܘ̣ܠܵܟ ܀ 440 : ܬܵܐ ܡܸܣܟܹܿܢܵܐ ܐܲܚܘܿܕܼ ܓܵܘܣܵܐ ܒܚܹܝܠ ܥܘܼܕܼܪܵܢܵܗ̇ 441 ܘܲܦܠܘܿܚ ܥܲܡܵܗ̇ ܕܠܵܐ ܩܘܼܛܵܥܵܐ ܒܕܝܹܢܵܪ ܚܲܝܹ̈ܐ ܀ 442 : ܬܵܐ ܙܲܕܲܝܼܩܵܐ ܣܝܼܡ ܣܝܼ̈ܡܵܬܼܵܐ ܒܚܸܣܢܲܝ̈ ܚܘܼܒܿܗ̇ 443 ܘܐܲܪܡ̇ܐ ܛܲܒܼܥܵܐ ܕܫܲܪܝܼܪܘܼܬܼܵܗ̇ ܥܲܠ ܪܸܥܝܵܢܵܟ ܀ 444 : ܬܵܐ ܚܲܛܵܝܵܐ ܟܬܼܘܿܒܼ ܩܲܪܸܒܼ ܠܵܗ̇ ܬܘܵܬܼ ܪܸܥܝܵܢܵܐ 445 ܘܣܝܼܡ ܡܸܫܟܵܢܵܐ ܚܲܫܵܐ ܘܕܼܡܠܹ̈ܐ ܘܣܲܒܼ ܫܘܼܒܼܩܵܢܵܐ ܀ 446 : ܬܵܐ ܙܲܠܝܼܠܵܐ ܢܲܟܸܿܦ ܢܲܦܫܵܟ ܒܡܲܟܿܝܼܟܼܘܼܬܼܵܗ̇ 447 ܘܲܠܒܲܫ ܢܲܚܬܵܐ ܕܩܲܕܼܝܼܫܘܼܬܼܵܐ ܥܲܠ ܗܲܕܵܡܲܝ̈ܟ ܀ 448 : ܬܵܐ ܓܲܢܵܒܼܵܐ ܦܘܼܫ ܡ̣ܢ ܬܵܘܫܵܐ ܘܲܪܕܝܼ ܒܐܘܼܚܵܗ̇ 449 ܘܣܲܟܵܐ ܠܣܲܒܼܪܵܗ̇ ܕܕܲܡ ܬܸܬܸܿܠ ܠܵܟ ܫܛܵܪ ܚܵܘ̈ܒܵܬܼܵܟ ܀ 450 : ܬܵܐ ܓܲܝܵܪܵܐ ܩܲܕܸܿܫ ܦܲܓܼܪܵܟ ܒܩܲܕܼܝܼܫܘܼܬܼܵܗ̇ 451 ܘܪܘܿܣ ܥܲܠ ܟܠܵܟ ܡܲܚ̈ܝܵܐ ܕܟܲܝ̈ܵܐ ܕܐ̄ܪܵܙ ܫܘܼܒܼܩܵܢܵܐ ܀ 452 : ܬܵܐ ܡܲܟܿܝܼܟܼܵܐ ܪܕܲܝܼ ܒܲܠܘܝܼܬܼܵܐ ܕܡܲܟܿܝܼܟܼܘܼܬܼܵܗ̇ 453 ܘܡܲܢܲܥ ܥܲܡܵܗ̇ ܠܲܠܡܹܐܝܢ ܫܲܝܢܵܐ ܕܠܵܐ ܟܲܪܝܘܼܬܵܐ ܀ 454 : ܚܵܘܵܐ ܫܒܲܪܬܼܵܐ ܬܵܝ ܐܸܬܼܚܲܟܲܡܝ ܒܗܲܝܡܵܢܘܼܬܼܵܐ 455 ܘܲܩܢܝ ܗܵܘܢܵܐ ܠܡܸܛܲܪ ܢܲܦܫܹܟܼܝ ܡ̣ܢ ܣܵܩܘܿܪܹܟܼܝ ܀ 456 : ܐܲܝܟ ܡܲܚܙܝܼܬܼܵܐ ܩܒܼܘܿܥܝ ܕܲܟܼܝܘܼܬܼܵܗ̇ ܩܕܼܵܡ ܪܸܥܝܵܢܹܟܼܝ 457 ܘܲܡܪܘܿܩܝ ܨܵܐܬܼܵܐ ܕܥܲܠ ܚܘܼܫܵܒܲܝ̈ܟܿܝ ܒܦܲܐܝܘܼܬܼ ܫܘܼܦܪܵܗ̇ ܀ 458 ܫܠܘܿܚܝ ܬܲܚܦܝܼܬܼܵܐ ܕܠܵܐ ܝܼܕܲܥܬܼܵܐ ܨܸܒܼܬܵܐ ܕܲܠܒܲܪ : pb. 209 459 ܘܨܲܒܸܿܬܼܝ ܢܲܦܫܹܟܼܝ ܒܢܲܚܬܵܐ ܦܲܐܝܵܐ ܕܲܟܼܢܝܼܟܼܘܼܬܼܵܐ ܀ 460 : ܠܒܼܘܼܫ ܢܲܟܼܦܘܼܬܼܵܐ ܠܒܲܫܝ ܥܲܠ ܦܲܓܼܪܹܟܼܝ ܘܥܲܠ ܪܸܥܝܵܢܹܟܼܝ 461 ܘܲܚܠܵܦ ܦܲܚܵܐ ܗ̤ܘܵܝ ܡܲܚܙܝܼܬܼܵܐ ܠܥܲܝܢܲܝ̈ ܐ̄ܢܵܫܵܐ ܀ 462 : ܕܝܼܢܵܐ ܕܲܠܗܲܠ ܩܒܼܘܿܥܝ ܠܹܟܼܝ ܢܝܼܫܵܐ ܩܕܼܵܡ ܒܵܒܼܵܬܹܟܼܝ̈ 463 : ܘܚܘܼܪܝ ܘܐܸܬܼܒܲܩܵܝ ܒܐܲܓܼܪܵܐ ܡܠܝܼܟܼܵܐ ܘܲܒܼܫܘܼܢܵܩܵܐ 464 : ܫܲܪܝܼܪ ܘܲܒܼܚܝܼܪ ܕܝܼܢܵܐ ܕܲܥܬܼܝܼܕܼ ܠܛܵܒܹ̈ܐ ܘܒܼܝܼܫܹ̈ܐ 465 ܘܲܕܠܵܐ ܫܘܼܠܵܡ ܡܩܲܒܸܿܠ ܟܠܢܵܫ ܠܐܲܝܕܼܵܐ ܕܫܵܘܹ̇ܐ ܀ 466 : ܕܠܵܐ ܫܘܼܠܵܡܵܐ ܚ̇ܵܕܹܝܢ ܛܵܒܹ̈ܐ ܘܒܼܵܟܹ̇ܝܢ ܒܝܼܫܹ̈ܐ 467 ܘܠܲܦܘܼܬܼ ܥܲܡܠܹ̈ܐ ܦܠܹܐ ܒܘܼܣܵܡܵܐ ܘܲܥܦܝܼܦ ܢܸܓܼܕܼܵܐ ܀ 468 : ܬܵܘ ܢܸܬܿܬܲܓܲܪ ܥܲܕܼ ܐܝܼܬܼ ܘܲܒܼܢܵܐ ܠܡܸܬܿܬܲܓܵܪܘܼ 469 ܕܲܠܡܵܐ ܢܹܐܬܸܐ ܙܒܲܢ ܫܘܼܠܵܡܵܐ ܘܢܸܚܣܲܪ ܥܲܡܠܲܢ ܀ 470 : ܬܵܘ ܢܸܩܥܹܐ ܠܲܢ ܪ̈ܲܚܡܹܐ ܡܸܟܵܐ ܒܡܵܡܘܿܢ ܙܲܒܼܢܵܐ 471 ܕܲܢܩܲܒܿܠܘܼܢܵܢ ܒܲܡܛܲܠܠܲܝ̈ܗܘܿܢ ܕܠܵܐ ܡܸܫܬܼܪ̈ܲܝܵܢ ܀ 472 : ܒܚܘܼܒܵܐ ܢܸܣܥܘܿܪ ܠܲܕ̈ܢܵܘܵܬܲܢ ܘܲܠܥܵܒܼܘܿܕܲܢ 473 ܕܲܡܨܸܐ ܗ̄ܘ̣ ܚܘܼܒܵܐ ܠܡܸܥܒܲܕܼ ܐ̄ܢܵܫܵܐ ܐܲܠܵܗܵܝܹ̈ܐ ܀ 474 : ܢܕܘܼܢ ܟܹܐܢܵܐܝܼܬܼ ܥܲܡ ܪܸܥܝܵܢܲܢ ܒܐܲܝܠܹܝܢ ܕܲܚ̣ܛܲܝܢ 475 ܘܢܲܟܸܿܣ ܝܲܨܪܲܢ ܗܘ̤ ܠܲܩܢܘܿܡܹܗ ܐܲܝܟ ܦܵܪܘܿܫܵܐ ܀ 476 : ܢܸܬܼܢܸܐ ܟܠܢܵܫ ܠܝܲܨܪܵܐ ܕܢܲܦܫܹܗ ܗܵܝ̇ ܒܲܪܬܼ ܩܵܠܵܐ 477 ܕܚܲܝܵܐ ܗ̄ܝܼ ܡܸܠܬܹܗ ܕܐܲܠܵܗ ܟܠܵܐ ܘܟܹܐܝܢ ܒܘܼܚܪܵܢܹܗ ܀ 478 : ܢܬܲܪܓܸܿܡ ܝܲܨܪܵܐ ܥܲܡ ܠܸܫܵܢܵܐ ܥܲܠ ܕܲܥܬܼܝܼ̈ܕܼܵܢ 479 ܘܲܢܦܲܫܸܩ ܠܹܗ ܐ̄ܪ̈ܙܹܐ ܕܲܟܼܣܹܝܢ ܒܐܲܬܼܪܵܐ ܕܲܠܥܸܠ ܀ 480 : ܢܚܵܘܸܐ ܗܵܘܢܵܐ ܠܥܲܝܢܲܝ̈ ܦܲܓܼܪܵܐ ܝܘܼܩܢܵܐ ܦܲܐܝܵܐ 481 ܕܗܵܘ̇ ܒܘܼܣܵܡܵܐ ܕܠܵܐ ܡܸܣܬܲܒܼܥܵܐ ܗܲܢܝܼܐܘܼܬܹܗ ܀ 482 : ܒܗܵܘܢܵܐ ܢܸܚܙܹܝܘܗܝ ܘܢܸܬܼܝܲܐܲܒܼ ܠܹܗ ܒܪܸܚܡܲܬܼ ܢܲܦܫܵܐ 483 ܕܲܒܼܫܘܼܠܵܡܵܐ ܢܩܲܒܸܿܠ ܥܘܼܬܼܪܹܗ ܐܲܦܝܼܢ ܒܐܲܦܝܼ̈ܢ ܀ ܥܘܼܢܵܝܵܐ . ܫܘܼܒܼܚܵܐ ܠܵܟ ܫܵܒܹ̇ܩ ܚܵܘ̈ܒܹܿܐ : ܐܵܠܹܦ ܥܲܠ ܐܵܠܹܦ ܙܲܒܼܢܝܼ̈ܢ : 1 : ܒܡܲܫܟܲܢ ܙܲܒܼܢܵܐ ܕܚܵܫܘܿܫܘܼܬܼܵܐ ܫܪܹܝܢ ܡ̇ܝܘܿܬܹ̈ܐ 2 ܘܩܲܠܝܼܠ ܙܲܒܼܢܵܐ ܡܕܲܝܲܪ ܟܠܢܵܫ ܒܚܲܝܹ̈ܐ ܕܲܬܼܢܵܢ ܀ 3 : ܪܵܗܹ̇ܛ ܙܲܒܼܢܵܐ ܒܚܲܕ ܫܘܼܚܠܵܦܵܐ ܕܲܡܣܲܪܗܸܒܼ ܠܹܗ 4 ܘܥܲܡܹܗ ܕܙܲܒܼܢܵܐ ܗܵܘܹ̇ܝܢ ܐ̄ܢܵܫܵܐ ܐܲܝܟ ܛܸܠܵܠܵܐ ܀ 5 : ܠܚܸܠܡܵܐ ܕܵܡܹ̇ܐ ܥܵܠܡܵܐ ܒܪܲܗܛܹܗ ܘܲܒܼܫܘܼܚܠܵܦܘ̈ܗܝ 6 ܘܒܲܕܼܡܘܼܬܼ ܗܸܒܼܠܵܐ ܡ̇ܘܦܹܝܢ ܚܲܝܹ̈ܐ ܕܡ̇ܝܘܿܬܼܘܼܬܼܵܐ ܀ 7 : ܗܸܒܼܠܵܐ ܗ̄ܘ̣ ܐ̄ܢܵܫܵܐ ܘܲܗܒܸܠ ܗܸܒܼܠܝܼ̈ܢ ܚܲܝܹ̈ܐ ܕܙܲܒܼܢܵܐ 8 ܘܣܵܗܹ̇ܕܼ ܙܲܒܼܢܵܐ ܘܫܘܼܚܠܵܦ ܚܲܝܹ̈ܐ ܕܗܸܒܼܠܵܐ ܐܸܢܘܿܢ ܀ 9 : ܙܲܒܼܢܵܐ ܠܙܲܒܼܢܵܐ ܡܲܥܒܲܪ ܘܲܪܗܝܼܒܼ ܐܲܝܟ ܚܵܙܘܿܩܵܢ 10 ܘܝܵܗܹ̇ܒܼ ܐܲܬܼܪܵ ܙܲܒܼܢܵܐ ܠܙܲܒܼܢܵܐ ܕܠܵܐ ܢܸܬܼܥܵܘܲܟ ܀ 11 : ܕܵܪܵܐ ܠܕܼܵܪܵܐ ܡܝܲܒܸܿܠ ܝܵܗܹ̇ܒܼ ܩܘܼܝܵܡ ܚܲܝܹ̈ܐ 12 ܘܡ̇ܘܬܵܐ ܪܵܗܹ̇ܛ ܐܲܝܟ ܗܲܕܿܝܼܐܵܐ ܩܕܼܵܡ ܟܠ ܕܵܪ̈ܝܼܢ ܀ 13 : ܚܵܙܹ̇ܩ ܙܲܒܼܢܵܐ ܕܠܑܵܐ ܫܘܼܚܵܪܵܐ ܘܕܼܵܪܵܐ ܥܲܡܹܗ 14 ܘܩܵܥܹ̇ܐ ܚܲܪܫܵܐ ܠܘܵܬܼ ܡܲܠܵܠܵܐ ܕܠܵܐ ܬܸܫܬܵܘܚܲܪ ܀ 15 ܙܲܒܼܢܵܐ ܒܪܲܗܛܹܗ ܡܲܟܸܿܣ ܟܠܫܵܥ ܠܲܡܠܝܼܠܘܼܬܼܵܐ : pb. 196 16 ܠܡܵܢ ܡܸܫܬܲܚܩܲܬܿܝ ܕܠܵܐ ܝܘܼܬܼܪܵܢܵܐ ܦܲܐ̈ܝܵܢ ܀ 17 : ܐܲܝܟ ܡܲܠܵܠܵܐ ܩܵܥܹ̇ܐ ܚܲܪܫܵܐ ܠܘܵܬܼ ܦܵܪ̈ܘܿܫܹܐ 18 : ܕܚܘܼܪܘ ܘܐܸܬܼܒܲܩܵܘ ܒܫܘܼܚܠܵܦ ܙܲܒܼܢܵܐ ܘܫܘܼܢܵܝ ܚܲܝܹ̈ܐ 19 : ܐܲܝܢܵܘ ܙܲܒܼܢܵܐ ܕܩܵܘܝܼ ܪܲܗܛܹܗ ܕܠܵܐ ܫܘܼܚܠܵܽܦܵܐ 20 ܘܐܸܡܲܬܼܝ ܟܲܬܲܪܘ ܐ̄ܢܵܫܵܐ ܒܚܲܝܹ̈ܐ ܕܠܑܵܐ ܫܘܼܢܵܝܵܐ ܀ 21 : ܡܲܢ̣ܘܼ ܕܟܼܵܠܹ̇ܗ ܕܫܸܡܫܵܐ ܕܠܵܐ ܢܸܫܬܲܚܠܲܦ 22 ܘܡܲܢ̣ܘܼ ܐܲܪܡܝܼ ܦܓܼܘܼ̈ܕܹܐ ܒܡܵܘܬܵܐ ܕܠܵܐ ܢܸܩܪܘܿܒܼ ܠܹܗ ܀ 23 : ܝܲܗ̄ܒܼ ܟܸܣܦܵܐ ܘܡܲܪ̈ܓܵܢܝܵܬܼܵܐ ܘܲܙܒܲܢ ܚܲܝܹ̈ܐ 24 ܘܡܲܢ̣ܘܼ ܣܲܬܲܪ ܦܲܓܼܪܹܗ ܒܛܘܼܫܝܵܐ ܡ̣ܢ ܟܘܼܪܗܵܢܵܐ ܀ 25 : ܐܲܝܢܵܘ ܡܲܠܟܵܐ ܕܲܢܛ݂ܲܪ ܚܲܝܵܘ̈ܗܝ ܡ̣ܢ ܢܸܟܼܝܵܢܹ̈ܐ 26 ܘܐܸܡܲܬܼܝ ܟܲܕܼ ܡ̣ܝܬܼ ܩܵܘܝܼ ܬܵܓܹܗ ܘܠܵܐ ܐܸܬܼܚܲܒܲܠ ܀ 27 : ܠܲܝܬܿ ܡ̇ܝܘܿܬܼܵܐ ܕܲܫܡܹܗ ܐ̄ܢܵܫܵܐ ܕܠܵܐ ܡ̇ܝܘܿܬܼܵܐ ܗ̄ܘ̣ 28 ܘܠܲܝܬܿ ܥܲܦܪܵܢܵܐ ܕܠܵܘ ܥܲܡ ܡܸܕܼܪܹܗ ܓܒܼܝܼܠܝܼܢ ܚܲܫܵܘ̈ܗܝ ܀ 29 : ܘܐܸܢ ܡܵܝܘܿܬܼܵܐ ܗ̄ܘ̣ ܘܢܲܚ̈ܬܹܿܐ ܕܚܲܫܹ̈ܐ ܠܒܼܝܼܫ ܪܸܥܝܵܢܹܗ 30 ܡܵܢ ܡܸܫܬܲܒܼܗܲܪ ܥܲܦܪܵܐ ܫܝܼܛܵܐ ܒܚܲܝܹ̈ܐ ܕܙܲܒܼܢܵܐ ܀ 31 : ܗܵܐ ܥܘܼܢܕܲܢܹܗ ܩܵܥܹ̇ܐ ܒܩܵܠܵܐ ܥܲܠ ܚܘܼܒܵܠܹܗ 32 ܕܥܲܦܪܵܐ ܗ̄ܘ̣ ܐ̄ܢܵܫܵܐ ܘܲܠܕܿܚܝܼܚܵܐ ܗܵܦܹ̇ܟ ܡܸܕܪܹܗ ܀ 33 : ܐܲܝܟ ܐܲܓܼܝܼܪܵܐ ܡܕܲܝܼܪ ܒܐܲܪܥܵܐ ܥܲܦܪܵܢܵܝܵܐ 34 ܘܒܲܕܼܡܘܼܬܼ ܥܲܒܼܪܵܐ ܡܣܲܟܸܿܐ ܠܡܵܘܬܵܐ ܐܲܝܟ ܕܠܲܪܲܡܫܵܐ ܀ 35 : ܒܝܲܠܕܵܐ ܡ̇ܘܓܲܪ ܐܲܝܟ ܕܲܒܼܨܲܦܪܵܐ ܒܦܘܼܠܚܵܢ ܐܲܪܥܵܐ 36 ܘܥܸܕܵܢ ܪܲܡܫܵܐ ܡܢܝܼܚ ܠܹܗ ܡ̇ܘܬܵܐ ܐܲܝܟ ܕܲܒܼܫܸܢܬܼܵܐ ܀ 37 : ܠܵܐ ܩܢܹܐ ܡܸܕܹܿܡ ܕܠܵܐ ܡܸܬܼܚܲܒܲܠ ܥܲܡ ܚܘܼܒܵܠܹܗ 38 ܘܗܘ̤ ܥܲܡ ܕܝܼܠܹܗ ܗܵܦܹ̇ܟ ܟܠܫܵܥ ܠܘܵܬܼ ܫܝܼܛܘܼܬܼܵܐ ܀ 39 : ܠܡܵܢܵܐ ܡܵܕܹܝܢ ܚܬܝܼܪ ܡ̇ܝܘܿܬܼܵܐ ܒܲܕܼܠܵܐ ܕܝܼܠܹܗ 40 ܕܗܵܐ ܠܵܐ ܡܵܘܬܲܪ ܠܵܐ ܗܘ̤ ܠܕܝܼܠܹܗ ܘܠܵܐ ܕܝܼܠܹܗ ܠܹܗ ܀ 41 : ܠܕܝܼܠܹܗ ܡܫܲܚܠܸܦ ܙܲܒܼܢܵܐ ܒܚܲܝܵܘ̈ܗܝ ܘܚܵܙܹ̇ܐ ܘܫܵܠܹ̇ܐ 42 ܘܠܹܗ ܕܵܒܲܪ ܠܹܗ ܡ̇ܘܬܵܐ ܠܲܫܝܘܿܠ ܘܫܲܬܿܝܼܩ ܕܝܼܠܹܗ ܀ 43 : ܠܵܐ ܟܹܝܬܼ ܬܸܚܕܹܿܐ ܩܢܹܐ ܩܸܢܝܵܢܹ̈ܐ ܐܲܝܟ ܗܵܘ̇ ܕܲܩܢ݂ܲܝܬܿ 44 ܕܗܵܐ ܡܸܬܼܢܲܟܼܪܹܗ ܐܲܢ̄ܬܿ ܡ̣ܢ ܕܝܼܠܵܟ ܘܕܝܼܠܵܟ ܡܸܢܵܟ ܀ 45 : ܩܪܝܼ ܩܸܢܝܵܢܲܝ̈ܟ ܘܐܲܩܝܼܡ ܐܸܢܘܿܢ ܒܥܸܕܵܢ ܡܵܘܬܵܟ 46 ܘܲܚܙܝܼ ܐܸܢ ܐܝܼܬܼ ܕܦܵܬ݁ܲܚ ܦܘܼܡܹܗ ܘܲܡܦܝܼܣ ܡܵܘܬܵܐ ܀ 47 ܟܲܢܸܫ ܥܲܒܼܕܲܝ̈ܟ ܘܐܲܠܒܸܿܫ ܐܸܢܘܿܢ ܙܲܝܢܵܐ ܕܚܝܼܠܹܗ : pb. 197 48 ܘܢܸܫܕܿܘܿܢ ܓܹܐܪܹ̈ܐ ܒܣܸܕܪ̈ܲܝ ܡ̇ܘܬܵܐ ܕܠܵܐ ܢܲܟܿܘܿܢܵܟ ܀ 49 : ܙܲܝܸܢ ܐܵܦ ܐܲܢ̄ܬܿ ܙܵܘܥܲܝ̈ ܢܲܦܫܵܟ ܘܚܘܿܬܼ ܠܐܵܓܼܘܿܢܵܐ 50 ܘܐܲܚܘܿܕܼ ܕܲܪܵܐ ܥܲܡ ܟܘܼܪܗܵܢܵܐ ܘܲܣܚܘܿܦ ܘܲܫܕܝܼܘܗܝ ܀ 51 : ܘܐܸܢ ܗܘ̤ ܕܲܡܚܝܼܠ ܚܹܝܠ ܗܲܕܵܡܲܝ̈ܟ ܡ̣ܢ ܬܲܟܼܬܿܘܼܫܵܐ 52 ܛܲܝܸܒܼ ܟܸܣܦܵܐ ܘܗܲܒܼ ܩܘܼܪܒܵܢܵܐ ܘܦܲܠܸܛ ܢܲܦܫܵܟ ܀ 53 : ܠܵܐ ܥܲܬܿܝܼܪܵܐ ܠܵܐ ܐܝܼܬܿܝܗܹܝܢ ܗܵܠܹܝܢ ܕܲܬܼܢ̇ܝܬܼ 54 ܘܠܵܐ ܡܸܬܼܪܲܥܹܐ ܡ̇ܘܬܵܐ ܒܫܘܼܚܕܵܐ ܠܡܸܣܲܒ̣ ܒܐܲܦܲܝ̈ܟ ܀ 55 : ܘܐܸܢ ܨܵܒܹ̇ܐ ܐܲܢ̄ܬܿ ܕܘܼܢ ܟܹܐܢܵܐܝܼܬܼ ܐܲܝܟ ܦܵܪܘܿܫܵܐ 56 ܘܐܲܥܸܠ ܡܸܠܲܝ̈ ܠܒܼܘܼܚܪܵܢ ܢܲܦܫܵܟ ܘܲܚܙܝܼ ܕܟܹ̈ܐܢܵܢ ܀ 57 : ܚܘܼܪ ܬܲܩܢܵܐܝܼܬܼ ܒܥܲܝܢܵܐ ܫܦܝܼܬܼܵܐ ܕܦܵܪܘܿܫܘܼܬܼܵܐ 58 ܘܲܚܙܝܼ ܕܗܸܒܼܠܵܐ ܗ̄ܘ̣ ܥܘܼܡܪܵܐ ܕܚܲܝܲܝ̈ܢ ܘܲܬܼܚܘܿܬܼ ܩܸܢܛܵܐ ܗ̄ܘ̣ ܀ 59 : ܥܘܼܡܪܲܢ ܣܵܗܹ̇ܕܼ ܥܲܠ ܫܘܼܢܵܝܲܢ ܕܠܵܐ ܘܝܼܠܲܢ ܗ̄ܘ̣ 60 ܕܗܵܐ ܩܲܪܸܡ ܠܲܢ ܒܚܲܕܼ ܫܘܼܚܠܵܦܵܐ ܠܘܵܬܼ ܟܠܡܸܕܹܿܢ ܀ 61 : ܠܵܐ ܟܹܝܬܼ ܬܸܚܕܹܿܐ ܐܘܿ ܒܲܪܢܵܫܵܐ ܒܩܸܢܝܵܢ ܙܲܒܼܢܵܐ 62 ܘܠܵܐ ܬܸܬܼܪܵܘܪܲܒܼ ܥܲܠ ܡܸܣܟܿܢܵܐ ܕܲܒܼܨܝܼܪ ܥܘܼܡܪܹܗ ܀ 63 : ܠܵܐ ܬܩܲܦܲܚܲܝܗܝ ܒܲܚܬܼܝܼܪܘܼܬܼܵܟ ܠܡܲܪܝܼܪ ܢܲܦܫܟ 64 ܕܠܵܐ ܬܸܬܼܩܲܦܚ ܒܲܓܼܙܵܪ ܕܝܼܢܵܐ ܕܟܹܐܝܢ ܒܘܼܚܪܵܢܹܗ ܀ 65 : ܠܵܐ ܬܸܬܼܚܲܫܲܚ ܚܲܪܡ̇ܢܵܐܝܼܬܼ ܨܹܝܕܼ ܡܲܢ ܕܲܣܢ̣ܩ 66 ܕܠܵܐ ܬܸܬܿܛܲܒܲܥ ܥܲܡ ܥܲܬܿܝܼܪܵܐ ܒܗܵܘܬܼܵܐ ܕܲܫܝܘܼܠ ܀ 67 : ܥܗܲܕܼ ܫܘܼܢܵܩܹܗ ܐܵܦ ܚܸܢ̈ܓܼܵܬܹܗ ܕܲܒܼܓܹܗܲܢܵܐ 68 ܕܲܟܼܡܵܐ ܐܲܦܝܼܣ ܘܲܗ̤ܘܲܝ̈ ܡܸܠܵܘ̈ܗܝ ܝܲܬܿܝܼܪ̈ܵܬܼܵܐ ܀ 69 : ܠܑܵܐ ܬܸܬܼܒܲܣܲܡ ܐܲܢ̄ܬܿ ܒܲܠܚܘܿܕܲܝܟ ܐܲܝܟ ܕܲܒܼܕܼܝܼܠܵܟ 70 ܕܠܵܐ ܬܸܬܼܢܲܟܼܪܸܐ ܠܫܵܘܬܵܽܦܘܼܬܼܵܐ ܕܛܘܼܒܹ̈ܐ ܡܠܝܼܟܹ̈ܐ ܀ 71 : ܠܵܐ ܬܸܬܼܦܲܢܲܩ ܒܐܪ̈ܥܵܢܵܝܵܬܼܵܐ ܠܒܲܪ ܡ̣ܢ ܛܲܟܼܣܵܐ 72 ܕܠܵܐ ܢܸܣܓܿܘܿܢ ܠܵܟ ܢܸܓܼ̈ܕܹܿܐ ܥܦܝܼܦܹ̈ܐ ܕܠܵܐ ܡܸܢܝܵܢܵܐ ܀ 73 : ܐܢܝܼܚ ܐܲܢ̄ܬܿ ܠܵܟ ܐܲܟܼܡܵܐ ܕܲܦܐܸܐ ܠܚܲܝܹ̈ܐ ܕܙܲܒܼܢܵܐ 74 ܘܗܲܒܼ ܝܲܬܿܝܼܪܵܐ ܠܐܲܝܢܵܐ ܕܚܲܣܝܼܪ ܡ̣ܢ ܡ̇ܙܘܿܢܵܐ ܀ 75 : ܠܵܘ ܕܝܼܠܵܟ ܗ̄ܘ̣ ܥܘܼܬܼܪܵܐ ܕܲܩܢܹܝܬܼ ܐܸܠܵܐ ܕܡ̇ܪܵܟ 76 ܦܲܪܢܸܣ ܢܲܦܫܵܟ ܘܲܟܼ̈ܢܵܘܵܬܼܵܟ ܐܲܝܟ ܪܲܒܿ ܒܲܝܬܵܐ ܀ 77 : ܪܲܒܿ ܒܲܝܬܵܐ ܐܲܢ̄ܬܿ ܠܵܐ ܗ̄ܘ̣ܵܐ ܒܟܼܠܗܹܝܢ ܒܐܲܝܠܹܝܢ ܕܲܩܢܹܝܬܿ 78 ܘܚܘܼܫܒܵܢ ܢܸܟܼܣܲܝ̈ܟ ܥܬܼܝܼܕܼ ܐܲܢ̄ܬܿ ܕܬܸܬܸܿܠ ܠܡܵܪܹܐ ܒܲܝܬܵܐ ܀ 79 ܡ̇ܪܹܐ ܒܲܝܬܵܐ ܐܲܠܵܗ ܟܠܵܐ ܗ̄ܘ̣ ܕܐܲܬܼܩ̣ܢ ܟܠܵܐ : pb. 198 80 ܘܐܲܫܠܸܡ ܥܘܼܬܼܪܵܐ ܕܒܲܣܝܼܡܘܼܬܹܗ ܠܲܥܒܼܵܕܼ ܐܝܼܕܵܘ̈ܗܝ ܀ 81 : ܗܘ̤ ܝܲܗ̣̄ܒܼ ܥܘܼܬܼܪܵܐ ܠܲܕܼܥܲܬܿܝܼܪܝܼܢ ܒܐܲܪ̈ܥܵܢܝܵܬܼܵܐ 82 ܕܢܸܒܼܚܘܿܪ ܐܸܢܘܿܢ ܒܲܕܼܠܵܐ ܕܝܼܠܗܘܿܢ ܐܸܢ ܫܲܪܝܼܪܝܼܢ ܀ 83 : ܗܘ̤ ܬܘܼܒܼ ܙܲܠܗܸܙ ܡ̇ܙܘܿܢ ܙܲܒܼܢܵܐ ܠܲܕܼܡܸܣܟܹܿܢܝܼܢ 84 ܕܢܸܒܼܩܸܐ ܐܸܢܘܿܢ ܒܚܲܣܝܼܪܘܼܬܼܵܐ ܐܲܝܟ ܕܲܒܼܟܼܘܼܪܵܐ ܀ 85 : ܡܨܸܐ ܗ̄ܘ̣ܵܐ ܕܢܸܬܸܿܠ ܥܘܼܬܼܪܵܐ ܠܟܼܠܢܵܫ ܐܲܝܟ ܡܵܐ ܕܲܠܚܲܕܼ 86 ܐܸܠܵܐ ܗܵܕܹܐ ܠܵܐ ܥܵܕܼܪܵܐ ܗ̄ܘ̣ܵܬܼ ܠܲܡܠܝܼܠܘܼܬܼܵܐ ܀ 87 : ܝܵ̇ܕܲܥ ܗ̄ܘ̣ܵܐ ܓܹܝܪ ܩܕܼܵܡ ܕܢܲܬܼܩܸܢ ܟܠ ܕܐܲܝܟܲܢ ܢܸܬܸܿܠ 88 ܘܐܲܚܝܕܼܵܐ ܦܲܐܝܵܐ ܠܦܵܪܘܿܫܘܼܬܼܵܐ ܠܒܼܝܼܫܲܬܼ ܚܲܫܹ̈ܐ ܀ 89 : ܠܚܲܕܼ ܝܲܗ̣̄ܒܼ ܥܘܼܬܼܪܵܐ ܕܢܸܒܼܩܸܐ ܝܲܨܪܹܗ ܒܲܕܼܠܵܐ ܕܝܼܠܹܗ 90 ܘܲܠܚܲܕܼ ܡܲܣܟܸܿܢ ܕܲܒܢܹܣܝܵܢܵܐ ܢܕܲܪܸܫ ܚܲܝܵܘ̈ܗܝ ܀ 91 : ܠܵܐ ܗ̄ܘ̣ܵܐ ܗܘ̤ ܣܢܝܼܩ ܕܢܹܐܠܲܦ ܐܸܢܘܿܢ ܐܲܝܟ ܠܵܐ ܝܵ̇ܕܲܥ 92 ܐܸܠܵܐ ܕܢܵܘܕܲܥ ܚܹܝܠ ܚܸܪܼ̈ܡܵܬܼܵܐ ܕܣ̣ܵܡ ܒܲܡܠܝܼܠܹ̈ܐ ܀ 93 : ܒܝܲܬܿܝܼܪ ܚܲܣܝܼܪ ܨܒܼܵܐ ܕܲܢܒܲܕܸܿܩ ܥܘܼܬܼܪܵܐ ܕܢܲܦܫܵܐ 94 ܕܲܟܼܡܵܐ ܡܥܲܠܝܵܐ ܦܵܪܘܿܫܘܼܬܹܗ ܡ̣ܢ ܚܲܝܘܵܬܼܵܐ ܀ 95 : ܠܚܲܝܘ̄ܬܼܵܐ ܫܘܸܐ ܠܵܗ̇ ܥܘܼܬܼܪܵܐ ܪܲܒܵܐ ܘܡܸܣܟܹܿܢܘܼܬܼܵܐ 96 ܘܠܑܵܐ ܡܸܬܼܚܲܬܿܪܵܐ ܘܠܵܐ ܡܸܬܼܓܲܡܪܵܐ ܒܝܲܬܿܝܼܪ ܘܒܲܙܥܘܿܪ ܀ 97 : ܢܲܦܫܵܐ ܕܐ̄ܢܵܫܵܐ ܣܝܼܡܲܬܼ ܓܲܙܹ̈ܐ ܗ̄ܝܼ ܕܦܵܪܘܿܫܘܼܬܼܵܐ 98 ܘܗܝ̤ ܫܲܠܝܼܛܵܐ ܕܬܸܚܕܹܿܐ ܒܣܲܓܿܝܼ ܘܬܼܟܼܪܵܐ ܒܩܲܠܝܼܠ ܀ 99 : ܒܓܲܙܵܐ ܕܝܲܨܪܵܗ̇ ܣܵܡ̣ ܚܸܟܼܡܵܬܼ̈ܗ̇ ܡܲܬܼܩܸܢ ܟܠܵܐ 100 ܕܐܲܝܟ ܒܘܼܚܵܪܵܢܵܗ̇ ܬܦܲܪܢܸܣ ܓܲܙܵܐ ܕܡܲܓܼܥܲܠ ܒܐܝܼܕܹܝ̈ܗ̇ ܀ 101 : ܡ̇ܪܹܝܢ ܓܲܠܝܵܐ ܗ̄ܝܼ ܕܲܠܒܼܘܼܚܪܵܢܲܢ ܝܲܗ̣̄ܒܼ ܬܲܪ̈ܬܲܝܗܹܝܢ 102 ܕܲܚܢܲܢ ܢܸܗܘܸܐ ܣܵܗ̈ܕܹܿܐ ܒܕܼܝܼܢܵܐ ܠܒܼܝܼܫܲܘܼܬܼ ܢܲܦܫܲܢ ܀ 103 : ܠܲܝܬܿ ܠܵܟ ܡ̇ܕܹܝܢ ܐܘܿ ܥܲܬܿܝܼܪܵܐ ܦܘܼܢܵܝ ܡܸܠܹ̈ܐ 104 ܘܠܵܐ ܡܨܹܝܬܿ ܕܬܸܙܟܸܿܐ ܟܲܕܼ ܡܸܬܿܬܲܒܼܥܲܬܿ ܕܲܠܡܵܢ ܐܲܥܘܸܠܬܿ ܀ 105 : ܠܵܘ ܥܲܠ ܕܲܩܢܲܝܬܿ ܕܵܐܹ̇ܝܢ ܥܲܡܵܟ ܕܵܐܹ̇ܝܢ ܟܠܵܐ 106 ܐܸܠܵܐ ܕܲܗ̤ܘܲܝܬܿ ܓܠܝܼܙ ܡ̣ܢ ܪ̈ܲܚܡܹܐ ܘܣܵܢܹ̇ܐ ܐ̄ܢܵܫܵܐ ܀ 107 : ܡܸܛܠ ܐ̄ܢܵܫܵܐ ܝܲܗ̣̄ܒܹܿܗ ܠܥܘܼܬܼܪܵܐ ܗܵܘ̇ ܡܲܥܬܲܪ ܟܠ 108 ܘܐܲܢ̄ܬܿ ܣܲܬܼܪܬܵܝܗܝ ܘܲܓܼܠܲܙܬܿ ܐ̄ܢܵܫܵܐ ܡ̣ܢ ܚܲܝܲܝ̈ܗܘܿܢ ܀ 109 : ܒܡܵܙܘܿܢ ܙܲܒܼܢܵܐ ܬܠܹܝܢ ܚܲܝܲܝ̈ܗܘܿܢ ܕܲܒܼܢܲܝ̈ܢܵܫܵܐ 110 ܘܐܲܝܢܵܐ ܕܟܼܵܠܹ݁ܐ ܚܲܝܹ̈ܐ ܕܐ̄ܢܵܫܵܐ ܩܵܛܹ̇ܠ ܐ̄ܢܵܫܵܐ ܗ̄ܘ̣ ܀ 111 : ܡܲܢ ܠܵܐ ܢܸܒܼܟܸܿܐ ܥܲܠ ܥܲܬܿܝܼܪܵܐ ܓܠܝܼܙ ܡ̣ܢ ܪ̈ܲܚܡܹܐ 112 ܕܲܗܘ̤ܵܐ ܚܲܒܼܪܵܐ ܒܒܼܝܼܫܘܼܬܼ ܝܲܨܪܹܗ ܠܩܵܛܹ̇ܠ ܐ̄ܢܵܫܵܐ ܀ 113 : ܐܸܢ ܠܲܝܬܿ ܡܸܕܹܿܡ ܕܪܲܒܿ ܡ̣ܢ ܐ̄ܢܵܫܵܐ ܒܟܼܠ ܡ̇ܐ ܕܲܗܘ̤ܵܐ 114 ܠܲܝܬܿ ܬܘܼܒܼ ܡܵܕܹܝܢ ܕܒܼܝܼܫ ܡ̣ܢ ܐ̄ܢܵܫܵܐ ܕܣܵܢܹܐ ܠܐ̄ܢܵܫܵܐ ܀ 115 ܠܡܵܢܵܐ ܣܢ݂ܲܝܬܵܢܝ ܐܘܿ ܥܲܬܿܝܼܪܵܐ ܐܲܝܟ ܕܲܠܒܼܝܼܫܵܐ : pb. 199 116 ܘܲܗ̤ܘܲܝܬܿ ܣܵܢ̇ܐܵܐ ܠܐ̄ܢܵܫܵܐ ܕܐܝܼܬܼܵܘܗܝ ܨܠܸܡ ܒܵܪܘܿܝܵܐ ܀ 117 : ܠܡܵܢ ܐܸܬܼܢܲܟܼܪܝܼܬܿ ܠܫܲܝܢܵܐ ܕܐ̄ܢܵܫܵܐ ܣܵܢܐܵܐ ܕܐ̄ܢܵܫܵܐ 118 ܘܲܥܒ݂ܲܕܿܬܿ ܢܲܦܫܵܟ ܓܠܝܼܙ ܡ̣ܢ ܪ̈ܲܚܡܹܐ ܒܲܕܼܡܘܼܬܼ ܒܝܼܫܵܐ ܀ 119 : ܦܢܝܼ ܡܼܢ ܬܵܘܫܵܐ ܕܲܚܬܼܝܼܘܼܬܼܵܐ ܛܘܼܪܵܐ ܚܲܪܒܵܐ 120 ܘܲܥܡܲܪ ܒܐܲܪܥܵܐ ܕܡܲܟܿܝܼܟܼܘܼܬܼܵܐ ܕܢܝܼܚ ܦܘܼܠܚܵܢܵܗ̇ ܀ 121 : ܐܲܥܢܵܐ ܢܲܦܫܵܟ ܒܥܸܢܝܵܢ ܐ̄ܢܵܫܵܐ ܪ̈ܵܚܡܲܝ ܫܲܝܢܵܐ 122 ܘܟܲܒܸܿܫ ܝܲܨܪܵܟ ܒܢܝܼܪܵܐ ܢܝܼܚܵܐ ܕܡܲܟܿܝܼܟܼܘܼܬܼܵܐ ܀ 123 : ܙܪܘܿܥ ܙܸܕܼܩܵܬܼ̈ܟ ܒܐܲܪܥܵܐ ܕܐ̄ܢܵܫܵܐ ܕܠܵܐ ܡܸܬܿܛܲܠܡܵܐ 124 ܘܣܲܟܵܐ ܠܣܲܒܼܪܵܐ ܦܹܐܪܵܐ ܕܲܟܼܣܹܝܢ ܚܲܝܹ̈ܐ ܒܐܘܼܟܼܠܹܗ ܀ 125 : ܗܲܒܼ ܠܲܣܢܝܼܩܵܐ ܘܚܘܼܬ ܠܲܡܥܵܩܵܐ ܘܐܲܢܝܼܚ ܝܲܬܼܡ̇ܐ 126 ܘܐܲܢܗܲܪ ܐܲܦܲܝ̈ܟ ܘܠܵܐ ܬܼܟܼܪܸܐ ܠܵܟ ܟܲܕܼ ܝܵܗܹ̇ܒܼ ܐܲܢ̄ܬܿ ܀ 127 : ܚܙܝܼ ܠܵܐ ܬܸܬܸܿܠ ܟܲܕܼ ܟܲܪܝܵܐ ܠܵܟ ܘܲܡܥܵܺܩ ܠܸܒܵܟ 128 : ܕܲܠܡܵܐ ܬܸܫܡܲܥ ܗܵܝ̇ ܒܲܪܬܿ ܩܵܠܵܐ ܕܲܠܘܵܬܼ ܩܵܐܝܢ 129 : ܐܵܦ ܗܘ̤ ܖܲܪܸܒܼ ܕܸܒܼܚܵܐ ܣܲܢܝܵܐ ܕܕܼܵܡܹ̇ܐ ܗ̄ܘ̣ܵܐ ܠܹܗ 130 ܘܕܲܚܙ̣ܵܝܗܝ ܟܹܐܢܵܐ ܕܲܟܼܡܝܼܪ ܠܸܒܹܿܗ ܐܲܣܠܝܼ ܘܲܫ̣ܕܼܷܵܝܗܝ ܀ 131 : ܠܵܐ ܟܹܝܬܼ ܬܸܙܪܘܿܥ ܙܪܲܥ ܙܸܕܼܩܵܬܼ̈ܟ ܒܲܦܣܵܩ ܣܲܒܼܪܵܐ 132 ܕܠܵܐ ܢܸܬܿܛܲܠܡܘܼܢ ܦܹܐܪܹ̈ܐ ܕܥܲܡܠܲܝ̈ܟ ܡ̣ܢ ܦܘܼܪܥܵܢܵܐ ܀ 133 : ܠܲܝܬܿ ܦܘܼܪܥܵܢܵܐ ܠܦܹܐܪܹ̈ܐ ܕܗܵܘܹ̇ܝܢ ܡ̣ܢ ܟܲܪܝܘܼܬܼܵܐ 134 ܘܠܵܐ ܡܸܬܼܩܲܒܿܠܝܼܢ ܕܸܒܼܚܹ̈ܐ ܣܢܲܝ̈ܵܐ ܩܕܼܵܡ ܚܵܙܹ̇ܐ ܟܠ ܀ 135 : ܬܪܹܝܢ ܚܘܼܣܪ̈ܵܢܹܐ ܩܵܢܹ̇ܐ ܐܲܝܢܵܐ ܕܝܵܗܹ̇ܒܼ ܘܲܟܼܡܝܼܪ 136 ܕܡܵܘܒܸܿܕܼ ܕܝܼܠܹܗ ܘܚܵܒܹ̇ܫ ܢܲܦܫܹܗ ܬܚܹܝܬܼ ܡܲܪܫܘܼܬܼܵܐ ܀ 137 : ܒܕܝܼܢܵܐ ܥܦܝܼܦܵܐ ܡܩܲܛܪܸܓܼ ܗܘ̤ ܠܹܗ ܒܝܲܕܼ ܡܵܘܗܲܒܼܬܹܗ 138 ܘܠܵܐ ܡܸܬܼܒܲܝܲܢ ܕܲܠܡܵܢ ܝܵܗܹ̇ܒܼ ܘܲܠܡܵܢ ܚܵܐܹ̇ܒܼ ܀ 139 : ܝܵܗܹ̇ܒܼ ܘܲܡܥܝܼܩ ܠܗܵܘ̇ ܝܵܗܘܿܒܼܵܐ ܕܝܲܗ̣̄ܒܼ ܠܹܗ ܘܲܠܟܼܠ 140 ܘܠܵܐ ܡܸܬܼܒܲܝܲܢ ܕܗܘ̤ ܠܹܗ ܒܕܝܼܠܹܗ ܡܲܒܿܐܸܫ ܥܲܝܢܹܗ ܀ 141 : ܕܐܲܠܵܗ ܟܠܵܐ ܗ̄ܘ̣ ܟܠܡܵܐ ܕܲܩܐܹܝܢ ܡܲܠ̈ܟܹܿܐ ܘܡܵܟܹ̈ܐ 142 ܘܡ̣ܢ ܡ̇ܘܗܲܒܼܬܹܗ ܥܵܬܼ̇ܪܝܼܢ ܐ̄ܢܵܫܵܐ ܘܫܲܡܲܝܵܢܹ̈ܐ ܀ 143 : ܠܹܗ ܗ̄ܘ̣ ܙܵܕܹܩ ܕܢܸܬܸܿܠ ܕܝܼܠܹܗ ܒܚܘܿܒܵܐ ܕܲܟܼܝܵܐ 144 ܕܠܵܐ ܢܸܬܼܩܲܛܪܲܓܼ ܒܲܕܼܠܵܐ ܕܝܼܠܲܢ ܐܲܝܟ ܕܲܒܼܕܼܝܼܠܲܢ ܀ 145 : ܘܐܸܢ ܕܝܼܠܹܗ ܗ̄ܘ̣ ܥܘܼܬܼܪܵܐ ܘܚܲܝܹ̈ܐ ܘܦܘܼܪܥܵܢ ܐܲܓܼܪܵܐ 146 ܠܡܵܢ ܡܸܫܬܲܒܼܗܲܪ ܥܲܦܪܵܐ ܫܝܼܛܵܐ ܕܣܝܼܡ ܒܹܗ ܕܲܗܒܼܵܐ ܀ 147 ܦܵܘܠܘܿܣ ܬܲܚܸܡ ܕܠܵܐ ܢܸܫܬܲܒܼܗܲܪ ܟܠ ܕܲܥܒܼܝܼܕܼܵܐ ܗ̄ܘ̣ : pb. 200 148 ܘܐܸܢ ܡܸܫܬܲܒܼܗܲܪ ܒܡܵܪܝܵܐ ܒܲܠܚܘܿܕܼ ܢܪܝܼܡ ܪܸܥܝܵܢܹܗ ܀ 149 : ܥܲܠ ܥܵܒܼܘܿܕܵܐ ܢܲܩܸܨ ܟܠܢܵܫ ܡܸܕܹܿܡ ܕܲܩܢܹܐ 150 ܣܛܲܪ ܡ̣ܢ ܥܵܘ̣ܠܵܐ ܕܕܝܼܠܲܢ ܐܝܼܬܼܵܘܗܝ ܘܒܲܢ ܡܸܫܬܲܡܲܫ ܀ 151 : ܕܝܲܨܪܲܢ ܐܝܼܬܼܵܘܗܝ ܥܵܘ̣ܠܵܐ ܕܢܲܦܫܲܢ ܘܠܵܘ ܕܲܐ̄ܚܪܹܢܵܐ ܗ̄ܘ̣ 152 ܘܟܲܕܼ ܛܵܒܼ ܥܵܘ̣ܠܵܐ ܗ̄ܘ̣ ܐܸܡܲܬܼܝ ܕܨܵܒܹ̇ܐ ܡܙܲܕܸܿܩ ܥܵܘ̣ܠܹܗ ܀ 153 : ܗܘ̤ ܠܹܗ ܣܵܗܹ̇ܕܼ ܥܲܠ ܫܘܼܠܛܵܢܵܐ ܕܦܵܪܘܿܫܘܼܬܹܗ 154 ܕܲܒܼܨܸܒܼܝܵܢܹܗ ܙܲܟܹ̇ܐ ܘܚܵܐܹ̇ܒܼ ܒܐܲܝܠܹܝܢ ܕܲܩܢܸܐ ܀ 155 : ܬܵܘ ܡ̇ܝܘܿܬܹ̈ܐ ܛܲܟܸܿܣܘ ܪܲܗܛܵܐ ܕܨܸܒܼܝܵܢܲܝ̈ܟܿܘܿܢ 156 ܕܗܵܐ ܐܸܬܼܓܲܠܲܝܲܬ̤ ܕܨܸܒܼܝܵܢܲܢ ܗ̄ܘ̣ ܕܫܲܠܝܼܛ ܥܲܠ ܟܠ ܀ 157 : ܠܨܸܒܼܝܵܢ ܢܲܦܫܹܗ ܢܸܥܕܿܘܿܠ ܟܠܢܵܫ ܡܵܐ ܕܡܸܬܼܪܲܦܸܐ 158 ܘܲܒܼܒܼܘܼܚܪܵܢܹܗ ܢܚܘܼܪ ܒܲܩܢܘܿܡܹܗ ܘܢܲܟܸܿܣ ܥܵܘ̣ܠܹܗ ܀ 159 : ܝܲܨܪܵܐ ܢܸܗܘܸܐ ܐܲܝܟ ܕܲܝܵܢܵܐ ܠܟܼܠ ܣܘܼܥܪ̈ܵܢܲܝܢ 160 ܘܲܠܒܼܘܼܚܪܵܢܹܗ ܢܲܥܸܠ ܥܵܘ̇ܠܵܐ ܘܙܲܕܲܝܼܩܘܼܬܼܐ ܀ 161 : ܚܵܘܒܿܬܼܵܐ ܚܲܝܵܒܼ ܟܠ ܕܲܡܠܝܼܠܵܐ ܗ̄ܘ̣ ܠܡܸܕܲܥ ܗܵܠܹܝܢ 162 ܘܐܸܢ ܠܵܐ ܦܵܪܲܥ ܝܲܨܪܹܗ ܡܲܟܸܿܣ ܠܛܵܠܘܿܡܘܼܬܹܗ ܀ 163 : ܠܵܐ ܟܹܝܬܼ ܢܸܛܠܘܿܢ ܚܹܝܠ ܚܸܟܼ̈ܡܵܬܼܵܐ ܕܲܟܼܣܸܐ ܒܢܲܦܫܲܢ 164 ܘܢܵܘܠܸܕܼ ܪܸܛܢܵܐ ܕܠܵܐ ܒܘܼܝܵܢܵܐ ܥܲܠ ܥܵܒܼܘܿܕܲܢ ܀ 165 : ܠܵܐ ܢܸܫܬܲܒܼܗܲܪ ܟܲܕܼ ܣܲܓܿܝܼ ܠܲܢ ܥܘܼܬܼܪܵܐ ܘܚܲܝܠܵܐ 166 ܘܠܵܐ ܬܸܟܼܪܸܐ ܠܲܢ ܟܲܕܼ ܫܝܼܛ ܥܘܼܡܪܲܢ ܘܲܡܚܝܼܠ ܦܲܓܼܪܲܢ ܀ 167 : ܠܵܐ ܢܼܬܼܪܵܘܪܲܒܼ ܒܪܲܒܿܘܼܬܼ ܕܲܪܓܼܵܐ ܕܪܹܫܢܘܼܬܼܵܐ 168 ܘܠܵܐ ܢܸܨܛܲܡܥܲܪ ܠܡܸܫܬܲܥܒܵܕܼܘܼ ܠܛܲܟܼܣܵܐ ܬܲܩܢܵܐ ܀ 169 : ܐܲܝܢܵܐ ܕܦܵܩܹ̇ܕ ܢܡܲܕܸܿܟ ܡܸܠܵܘ̈ܗܝ ܒܡܸܠܲܬܼ ܫܲܝܢܵܐ 170 ܘܐܲܝܢܵܐ ܕܫܵܡܲ݁ܪ ܢܸܦܪܘܿܥ ܛܲܝܒܿܘܼ ܐܲܝܟ ܚܲܝܵܒܼܵܐ ܀ 171 : ܐܲܝܢܵܐ ܕܪܹܫܵܐ ܗ̄ܘ̣ ܢܸܗܘܸܐ ܪܹܫܵܐ ܒܗܘܿܢ ܒܲܥܒܼܵܕܹ̈ܐ 172 ܒܲܕܼܡܘܼܬܼ ܪܹܫܵܐ ܕܒܹܗ ܡܸܬܼܢܲܗܲܪ ܟܠܹܗ ܓܘܼܫܡܵܐ ܀ 173 : ܐܲܝܢܵܐ ܕܐܝܼܬܼܵܘܗܝ ܡܸܫܬܿܡܥܵܢܵܐ ܒܕܼܘܼܟܲܬܼ ܪܼ̈ܓܼܠܹܗ 174 ܢܸܪܕܹܿܐ ܟܠܫܵܥ ܠܘܵܬܼ ܕܲܦܩܝܼ̈ܕܼܵܢ ܒܲܕܼܡܘܼܬܼ ܪܸ̈ܓܼܠܹܐ ܀ 175 : ܐܲܝܢܵܐ ܕܢܲܗܝܼܪ ܝܲܨܪܵܐ ܕܢܲܦܫܹܗ ܠܡܸܦܪܲܫ ܫܲܦܝܼܪ 176 ܢܚܵܘܸܐ ܐܘܼܪܚܵܐ ܠܲܕܼܚܸܫܘܿܟܼܝܼܢ ܡ̣ܢ ܒܘܼܝܵܢܵܐ ܀ 177 : ܐܲܝܢܵܐ ܕܩܲܠܝܼܠ ܫܸܡܥܵܐ ܕܗܵܘܢܹܗ ܠܲܡܨܵܬܼ ܩܘܼܫܬܵܐ 178 ܢܲܙܥܸܩ ܩܵܠܹܗ ܐܲܝܟ ܫܝܼܦܘܿܪܵܐ ܒܐܸܕܢܲܝ̈ ܥܲܛܠܹ̈ܐ ܀ 179 : ܐܲܝܢܵܐ ܕܚܲܪܝܼܦ ܣܝܦܵܐ ܕܡܸܠܬܹܗ ܠܡܸܩܛܲܠ ܥܵܘ̣ܠܵܐ 180 ܢܸܚܪܘܿܒܼ ܣܸܕܼܪܹ̈ܐ ܕܒܲܥܸܠܕܲܪܵܐ ܒܝܲܕܼ ܦܸܬܼܓܼܵܡܵܘ̈ܗܝ ܀ 181 ܐܲܝܢܵܐ ܕܚܲܟܿܝܼܡ ܘܝܵ̇ܕܲܥ ܛܲܟܼܣܵܐ ܕܡܸܠܲܬܼ ܚܲܝܹ̈ܐ : pb. 201 182 ܢܲܩܢܸܐ ܛܲܥܡܵܐ ܠܲܕܼܦܲܟܿܝܼܗܝܼܢ ܡ̣ܢ ܘܵܠܝܼܬܼܵܐ ܀ 183 : ܐܲܝܢܵܐ ܕܫܲܪܝܼܪ ܚܘܼܒܵܐ ܕܢܲܦܫܹܗ ܒܗܲܝܡܵܢܘܼܬܼܵܐ 184 ܢܡܲܕܸܿܟ ܐܘܼܟܼܠܵܐ ܪܘܼܚܵܢܵܝܵܐ ܠܫܲܒܼܪܘܼܬܼ ܐ̄ܢܵܫܵܐ ܀ 185 : ܐܲܝܢܵܐ ܕܲܚܠܝܼܡ ܡ̣ܢ ܟܘܼ̈ܬܼܡ̇ܬܼܵܐ ܕܲܪ̈ܓܼܝܼܓܼܵܬܼܵܐ 186 ܢܫܝܼܓܼ ܗܲܕܵܡܹ̈ܐ ܕܲܟܼܢܵܘܵܬܹ̈ܗ ܡ̣ܢ ܣܲܢ̈ܝܵܬܼܵܐ ܀ 187 : ܐܲܝܢܵܐ ܕܩܲܕܿܝܼܫ ܡ̣ܢ ܛܲܡܐܘܼܬܼܵܐ ܕܪܸܓܲܬܼ ܒܸܣܪܵܐ 188 ܢܸܪܘܿܣ ܡܸܠܵܘ̈ܗܝ ܒܲܕܼܡܘܼܬܼ ܛܲܠܵܐ ܥܲܠ ܚܲܛܝܹ̈ܐ ܀ 189 : ܐܲܝܢܵܐ ܕܲܥܢܸܐ ܒܗܸܪܓܼܵܐ ܬܲܩܢܵܐ ܕܪ̈ܘܼܚܵܢܝܵܬܼܵܐ 190 ܢܥܲܝܹܕܼ ܚܲܒܼܪ̈ܵܘܗܝ ܒܫܸܡܥܵܐ ܛܵܒܼܵܐ ܕܦܘܼܠܚܵܢ ܚܲܝܹ̈ܐ ܀ 191 : ܐܲܝܢܵܐ ܕܝܲܠܝܼܦ ܘܨܵܒܹ̇ܐ ܕܢܲܠܸܦ ܠܲܕܼܗܸܕܼܝܘܿܠܛܝܼܢ 192 ܢܲܡܲܫܲܚ ܡܸܠܵܘ̈ܗܝ ܠܦܘܼܬܼ ܪܸ̈ܥܝܵܢܹܐ ܘܐܲܟܸܿܢ ܢܲܠܸܦ ܀ 193 : ܢܹܐܡܲܪ ܪܲܒܵܐ ܠܘܵܬܼ ܬܲܠܡܝܼܕܹܗ ܕܚܘܼܪ ܒܝܼ ܘܝܼܠܲܦ 194 ܘܐܵܦ ܬܲܠܡܝܼܕܼܵܐ ܢܸܚܢܸܐ ܠܢܝܼܫܵܐ ܕܡܸܠܲܝ̈ ܪܲܒܹܿܗ ܀ 195 : ܠܵܐ ܢܸܫܬܲܩܲܠ ܪܲܒܵܐ ܒܚܘܼܬܼܪܵܐ ܥܲܠ ܬܲܠܡܝܼܕܹܗ 196 ܘܠܵܐ ܬܲܠܡܝܼܕܼܵܐ ܢܨܲܚܸܐ ܠܪܲܒܵܐ ܕܲܡܚܲܟܸܿܡ ܠܹܗ ܀ 197 : ܢܸܗܘܸܐ ܪܲܒܵܐ ܒܕܘܼܟܲܬܼ ܥܲܝܢܵܐ ܠܪܸ̈ܓܼܫܲܝ ܦܲܓܼܪܵܐ 198 ܘܢܸܪܕܿܘܿܢ ܪܸ̈ܓܼܫܹܐ ܒܵܬܲܪ ܥܲܝܢܵܐ ܠܵܘܬܼ ܝܘܼܠܦܵܢܵܐ ܀ 199 : ܢܡܲܠܸܐ ܛܲܟܼܣܵܐ ܕܡܸܠܲܬܼ ܦܘܼܡ̇ܐ ܨܹܝܕ ܗܲܕܵܡܹ̈ܐ 200 ܘܐܵܦ ܗܲܕܵܡܹ̈ܐ ܢܨܘܼܬܼܘܼܢ ܩܵܠܹܗ ܕܠܵܐ ܣܲܒܼܥܘܼܬܼܵܐ ܀ 201 : ܒܛܲܟܼܣܵܐ ܕܦܲܓܼܪܵܐ ܢܹܐܣܘܿܪ ܚܘܼܒܲܢ ܚܲܕܼ ܨܹܝܕܼ ܚܲܒܼܪܹܗ 202 ܐܲܝܟ ܡܵܐ ܕܲܚܙܝܼܩ ܦܲܓܼܪܵܐ ܒܪܸ̈ܓܼܫܹܐ ܘܚܲܕܼ ܗ̄ܘ̣ ܟܠܹܗ ܀ 203 : ܚܲܕܼ ܗ̄ܘ̣ ܦܲܓܼܪܵܐ ܘܠܵܐ ܡܸܬܼܦܲܠܲܓܼ ܒܦܘܼܪܫܵܢ ܪܸ̈ܓܼܫܹܐ 204 ܘܟܲܕܼ ܣܲܓܿܝܼܐܝܼܢ ܫܘܹܝܢ ܒܐܵܘܝܘܼܬܼܵܐ ܕܠܵܐ ܡܸܣܬܲܕܿܩܵܐ ܀ 205 : ܚܲܕܼ ܗ̄ܘ̣ ܡܫܝܼܚܵܐ ܪܹܫܵܐ ܕܥܹܕܿܬܵܐ ܓܘܼܫܡܵܐ ܕܲܟܼܝܵܐ 206 ܘܲܒܼܚܲܕܼ ܚܘܼܒܵܐ ܦܠܸܐ ܕܲܢܩܵܘܘܿܢ ܦܲܓܼܪܹ̈ܐ ܡܫܝܼܚܹ̈ܐ ܀ 207 : ܐܸܢ ܗܲܕܵܡܹ̈ܐ ܦܪܝܼܫܝܼܢ ܘܲܫܘܹܝܢ ܒܲܕܼܡܸܬܼܚܲܙ̈ܝܵܢ 208 ܟܡܵܐ ܢܸܬܼܙܩܘܼܢ ܙܵܘ̈ܥܹܐ ܟܣܲܝܵ̈ܐ ܨܹܝܕ ܟܲܣ̈ܝܵܬܼܵܐ ܀ 209 : ܦܪܝܼܫܝܼܢ ܪܸ̈ܓܼܠܹܐ ܒܣܘܼܥܪ̈ܵܢܲܝܗܘܿܢ ܚܲܕܼ ܨܹܝܕ ܚܲܒܼܪܹܗ 210 ܘܫܲܘܸܐ ܪܲܗܛܵܐ ܕܦܘܼܠܚܵܢܲܝ̈ܗܘܿܢ ܨܹܝܕܼ ܚܲܕܼ ܓܘܼܫܡܵܐ ܀ 211 : ܠܲܝܬܿ ܗܲܕܵܡܵܐ ܕܚܲܣܸܕܼ ܚܲܒܼܪܹܗ ܒܟܲܫܝܼܪܘܼܬܹܗ 212 ܘܠܵܐ ܐܸܬܼܝܲܥܲܢܘ ܘܲܥܠܲܒܼܘ ܐܘܼܟܼܠܵܐ ܕܣܘܼܢܩܵܢܲܝ̈ܗܘܿܢ ܀ 213 : ܒܛܲܟܼܣܵܐ ܕܪܸ̈ܓܼܫܹܐ ܢܚܘܼܪ ܒܲܚܕܵܕܹ̈ܐ ܐܲܝܟ ܦܵܪ̈ܘܿܫܹܐ 214 ܘܐܲܝܟ ܗܲܕܵܡܹ̈ܐ ܢܕܲܡܸܐ ܟܠܢܵܫ ܒܝܲܕܼ ܣܘܼܥܪ̈ܵܢܲܝܢ ܀ 215 : ܚܝܼܨ ܪܸܥܝܵܢܵܐ ܢܠܲܒܸܿܒܼ ܩܵܠܹܗ ܠܐܲܝܢܵܐ ܕܲܡܚܝܼܠ 216 ܘܢܸܥܨܘܿܒܼ ܚܲܫܹܗ ܒܣܲܡܵܐ ܕܣܲܒܼܪܵܐ ܕܠܵܐ ܡܸܬܼܦܲܟܲܗ ܀ 217 : ܢܲܟܼܠܸܐ ܒܙܲܠܝܼܾ ܢܲܦܫܵܐ ܕܠܐ ܢܸܙܕܲܠܲܠ 218 ܘܪܵܚܹ̇ܡ ܫܲܝܢܵܐ ܢܫܲܬܸܿܩ ܚܸܡܬܼܵܐ ܕܪ̈ܲܓܘܼܙܬܼܵܢܹܐ ܀ 219 ܥܪܝܼܡܵܐ ܠܚܲܣܝܼܪ ܗܵܘܢܵܐ ܠܡܸܕܲܥ ܩܘܼܫܬܵܐ : pb. 202 220 ܘܟܲܫܝܼܪ ܥܲܡܠܹ̈ܐ ܢܥܝܼܪ ܠܲܪ̈ܦܲܝܵܐ ܠܦܘܼܠܚܵܢ ܚܲܝܹ̈ܐ ܀ 221 : ܩܢܹܐ ܩܸܢܝܵܢܹ̈ܐ ܢܦܲܪܢܸܣ ܥܘܼܬܼܪܹܗ ܚܲܟܿܝܼܡܵܐܝܼܬܼ 222 ܘܚܲܣܝܼܪ ܢܸܟܼܣܹ̈ܐ ܢܸܛܲܪ ܢܲܦܫܹܗ ܡ̣ܢ ܪܘܼܛܵܢܵܐ ܀ 223 : ܚܠܝܼܡ ܗܲܕܵܡܹ̈ܐ ܠܵܐ ܢܫܝܼܛ ܝܲܨܪܹܗ ܠܐܲܝܢܵܐ ܕܲܣܓܼܝܼܦ 224 ܘܢܲܣܝܼܣ ܓܘܼܫܡܵܐ ܠܵܐ ܢܸܬܼܪܲܦܸܐ ܒܝܲܕܼ ܩܘܼܛܵܥܵܐ ܀ 225 : ܦܠܸܐ ܒܲܚܙܵܬܼܵܐ ܠܵܐ ܢܲܗܸܠ ܒܹܗ ܒܲܫܟܼܝܼܪ ܐܲܦܹ̈ܐ 226 ܘܲܣܥܸܐ ܚܸܙܘܵܐ ܠܵܐ ܬܸܟܼܪܸܐ ܠܹܗ ܕܥܲܠ ܡ̇ܢ ܗܵܟܲܢ ܀ 227 : ܡܗܝܼܪ ܒܲܣܘܵܕܼܵܐ ܛܲܟܸܿܣ ܡܸܠܲܝ̈ܟ ܡ̣ܢ ܫܘܼܒܼܗܵܪܵܐ 228 ܘܲܟܼܪܸܐ ܡܸܠܬܼܵܐ ܟܠܝܼ ܠܸܫܵܢܵܟ ܡ̣ܢ ܓܘܼܕܵܦܵܐ ܀ 229 : ܚܲܪܝܼܦ ܙܵܘ̈ܥܹܐ ܚܙܝܼ ܠܵܐ ܬܸܣܥܸܐ ܥܲܠ ܟܲܣ̈ܝܵܬܼܵܐ 230 ܘܲܒܼܗܝܼܠ ܗܵܘܢܵܐ ܠܵܐ ܬܸܬܼܡܲܬܿܢ ܨܹܝܕ ܝܘܼܠܦܵܢܵܐ ܀ 231 : ܪܵܚܹ̇ܡ ܟܸܣܦܵܐ ܠܵܐ ܬܸܬܼܝܲܥܲܢ ܠܡܸܣܲܒܼ ܕܲܐ̄ܚܪܹܝܢ 232 ܕܠܵܐ ܢܸܩܪܘܿܢܵܟ ܣܸܦܪ̈ܲܝ ܪܘܼܚܵܐ ܐܵܚܵܒܼ ܕܲܬܼܪܹܝܢ ܀ 233 : ܪܵܚܹ̇ܡ ܫܘܼܒܼܚܵܐ ܠܵܐ ܬܨܘܼܪ ܥܲܡܠܲܝ̈ܟ ܠܥܹܝܢ ܚܲܙܵܝܹ̈ܐ 234 ܕܠܵܐ ܬܸܫܬܵܘܬܲܦ ܒܗܵܝ̇ ܒܲܪܬܼ ܩܵܠܵܐ ܕܲܦܪܝܼܫܵܝܵܐ ܀ 235 : ܢܙܝܼܪ ܡ̣ܢ ܚܲܡܪܵܐ ܚܙܝܼ ܠܵܐ ܬܸܡܙܘܿܓܼ ܚܸܡܬܼܵܐ ܒܫܸܩܝܵܟ 236 ܕܲܠܡܵܐ ܬܸܪܘܸܐ ܒܫܸܩܝܵܐ ܕܪܘܼܓܼܙܵܐ ܘܬܸܥܛܹܐ ܗܵܘܢܵܟ ܀ 237 : ܐܲܡܝܼܢ ܨܵܐܹ̇ܡ ܚܣܘܿܠ ܪܸܥܝܵܢܵܟ ܡ̣ܢ ܣܲܢ̈ܝܵܬܼܵܐ 238 ܕܠܵܐ ܬܸܬܼܢܵܘܲܠ ܒܟܲܦܢܵܐ ܕܲܬܼܢܵܢ ܘܲܒܼܓܹܗܲܢܵܐ ܀ 239 : ܥܢܹܐ ܒܲܨܠܘܼܬܼܵܐ ܨܲܠܵܐ ܒܟܸܣܝܵܐ ܐܲܝܟ ܕܐܸܬܼܦܲܩܲܕܿܬܿ 240 ܕܲܠܡܵܐ ܢܣܲܪܸܩ ܫܘܼܒܼܚܵܐ ܣܪܝܼܩܵܐ ܥܲܡܠܹ̈ܐ ܕܢܲܦܫܵܟ ܀ 241 : ܢܟܸܦ ܒܲܚܝܵܪܹܗ ܠܵܐ ܬܸܬܼܒܲܩܸܐ ܒܫܘܼܦܪܵܐ ܕܐܲܦܹ̈ܐ 242 ܕܠܵܐ ܬܸܬܼܥܲܪܩܲܠ ܒܲܡܨܝܼ̈ܕܼܵܬܼܵܐ ܕܪܸܓܲܬܼ ܒܸܣܪܵܐ ܀ 243 : ܒܚܵܘܪܵܐ ܣܲܢܝܵܐ ܢܦܲܠ̣ܘ ܚܲܩܝܼܪܹ̈ܐ ܡ̣ܢ ܕܼܪ̈ܓܲܝܗܘܿܢ 244 ܘܚܵܒܼ݂ܘ ܓܲܢ̄ܒܵܪܹ̈ܐ ܡ̣ܢ ܚܘܼ̈ܬܼܚܵܬܹܐ ܕܦܸܓܼܥܵܐ ܕܐܲܦܹ̈ܐ ܀ 245 : ܚܵܘܪܵܐ ܕܥܲܝܢܹ̈ܐ ܦܲܟܼ݂ܪܹܗ ܠܫܸܡܫܘܿܢ ܓܲܢ̄ܒܵܪ ܚܲܝܠܵܐ 246 ܘܫܘܦܪܵܐ ܕܐܲܦܹ̈ܐ ܨܵܕܹܗ ܠܕܼܵܘܝܼܕܼ ܢܲܗܝܼܪ ܗܵܘܢܵܐ ܀ 247 : ܘܐܸܢ ܓܲܢ̄ܒܵܪܹ̈ܐ ܘܩܲܢ̈ܝܲܝ ܗܵܘܢܵܐ ܢܦܲܠ̣ܘ ܒܲܚܙܵܬܼܵܐ 248 ܡܲܢ ܠܵܐ ܢܸܛܲܪ ܚܝܵܪܵܐ ܕܥܲܝܢܵܘ̈ܗܝ ܡ̣ܢ ܬܘܼܩ̈ܠܵܬܼܵܐ ܀ 249 : ܥܲܝܢܵܐ ܪܦܝܼܬܼܵܐ ܗ̄ܝ̣ ܘܩܸܒܼܝܵܐ ܕܡܲܚ̈ܵܐ ܚܒܼܝܼܫ ܒܲܡܥܝܼܢܵܗ̇ 250 ܘܐܸܢ ܡܸܬܿܬܲܪܥܝܼܢ ܡܛܝܼܦܝܼܢ ܦܲܓܼܪܵܐ ܘܡܲܦܗܹܝܢ ܢܲܦܫܵܐ ܀ pb. 203 251 : ܐܲܚܘܿܕܼ ܢܲܟܼܦܵܐ ܬܲܪܥܵܐ ܕܥܲܝܢܲܝ̈ܟ ܘܛܲܪ ܒܵܒܼܵܬܼ̈ܟ 252 ܕܠܵܐ ܢܸܬܼܚܲܠܲܨ ܓܲܙܵܐ ܕܟܲܢܸܫܬܿ ܒܲܙܗܝܼܪܘܼܬܼܵܐ ܀ 253 : ܠܵܐ ܬܼܬܒܲܩܸܐ ܒܫܘܼܦܪܵܐ ܕܐܲܦܹ̈ܐ ܒܲܡܠܸܐ ܙܲܒܼܢܵܐ 254 ܕܲܠܡܵܐ ܬܸܗܘܸܐ ܫܟܼܝܼܪ ܒܲܚܙܬܼܵܐ ܒܲܚܠܘܿܠ ܪܵܘܡܵܐ ܀ 255 : ܐܵܦ ܐܲܢ̄ܬܿܝ ܚܵܘܵܐ ܟܲܣܵܝ ܐܲܦܲܝ̈ܟܿܝ ܒܢܲܚܬܵܐ ܢܲܟܼܦܵܐ 256 ܕܠܵܐ ܢܸܬܿܬܿܨܝܼܪܘܼܢ ܢܲܟܼܦܹ̈ܐ ܒܦܲܚܹ̈ܐ ܕܚܵܘܪܹܟܼܝ ܣܲܢܝܵܐ ܀ 257 : ܛܲܟܸܿܣܝ ܪܲܗܛܵܐ ܕܝܲܨܪܵܐ ܕܢܲܦܫܹܟܼܝ ܘܲܕܒܼܵܒܼܵܬܹ̈ܟܼܝ 258 ܕܠܵܐ ܢܸܬܿܬܲܩܠܘܼܢ ܪ̈ܵܕܝܲܝ ܒܐܘܼܪܚܵܐ ܒܲܫܒܼܝܼܠ ܥܲܝܢܲܝ̈ܟܿܝ ܀ 259 : ܚܘܼܪܝ ܬܲܩܢܵܐܝܼܬܿ ܘܨܲܒܸܿܬܼܝ ܢܲܦܫܹܟܼܷ ܒܲܟܼܢܝܼܟܼܘܼܬܼܵܐ 260 ܕܲܠܡܵܐ ܬܦܘܼܫܝܼܢ ܠܒܲܪ ܡ̣ܢ ܬܿܪܥܵܐ ܥܲܡ ܣܲܟܸ̈ܠܵܬܼܵܐ ܀ 261 : ܛܲܝܸܒܼܝ ܡܸܫܚܵܐ ܘܦܘܿܩܝ ܒܲܠܘܝܼܬܼܵܐ ܕܚܲܟܝܼ̈ܡܵܬܼܵܐ 262 ܕܲܠܡܵܐ ܢܸܕܼܥܲܟ ܠܲܡܦܹܝܕܼ ܚܘܼܒܹܿܟܼܝ ܘܬܸܗܘܹܝܢ ܓܘܼܚܟܵܐ ܀ 263 : ܠܵܐ ܬܸܨܛܲܒܿܬܼܝܼܢ ܒܨܸܒܼܬܵܐ ܕܐܲܦܹ̈ܐ ܒܲܪ̈ܵܝܵܬܼܵܐ 264 ܕܠܵܐ ܢܲܗܠܘܼܢ ܒܹܟܼܝ ܫܵܝܪܲܝ ܫܲܦܝܼܪ ܒܫܘܼܦܪܵܐ ܕܢܲܦܫܵܐ ܀ 265 : ܟܠܵܝ ܗܲܠܟܼܵܬܹ̈ܿܟܼܷܝ ܥܲܡ ܒܵܒܼܵܬܹ̈ܟܼܝ ܡ̣ܢ ܣܲܢ̈ܝܵܬܼܵܐ 266 ܕܠܵܐ ܢܸܩܪܘܿܢܹܟܼܝ ܟܹܐܦܵܐ ܨܚܲܬܬܼܵܐ ܕܫܲܕܼܝܵܐ ܒܫܘܼܩܵܐ ܀ 267 : ܚܘܼܪܝ ܘܐܸܬܼܒܲܝܲܢܝ ܕܦܚܵܐ ܥܲܝܢܹܟܼܝ ܘܨܸܒܼܬܵܐ ܕܐܲܦܲܝ̈ܟܿܝ 268 ܘܒܹܟܼܝ ܡܸܬܿܬܿܨܝܼܕܼܝܢ ܪܼ̈ܓܼܫܹܐ ܘܙܵܘܥܹ̈ܐ ܐܲܝܟ ܕܲܒܼܦܲܝܵܐ ܀ 269 : ܦܲܚܵܐ ܐܢ̄ܬܿܝ ܟܠܹܟܼܝ ܕܲܛܡܝܼܪ ܒܐܲܪܥܵܐ ܩܕܼܵܡ ܗܲܠ̈ܟܼܵܬܼܵܐ 270 ܘܠܵܐ ܐ̄ܢܵܫ ܝܵ̇ܕܲܥ ܕܐܲܝܟܲܢ ܢܵܦܹ̇ܠ ܒܲܡܨܝܼ̈ܬܹܟܼܝ ܀ 271 : ܒܩܸܛܪܹ̈ܐ ܨܢܝܼܥܹ̈ܐ ܙܩܝܼܪܝܼܢ ܢܸܫ̈ܒܹܿܐ ܕܲܪ̈ܓܲܝܼܓܼܵܬܹܟܼܝ 272 ܘܣܲܓܿܝܼ ܥܲܣܩܵܐ ܠܡܸܬܼܦܲܠܵܛܘܼ ܡ̣ܢ ܨܸܢܥܵܬܹ̈ܟܼܝ ܀ 273 : ܠܚܲܓܼܠܵܐ ܕܵܡ̇ܝܲܬܿܝ ܕܩܵܪܹܐ ܠܡܵܘܬܵܐ ܠܲܒܼܢܲܝ̈ ܓܸܢܣܹܗ 274 ܘܲܒܼܢܸܥ̈ܡܵܬܹܗ ܩܵܛܹ̇ܠ ܚܲܒܼܪ̈ܵܘܗܝ ܘܡܵܐܹ̇ܬܼ ܐܵܦ ܗܘ̤ ܀ 275 : ܒܲܕܼܡܘܼܬܼ ܚܲܓ̣ܠܵܐ ܡܚܲܬܼܚܸܬܼ ܚܸܙܘܹܟܼܝ ܠܲܕܼܚܵܐܲܪ ܒܹܟܼܝ 276 ܘܲܒܼܫܘܼܓܵܫܲܝ̈ܟܿܝ ܨܵܝ̇ܕܲܬܿܝ ܫܲܒܼܪܹ̈ܐ ܐܲܝܟ ܦܵܪ̈ܲܚܬܼܵܐ ܀ 277 : ܡܵܘܬܵܐ ܥܦܝܼܦܵܐ ܚܒܼܝܼܫ ܒܲܩܠܘܼܒܼܝܵܐ ܕܝܲܨܪܹܟܼܝ ܒܝܼܫܵܐ 278 ܘܩܵܪܹܐ ܠܐ̄ܢܵܫܵܐ ܠܘܵܬܼ ܐܲܒܼܕܵܢܵܐ ܐܲܝܟ ܕܲܠܫܲܝܢܵܐ ܀ 279 ܠܠܸܩܛܵܐ ܕܵܡܹ̇ܐ ܡܲܡܠܠܵܐ ܕܦܘܼܡܹܟܼܝ ܩܕܼܵܡ ܗܸܕܼܝܘܿܛܹ̈ܐ : pb. 204 280 ܘܡܵܐ ܕܐܸܬܼܪܲܓܼܪܲܓܼܘ ܠܡܹܐܟܲܠ ܡܸܢܹܗ ܡ̣ܝܼܢܼܘ ܒܲܚܛܝܼܬܼܵܐ ܀ 281 : ܠܲܝܬܿ ܨܲܝܵܕܼܵܐ ܕܲܡܗܝܼܪ ܡܸܢܹܟܼܝ ܠܲܡܨܵܕܸ ܐ̄ܢܵܫܵܐ 282 ܘܠܲܝܬܿ ܦܵܪܲܚܬܵܐ ܕܩܵܪܝܵܐ ܫܲܦܝܼܪ ܐܲܝܟ ܫܘܼܓܵܫܲܝܟܿܝ ܀ 283 : ܥܪܝܼܡܲܬܿܝ ܣܲܓܿܝܼ ܠܐܘܼܡ̇ܢܘܼܬܼܵܐ ܕܨܲܝܕܵܐ ܕܐ̄ܢܵܫܵܐ 284 ܘܠܵܐ ܐ̄ܢܵܫ ܝܵ̇ܕܲܥ ܠܲܡܬܲܢܵܝܘܼ ܙܢܲܝ̈ ܨܸܢ̈ܥܵܬܹܟܼܝ ܀ 285 : ܚܲܟܿܝܼܡ ܝܲܨܪܹܟܼܝ ܠܡܸܩܪܵܐ ܒܣܸܦܪ̈ܵܘܗܝ ܕܩܵܛܹ̇ܠ ܐ̄ܢܵܫܵܐ 286 ܘܲܫܒܲܪ ܠܸܒܹܿܟܼܝ ܠܡܸܬܼܗܲܓܵܝܘܼ ܒܚܸܟܼܡܲܬܼ ܩܘܼܫܬܵܐ ܀ 287 : ܗܘ̤ܝܘܼ ܗܘ̤ܵܐ ܠܹܟܼܝ ܪܲܒܵܐ ܡܗܝܼܪܵܐ ܡ̣ܢ ܫܘܼܪܵܝܵܐ 288 ܘܒܲܟܼܬܼܝܼ̈ܒܼܵܬܹܗ ܩܪܲܝܬܿܝ ܘܐܸܬܼܗܲܓܿܝܼܬܿܝ ܘܲܚ̣ܛܲܝܬܿܝ ܘܐܲܚܛܝܼܬܿܝ ܀ 289 : ܦܘܼܫܝ ܡ̣ܢ ܗܸܪܓܲܗ ܕܣܵܦܪܵܐ ܢܟܼܝܼܠܵܐ ܡܲܠܸܦ ܙܹܐܦܵܐ 290 ܘܬܼܵܝ ܐܸܬܼܗܲܓܵܝ ܒܣܸܦܪܲܝ ܪܘܼܚܵܐ ܕܡܲܩܢܹܝܢ ܚܲܝܹ̈ܐ ܀ 291 : ܠܵܐ ܬܸܬܿܕܡܹܝܢ ܠܚܵܘܵܐ ܐܸܡܹܟܼܝ ܕܫܸܡܥܲܬ̤ ܡܸܠܟܹܿܗ 292 ܘܐܸܟܼܠܲܬ̤ ܦܹܐܪܵܐ ܘܝܸܠܕܲܬ̤ ܡܵܘܬܵܐ ܠܲܕܼܒܼܝܬܼ ܐܵܕܸܵܡ ܀ 293 ܗܵܐ ܬܘܼܒܼ ܬܵܘܥܹܝܢ ܡܸܪܲܬܼ ܡ̇ܘܬܵܐ ܒܝܲܕܼ ܨܸܢܥܵܬ̈ܟܼܝ ܀ 294 : ܟܲܕܿܘܼ ܩܛܲܠ̣ܬܿܝܼܢ ܒܐܘܼܟܼܠܵܐ ܕܦܹܐܪܵܐ ܕܪܸܓܼܬܼ ܐܸܡܹܟܼܝ 295 ܠܵܐ ܬܡܝܼܬܼܝܼܢܲܢ ܒܪܸܓܲܬܼ ܒܸܣܪܵܐ ܐܲܝܟ ܕܲܒܼܦܹܐܪܵܐ ܀ 296 : ܦܘܼܫܝ ܠܵܐ ܬܸܗܘܹܝܢ ܡܨܝܼܕܿܬܵܐ ܕܥܵܘ̣ܠܵܐ ܩܕܼܵܡ ܚܲܙܵܝܹ̈ܐ 297 ܕܗܵܐ ܐܸܬܼܦܲܟܪܘ ܟܠ ܡܘܼܫ̈ܚܵܬܼܵܐ ܒܢܸܫ̈ܒܹܐ ܕܐܲܦܲܝ̈ܟܿܝ ܀ 298 : ܠܘܲܝ ܣܲܢܝܵܐ ܗ̣̄ܘܲܝܬܿܝ ܒܚܸܙܘܵܐ ܕܐܲܦܲܝ̈ܟܿܝ ܐܲܝܟ ܪܸܥܝܵܢܹܟܼܝ 299 ܕܕܲܡ ܓܵܥܨܝܼܢ ܗ̄ܘ̣ܵܘ ܫܲܒܼܪܵܝ ܠܸܒܵܐ ܡ̣ܢ ܣܲܢܝܘܼܬܹܟܼܝ ܀ 300 : ܐܘܲܝ ܠܵܐ ܣܓܼܝܼ ܠܹܟܼܝ ܨܸܒܼܬܵܐ ܕܐܲܦܹ̈ܐ ܘܡܲܪ̈ܓܵܢܝܵܬܼܵܐ 301 ܟܲܒܲܪ ܡܲܗܡܹܝܢ ܗ̄ܘ̣ܵܘ ܪ̈ܵܚܡܲܝ ܨܸܒܼܬܵܐ ܡ̣ܢ ܥܸܢܝܵܢܹܟܼܝ ܀ 302 : ܡܲܢ ܕܹܝܢ ܐܲܪܡܝܼ ܩܹܐܡ̇ܐ ܒܥܲܝܢܲܝ̈ܟܿܝ ܘܲܒܼܗܲܠ̈ܟܼܬܹܟܼܝ 303 ܘܐܲܥܸܠ ܚܲܒܼܫܹܟܼܝ ܒܓܼܵܘ ܢܵܡܲܪܬܵܐ ܐܲܝܟ ܚܲܝ̈ܘܵܬܼܵܐ ܀ 304 : ܡܲܢ ܕܹܝܢ ܐܲܣܪܹܗ ܠܝܲܨܪܹܟܼܝ ܒܝܼܫܵܐ ܒܙܲܝܢܵܐ ܟܠܫܵܥ 305 ܟܒܲܪ ܫܵܠܹ̇ܐ ܗ̄ܘ̣ܵܐ ܩܵܠܵܐ ܕܕܼܵܠܲܚ̇ ܫܲܝܢܵܐ ܕܐ̄ܢܵܫܵܐ ܀ 306 : ܡܲܢ ܕܹܝܢ ܐܲܪܡܝܼ ܛܲܒܼܥܵܐ ܕܫܸܬܼܩܵܐ ܥܲܠ ܠܸܫܵܢܹܟܼܝ 307 ܟܒܲܪ ܦܵܐܹ̇ܫ ܗ̄ܘ̣ܵܐ ܡ̣ܢ ܕܲܠܡܸܚܪܲܒܼ ܣܸܕܼܪܹ݁ܐ ܕܐ̄ܢܵܫܵܐ ܀ 308 : ܛܘܼܒܼܵܘܗܝ ܠܐܲܝܢܵܐ ܕܣܲܟܲܪ ܐܸܕܢܵܘ̈ܗܝ ܘܠܵܐ ܨܵܬܼ ܡܸܠܲܝ̈ܟܿܝ 309 ܘܲܗܘ̤ܵܐ ܚܲܪܫܵܐ ܠܘܵܬܼ ܥܸܢܝܵܢܵܐ ܕܙܲܠܝܼܠܘܼܬܹܟܼܝ ܀ 310 : ܛܘܼܒܼܵܘܗܝ ܠܐܲܝܢܵܐ ܕܟܲܕܼ ܥܲܡܹܟܼܝ ܗ̄ܘ̣ ܠܵܘ ܥܲܡܟܼܝ ܗ̄ܘ̣ 311 ܘܲܥܡ݂ܲܪ ܥܲܡܹܟܼܝ ܘܲܢ̣ܛܲܪ ܢܲܦܫܹܟ ܡ̣ܢ ܢܸܟܼܝܵܢܲܝ̈ܟܿܝ ܀ 312 : ܛܘܼܒܼܵܘܗܝ ܠܐܲܝܢܵܐ ܕܠܵܐ ܛܥ̣ܵܐ ܒܫܲܪܒܹܿܟܼܝ ܢܝܼܫܵܐ ܕܡܸܠܵܘܗܝ 313 ܘܠܵܐ ܐܸܬܿܕܵܘܲܕܼ ܒܲܗ̈ܦܵܟܼܵܬܼܵܐ ܕܙܲܠܝܼܠܘܼܬܹܟܼܝ ܀ pb. 205 314 : ܒܫܲܪܒܹܿܟܼܝ ܐܲܣܛܝܼܬܼ ܡ̣ܢ ܡܲܪܕܲܝܼܬܼܵܐ ܕܲܫܒܼܝܼܠ ܡܸܠܲܝ̈ 315 ܕܲܚܙܹ̇ܝܬܼ ܕܲܣܓܼܝܼܘ ܦܲܚܹ̈ܐ ܕܢܸܟܼܠܲܝ̈ܟܿܝ ܕܠܵܐ ܡܸܢܝܵܢܵܐ ܀ 316 : ܫܲܪܒܹܿܟܼܝ ܢܲܓܼܕܲܢܝ ܡ̣ܢ ܥܸܢܝܵܢܵܐ ܕܲܠܘܵܬܼ ܟܠ ܐ̄ܢܵܫ 317 ܕܲܚܙܹ̇ܝܬܼ ܕܐܲܣܝܼܪ ܥܵܠܡܵܐ ܟܠܹܗ ܒܥܸܢܝܵܢ ܚܘܼܒܹܿܟܼܝ ܀ 318 : ܠܵܐ ܡ̣ܢ ܒܝܼܫܘܼ ܐܸܟܼܠܹ̇ܬܼ ܩܲܪ̈ܨܲܝܟܿܝ ܐܲܝܟ ܡ̇ܐ ܕܲܣܒ݂ܲܪܬܿܝ 319 ܘܠܵܘ ܠܹܟܼܝ ܓܲܢܝܼܬܼ ܐܸܠܵܐ ܠܝܲܨܪܹܟܼܝ ܕܚܵܛܹ̇ܐ ܘܡܲܚܛܹܐ ܀ 320 : ܐܵܦ ܠܹܗ ܠܝܲܨܪܹܟܼܝ ܠܵܐ ܓܲܢܝܼܬܹܿܗ ܐܲܝܟ ܕܲܠܒܼܝܼܫܵܐ 321 ܐܸܠܵܐ ܕܟܲܕܼ ܛܵܒܼ ܡܲܒܼܐܸܫ ܟܠܢܵܫ ܠܹܗ ܘܲܠܚܒܼܪ̈ܵܘܗܝ ܀ 322 : ܠܵܘ ܒܲܟܼܝܵܢܵܐ ܐܲܣܝܼܪ ܝܲܨܪܹܟܼܝ ܐܲܝܟ ܫܲܬܿܝܼܩܹ̈ܐ 323 ܘܠܵܘ ܒܲܠܚܘܿܕܲܝܟܿܝ ܩܲܢܝܲܬܿܝ ܙܵܘܥܹ̈ܐ ܠܘܵܬܼ ܚܘܼܬܼܚܵܬܹ̈ܐ ܀ 324 : ܫܘܸܐ ܗ̄ܘ̣ ܒܘܼܚܪܵܢܵܐ ܕܦܵܪܘܿܫܘܼܬܹܟܼܝ ܒܲܕܼܡܘܼܬܼ ܓܲܒܼܪܵܐ 325 ܘܐܸܢ ܫܵܦܲܪ ܠܹܟܼܝ ܠܵܐ ܡܸܬܼܒܲܨܪܲܬܿܝ ܡ̣ܢ ܦܘܼܠܚܵܢܹܗ ܀ 326 : ܚܲܕܼ ܗ̄ܘ̣ ܝܲܨܪܵܐ ܕܦܵܪܘܿܫܘܼܬܼܵܐ ܕܓܲܒܼܪܹ̈ܐ ܘܢܸܫܹ̈ܐ 327 ܘܚܲܕܼ ܗ̄ܘ̣ ܚܲܝܠܵܐ ܘܚܹܐܪܘܼܬܼ ܢܲܦܫܵܐ ܕܙܵܟܹ̇ܐ ܘܚܵܐܹ̇ܒܼ ܀ 328 : ܠܵܐ ܗ̄ܘ̣ܵܐ ܬܸܓܼܡܵܐ ܕܢܸܫܹ̈ܐ ܡܲܣܠܲܝ ܨܼܝܕܼ ܝܵ̇ܕܲܥ ܟܠ 329 ܐܸܠܵܐ ܝܲܨܪܵܐ ܕܡܲܪ̈ܵܚܬܼܵܐ ܕܠܵܐ ܡܸܬܼܟܲܚܲܕܸ ܀ 330 : ܠܵܘ ܥܸܢܝܵܢܵܐ ܕܲܟܼܢܝܼ̈ܟܼܵܬܼܵܐ ܡܲܚܛܸܐ ܠܐ̄ܢܵܫܵܐ 331 ܐܸܠܵܐ ܫܸܕܠܵܐ ܕܙܲܠܝܼ̈ܠܵܬܼܵܐ ܡܲܦܗܸܐ ܠܫܲܒܼܪܹ̈ܐ ܀ 332 : ܠܵܐ ܛܡܲܐ ܢܸܩܦܵܐ ܕܫܵܘܬܵܦܘܼܬܼܵܐ ܕܫܲܪܝܼܪ̈ܵܬܼܵܐ 333 ܐܸܠܵܐ ܒܝܼܫܘܼ ܫܸܩܝܵܐ ܨܲܚܢܵܐ ܕܕܲܠܵܐ ܢܵܡܘܿܣ ܀ 334 : ܕܲܟܼܝܵܐ ܗ̄ܝܼ ܐܲܢ̄ܬܿܬܼܵܐ ܟܲܕܼ ܪܲܚܝܼܩܵܐ ܡ̣ܢ ܨܲܚܢܘܼܬܼܵܐ 335 ܘܩܲܕܿܝܼܫ ܘܲܕܼܟܸܐ ܢܸܩܦܵܐ ܕܥܲܡܵܗ̇ ܘܝܲܠܕܵܐ ܕܡܸܢܵܗ̇ ܀ 336 : ܫܲܘܝܵܐ ܗ̄ܝܼ ܒܥܲܡܠܹ̈ܐ ܘܲܒܼܦܘܼܪܥܵܢܵܐ ܗܝ̤ ܘܐܵܦ ܓܲܒܼܪܵܗ̇ 337 ܘܐܲܟܲܚ̄ܕܼ ܝܵܪܬܿܝܼܢ ܥܘܼܡܪܵܐ ܕܙܲܒܼܢܵܐ ܘܡܲܠܟܿܘܼܬܼ ܪܵܘܡ̇ܐ ܀ 338 : ܗܵܪܟܵܐ ܦܪܝܼܫܝܼܢ ܒܐܸܣܟܹܿܡܲܝ̈ܗܘܿܢ ܚܲܕܼ ܡ̣ܢ ܚܲܒܼܪܹܗ 339 ܠܗܲܠ ܠܲܝܬܿ ܕܸܟܼܪܹ̈ܐ ܘܠܵܐ ܢܸܩ̈ܒܼܵܬܼܵܐ ܕܚܲܕܼܘܼ ܟܝܵܢܵܐ ܀ 340 : ܘܐܸܢ ܚܲܕܼ ܐܸܢܘܿܢ ܒܐܲܬܼܪܵܐ ܕܲܕܟܸܐ ܡ̣ܢ ܢܸܟܼܝܵܢܹ̈ܐ 341 ܠܵܐ ܐ̄ܢܵܫ ܢܸܦܪܘܿܫ ܡܸܕܲܡ ܕܐܲܫܘܝܼ ܐܲܠܵܗ ܟܠܵܐ ܀ 342 : ܚܲܕܼ ܗ̄ܘ̣ ܟܝܵܢܵܐ ܕܓܲܒܼܪܹ̈ܐ ܘܢܸܫܹ̈ܐ ܘܚܲܕܼ ܒܵܪܘܿܝܵܐ 343 ܘܲܠܚܲܕܼ ܢܝܼܫܵܐ ܘܵܠܹ̇ܐ ܕܢܸܚܢܘܿܢ ܒܣܘܼܥܪ̈ܵܢܲܝܗܘܿܢ ܀ 344 : ܠܵܐ ܠܲܡ ܓܲܒܼܪܵܐ ܠܒܲܪ ܡ̣ܢ ܐܲܢ̄ܬܿܬܼܵܐ ܒܗܲܝܡܵܢܘܼܬܼܵܐ 345 ܐܵܦܠܵܐ ܐܲܢ̄ܬܿܬܼܵܐ ܠܒܲܪ ܡ̣ܢ ܓܲܒܼܪܵܐ ܒܕܸܚܠܲܬܼ ܩܘܼܫܬܵܐ ܀ 346 : ܓܲܒܼܪܵܐ ܢܡܲܠܹܐ ܕܘܼܟܲܬܼ ܪܹܫܵܐ ܠܢܸܫܹ̈ܐ ܪܸ̈ܓܼܠܹܐ 347 ܘܐܲܢ̄ܬܿܬܼܵܐ ܬܸܪܕܸܿܐ ܒܛܲܟܼܣܵܐ ܕܲܦܠܸܐ ܠܪܸ̈ܓܼܠܹܐ ܕܲܠܬܲܚܬܿ ܀ 348 : ܢܸܗܘܸܐ ܓܲܒܼܪܵܐ ܐܲܝܟ ܠܸܫܵܢܵܐ ܟܸܢܵܪ ܡܸܢܹ̈ܐ 349 ܘܢܙܸܪܘܿܥ ܟܠ ܫܵܥ ܩܵܠܹ̈ܐ ܢܲܟܼܦܹ̈ܐ ܒܐܸܕܼܢܲܝ̈ ܢܵܫܹ̈ܐ ܀ 350 : ܢܨܘܼ̈ܬܼܵܢ ܢܸܫܹ̈ܐ ܩܵܠ ܦܸܬܼܓܼܵܡܵܘ̈ܗܝ ܒܗܲܝܡܵܢܘܼܬܼܵܐ 351 ܘܢܸܬ̈ܠܵܢ ܦܸܐܪܹ̈ܐ ܕܕܲܟܼܝܘܼܬܼ ܢܲܦܫܵܐ ܣܲܒܼܪܵܐ ܘܚܘܼܒܵܐ ܀ pb. 206 352 : ܠܵܐ ܢܸܬܿܛܲܠܡܘܼܢ ܩܵܠܲܝ̈ ܦܘܼܡܹܗ ܕܐܲܝܢܵܐ ܕܙܵܪܲܥ 353 ܘܠܵܐ ܡܲܫܡܲܥܬܼܵܐ ܬܟܼܘܼܡ ܥܲܠ ܙܲܪܥܵܐ ܕܡܸܠܲܬܼ ܚܲܝ̈ܐ ܀ 354 : ܙܪܘܿܥ ܐܲܢ̄ܬܿ ܓܲܒܼܪܵܐ ܡܸܠܲܬܼ ܚܲܝܹ̈ܐ ܒܐܸܕܢܲܝ̈ ܢܸܫܹ̈ܐ 355 ܘܐܲܢ̄ܬܹܿܝܢ ܢܸܫܹ̈ܐ ܩܲܒܸܿܠ̈ܝ ܘܲܫܡܲܥܝ̈ ܠܣܵܗܕܿܘܼܬܼ ܓܲܒܼܪܹ̈ܐ ܀ 356 : ܚܵܘܒܲܬܼ ܚܘܼܒܵܐ ܚܲܝܵܒܼܝܼܢܲܢ ܚܲܕ ܨܼܝܕܼ ܚܲܒܼܪܹ̈ܐ 357 ܦܪܘܿܥܘ ܠܲܚܕܼܵܕܹ̈ܐ ܘܲܠܒܼܵܪܘܿܝܵܐ ܐܲܚܕܵܐ ܕܦܲܐܝܵܐ ܀ 358 : ܚܘܼܒܵܐ ܕܲܟܼܝܵܐ ܡܨܸܐ ܦܵܪܲܥ ܠܵܗ̇ ܠܚܵܘܒܲܬܼ ܐ̄ܢܵܫܵܐ 359 ܘܗܘ̤ ܥܵܒܹ̇ܕܼ ܠܲܢ ܪ̈ܲܚܡܹܐ ܠܟܲܣܝܵܐ ܘܲܠܪ̈ܘܼܚܵܢܹܐ ܀ 360 : ܐܲܚܸܒܼܘ ܓܲܒܼܪܹ̈ܐ ܚܕܼܵܐ ܬܼܵܘܕܲܝܼܬܼܵܐ ܕܚܲܕܼ ܒܵܪܘܿܝܵܐ 361 ܘܲܪ̈ܚܲܡܝ ܢܸܫܹ̈ܐ ܚܕܼܵܐ ܫܲܘܝܘܼܬܵܐ ܕܚܲܕܼ ܐܲܠܵܗܵܐ ܀ 362 : ܐܘܕܼܵܘ ܫܲܦܝܼܪ ܐܲܟܼܡܵܐ ܕܲܦܐܹܐ ܠܝܲܨܪܵܐ ܕܲܒܼܟܼܘܿܢ 363 ܚܕܵܐ ܐܝܼܬܼܘܼܬܼܵܐ ܘܝܲܕܼ ܫܘܼܠܛܵܢܵܐ ܩܢܘܿܡܹ̈ܐ ܬܠܵܬܐ ܀ 364 : ܐܵܘܕܵܘ ܕܐܝܼܬܼܵܘܗܝ ܟܝܵܢܵܐ ܫܲܘܝܵܐ ܕܠܵܐ ܡܸܬܼܦܲܠܲܓܼ 365 ܘܐܝܼܬܼܵܘܗܝ ܡܸܡܬܼܘܿܡ ܐܲܟܼܡܵܐ ܕܐܝܼܬܼܵܘܗܝ ܕܠܵܐ ܫܘܼܪܵܝܵܐ ܀ 366 : ܐܵܘܕܼܵܘ ܕܐܝܼܬܼܵܘܗܝ ܐܲܒܼܵܐ ܘܲܒܼܪܵܐ ܘܪܘܼܚܵܐ ܕܡܸܢܹܗ 367 ܚܲܕܼ ܝܵܠܘܿܕܼܵܐ ܘܚܲܕܸ ܝܼܠܝܼܕܼܵܐ ܘܚܲܕ ܢܵܦܘܿܩܵܐ ܀ 368 : ܐܵܘܕܵܘ ܒܐܲܒܼܵܐ ܕܠܵܐ ܐܝܼܬܼ ܐܸܡܲܬܼܝ ܕܠܵܘ ܐܲܒܼܵܐ ܗ̄ܘ̣ܵܐ 369 ܘܗܲܝܡܸܢܘ ܒܲܒܼܪܵܐ ܕܠܵܐ ܐܝܼܬܼ ܙܲܒܼܢܵܐ ܒܹܝܬܼ ܠܹܗ ܠܐܲܒܼܘܼܗܝ ܀ 370 : ܩܲܠܸܣܘ ܘܐܵܘܪܸܒܼܘ ܠܪܘܼܚܵܐ ܕܐܝܼܬܼܵܘܗܝ ܚܲܕܼ ܒܐܝܼܬܼܘܬܼܵܐ 371 ܘܠܵܐ ܒܨܝܼܪ ܘܲܙܥܘܿܪ ܡ̣ܢ ܫܘܼܠܛܵܢܵܐ ܕܐܲܒܼܵܐ ܘܲܒܼܪܵܐ ܀ 372 : ܩܪܵܘ ܬܲܩܢܵܐܝܼܬܼ ܐܲܒܼܵܐ ܘܲܒܼܪܵܐ ܘܪܘܼܚܵܐ ܕܩܘܼܕܼܫܵܐ 373 ܟܝܵܢܵܐ ܕܲܫܘܸܐ ܘܠܵܐ ܡܸܬܼܦܲܠܲܓܼ ܒܝܲܕܼ ܫܘܼܚܠܵܦܵܐ ܀ 374 : ܠܵܐ ܡܸܫܬܲܚܠܲܦ ܐܲܠܵܗ ܟܠܵܐ ܡ̣ܢ ܡܵܐ ܕܐܝܼܬܼܵܘܗܝ 375 ܘܠܵܐ ܡܸܣܬܲܝܲܟ ܟܝܵܢ ܐܝܼܬܼܘܼܬܹܗ ܠܓܼܵܘ ܡ̣ܢ ܣܵܟܼܵܐ ܀ 376 : ܠܲܝܬܿ ܠܲܕܝܵܢܹܗ ܕܬܸܚܙܹܝܘܗܝ ܥܲܝܢܵܐ ܒܪܸ̈ܓܼܫܹܐ ܕܲܠܒܲܪ 377 ܘܠܵܐ ܩܢܹܐ ܩܵܠܵܐ ܡܸܬܼܪܲܓܼܫܵܢܵܐ ܐܲܝܟ ܦܲܓܼܪ̈ܢܹܐ ܀ 378 ܐܝܼܬܼܝܵܐ ܗ̄ܘ̣ ܟܠܹܗ ܘܟܲܣܝܵܐ ܗ̄ܘ̣ ܟܠܹܗ ܘܫܲܘܝܵܐ ܗ̄ܘ̣ ܟܠܹܗ ܀ 379 ܘܲܓܼܡܝܼܪ ܟܠܹܗ ܒܐܲܠܵܗܘܼܬܹܗ ܘܥܵܒܼܘܿܕܘܼܬܹܗ ܀ 380 : ܪܸܡܙܹܗ ܬܲܩܸܢ ܫܡܲܝܵܐ ܘܐܲܪܥܵܐ ܘܟܼܠܡܵܐ ܕܲܒܼܗܘܿܢ 381 ܘܡ̣ܢ ܠܵܐ ܡܸܕܸܿܡ ܒܝܼܪܵܐ ܟܠܡܸܕܹܿܡ ܕܲܟܼܣܸܐ ܘܲܓܼܠܹܐ ܀ 382 : ܙܲܒܼܢܵܐ ܬܲܚܸܡ ܠܲܥܒܼܵܕܼ ܐܝܼܕܵܘ̈ܗܝ ܐܲܝܟ ܕܲܫܦ݂ܲܪ ܠܹܗ 383 ܘܐܸܡܲܬܼܝ ܕܲܨܒܼܵܐ ܐܲܝܬܲܝ ܠܓܸܠܝܵܐ ܟܲܣܝܘܼܬܼ ܚܘܼܒܹܿܗ ܀ 384 : ܡܸܛܠ ܚܘܼܒܹܿܗ ܒܝܼܪܵܐ ܟܠ ܡܸܕܲܡ ܘܠܵܘ ܠܲܢܝܵܚܹܗ 385 ܘܲܠܬܼܘܼܩܵܢܵܘ̈ܗܝ ܚܵܘܝܼ ܚܲܝܠܹܗ ܘܠܵܘ ܠܐܝܼܬܼܘܼܬܹܗ ܀ 386 : ܗܘ̤ ܬܲܩܸܢ ܟܠ ܡ̣ܢ ܠܵܐ ܡܸܕܲܡ ܒܚܹܝܠ ܨܸܒܼܝܵܢܹܗ 387 ܘܗܘ̤ ܚܲܕܲܬܼ ܟܠ ܒܫܘܼܠܵܡ ܙܲܒܼܢܹ̈ܐ ܒܲܨܠܸܡ ܨܲܠܡܗ ܀ pb. 207 388 : ܕܝܼܠܹܗ ܐܝܼܬܼܵܘܗܝ ܗܘܵܝܵܐ ܩܲܕܡܵܐ ܕܡ̣ܢ ܠܵܐ ܡܸܕܲܡ 389 ܐܵܦ ܚܘܼܕܵܬܼܵܐ ܕܲܒܼܚܲܕܼ ܐܝܼܬܼܵܘܗܝ ܕܝܼܠܹܗ ܀ 390 : ܒܩܲܕܡܵܐ ܬܲܩܸܢ ܡ̣ܢ ܠܵܐ ܡܸܕܲܡ ܐܲܝܟ ܥܵܒܼܘܿܕܵܐ 391 ܘܗܵܫܵܐ ܚܲܕܲܬܼ ܠܲܥܒܼܵܕܼ ܐܝܼܕܵܘ̈ܗܝ ܐܲܝܟ ܚܲܟܿܝܼܡܵܐ ܀ 392 : ܬܲܩܸܢ ܟܠܵܐ ܘܚܲܕܲܬܼ ܟܠܵܐ ܚܲܟܿܝܼܡܵܐܝܼܬܼ 393 ܐܲܝܟ ܡ̇ܐ ܕܲܦܐܹܐ ܠܚܹܝܠ ܐܝܼܬܼܘܼܬܹܗ ܕܲܟܼܣܸܐ ܡ̣ܢ ܟܠ ܀ 394 : ܒܲܨܠܸܡ ܐ̄ܢܵܫܵܐ ܫܲܠܸܡ ܥܲܡܠܹܗ ܒܪܵܫܝܼܬܼ ܕܲܒܼܪܵܐ 395 ܘܲܒܼܒܲܪܢܵܫܵܐ ܚܲܕܲܬܼ ܘܐܲܚܝܼ ܒܫܘܼܠܵܡ ܙܲܒܼܢܹ̈ܐ ܀ 396 : ܒܬܼܘܼܩܵܢ ܐ̄ܢܵܫܵܐ ܚܒ݂ܲܫ ܟܠ ܡܸܕܲܡ ܐܲܝܟ ܕܲܒܼܒܲܝܬܵܐ 397 ܘܒܲܨܠܸܡ ܐ̄ܢܵܫܵܐ ܥܡ݂ܲܪ ܨܸܒܼܝܵܢܹܗ ܐܲܝܟ ܕܲܒܼܢܵܘܣܵܐ ( ܐ ) ܀ 398 : ܒܐ̄ܢܵܫܵܐ ܐܲܣܪܹܗ ܠܟܼܠܹܗ ܚܲܝܠܵܐ ܕܒܼܵܪܿܘܿܝܘܼܬܹܗ 399 ܘܲܒܼܒܲܪܢܵܫܵܐ ܡܚܲܕܲܬܼ ܟܠܑܵܐ ܘܕܼܵܐܹ̇ܢ ܟܠܵܐ ܀ 400 : ܒܨܲܠܡܹܗ ܟܲܢܝܹܗ ܠܲܨܠܸܡ ܐ̄ܢܵܫܵܐ ܟܲܕܼ ܬܲܩܸܢ ܟܠ 401 ܘܒܹܗ ܡܸܬܼܚܵܘܸܐ ܐܲܝܟ ܕܲܒܼܨܲܠܡܵܐ ܟܲܕܼ ܕܵܐܹ̇ܝܢ ܟܠ ܀ 402 : ܠܲܨܠܸܡ ܐ̄ܢܵܫܵܐ ܚܵܙܹ̈ܝܢ ܐ̄ܢܵܫܵܐ ܘܪ̈ܘܼܚܵܢܵܝܹܐ 403 ܕܥܵܒܹ̇ܕܼ ܕܝܼܢܵܐ ܘܒܼܵܚܲܪ ܥܵܘ̣ܠܵܐ ܘܡܲܣܠܸܐ ܘܓܼܵܒܹ̇ܐ ܀ 404 : ܒܗܲܝܟܲܠ ܦܲܓܼܪܹܗ ܣܵܓܹ̇ܕ ܟܠܵܐ ܠܐܲܠܵܗ ܟܠܵܐ 405 ܘܲܒܼܓܼܵܠܝܘܼܬܹܗ ܚܵܙܹ̇ܝܢ ܟܠܵܐ ܠܲܟܼܣܸܐ ܡ̣ܢ ܟܠ ܀ 406 : ܒܪܼ̈ܓܼܫܹܐ ܕܲܠܒܲܪ ܚܵܙܹ̇ܝܢ ܦܲܓܼܪܵܐ ܡܸܬܼܚܙܝܵܢܵܐ 407 ܘܲܒܼܝܲܕܼ ܙܵܘܥܹ̈ܐ ܠܐܲܠܵܗܘܼܬܼܵܐ ܕܠܵܐ ܡܸܬܼܚܲܙܝܵܐ ܀ 408 : ܒܦܲܓܼܪܹܗ ܢܵܚܝܼܢ ܫܘܼܐܵܠܲܝ̈ܗܘܿܢ ܐܲܝܟ ܕܒܲܠܡܹܐܢܵܐ 409 ܘܠܵܐ ܡܸܫܬܲܚܩܝܼܢ ܒܲܒܼܥܵܬܼ ܟܲܣܝܵܐ ܕܲܟܼܣܸܐ ܒܓܼܵܘܹܗ ܀ 410 : ܒܚܘܼܒܹܿܗ ܟܕܝܼܢܝܼܢ ܐܲܪ̈ܥܵܢܵܝܹܐ ܘܲܫܡܲܝܵܢܹ̈ܐ 411 ܘܲܡܗܲܠܠܝܼܢ ܒܹܗ ܚܕܼܵܐ ܬܵܘܕܲܝܼܬܼܵܐ ܠܚܲܕܼ ܒܵܪܘܿܝܵܐ ܀ 412 : ܬܵܘ ܢܸܬܼܩܲܪܲܒܼ ܠܗܲܝܟܲܠ ܦܲܓܼܪܹܗ ܒܗܲܝܡܵܢܘܼܬܼܵܐ 413 ܘܲܢܩܲܪܸܒܼ ܒܹܗ ܕܸܒܼܚܹ̈ܐ ܕܚܘܼܒܵܐ ܕܬܼܵܒܲܥ̇ ܚܘܼܒܹܿܗ ܀ 414 : ܬܵܘ ܢܸܣܓܿܪܕܼ ܒܹܗ ܐܲܝܟ ܕܲܒܼܢܵܘܣܵܐ ܐܲܠܵܗܵܝܵܐ 415 ܘܲܢܗܲܠܸܠ ܒܹܗ ܐܲܠܵܗܵܐܝܼܬܼ ܠܐܲܠܵܗ ܟܠܵܐ ܀ 416 : ܬܵܘ ܢܸܚܙܐ ܒܹܗ ܠܲܟܼܣܸܐ ܡ̣ܢ ܟܠ ܒܗܲܝܡܵܢܘܼܬܼܵܐ 417 ܘܲܢܗܲܝܡܸܢ ܒܹܗ ܒܓܼܠܝܵܐ ܘܟܸܣܝܵܐ ܗܵܪܟܵܐ ܘܬܲܡ̇ܢ ܀ 418 : ܒܗܲܝܡܵܢܘܼܬܼܵܐ ܡܨܸܐ ܪܸܥܝܵܢܵܐ ܠܡܸܕܲܥ ܗܵܠܹܝܢ 419 ܘܗ̤ܝ ܓܵܠ̇ܝܵܐ ܠܹܗ ܐ̄ܪ̈ܙܹܐ ܟܣܲܝܵ̈ܐ ܕܲܣܬܼܝܼܪ̈ܵܬܼܵܐ ܀ 420 : ܒܐܝܼܕܼܵܗ̇ ܚܵܙܹ̇ܐ ܠܲܕܼܪ̈ܲܚܝܼܩܵܢ ܐܲܝܟ ܩܲܪ̈ܝܼܒܼܵܢ 421 ܘܫܲܪܝܼܪ̈ܵܢ ܠܹܗ ܐܲܝܟ ܗܵܘ̇ ܕܲܗ̤ܘܲܝ̈ ܒܝܲܕܼ ܣܘܼܥܪ̈ܵܢܹܐ ܀ 422 : ܒܓܲܙܵܗ̇ ܟܲܣܝܵܐ ܣܝܼܡܲܬܼ ܚܲܝܹ̈ܐ ܕܲܥܬܼܝܼ̈ܕܼܵܬܼܵܐ 423 ܘܡܸܢܵܗ̇ ܥܵܬܼ̇ܪܝܼܢ ܪ̈ܘܼܚܵܢܵܝܹܐ ܘܦܲܓܼܪ̈ܵܢܵܝܹܐ ܀ 424 : ܐܲܝܟ ܐܹܘܩܝܼܢܵܐ ܠܒܼܝܼܕܼܵܐ ܠܥܵܠܡܵܐ ܒܝܲܡܵܐ ܕܚܲܫܹ̈ܐ 425 ܕܠܵܐ ܢܸܬܼܪܲܦܸܐ ܒܹܝܬܼ ܡܲܚܫܘܼܠܹ̈ܐ ܕܲܪ̈ܓܼܝܼܓܼܵܬܼܵܐ ܀ pb. 208 426 : ܬܵܘ ܢܹܐܣܘܿܪ ܒܵܗ̇ ܐܸܠܦܵܐ ܕܢܲܦܫܲܢ ܐܲܝܟ ܕܒܹܐܘܩܝܼܢܵܐ 427 ܘܢܸܛܲܪ ܚܘܼܒܵܐ ܒܹܝܬܼ ܚܘܼܬܼܚܵܬܹ̈ܐ ܕܓܲܠܠܹ̈ܐ ܫܓܼܝܼܫܹ̈ܐ ܀ 428 : ܬܵܘ ܢܸܚܙܘܿܩ ܒܵܗ̇ ܐܲܝܟ ܗܲܕܲܝܼܐܵܐ ܕܝܵ̇ܕܲܥ ܕܲܠܗܲܠ 429 ܘܲܢܡܲܢܲܥ ܒܵܗ̇ ܠܘܵܬܼ ܫܘܼܠܵܡܵܐ ܕܡܲܠܟܿܘܼܬܼ ܪܵܘܡܵܐ ܀ 430 : ܬܵܘ ܢܸܚܙܹܐ ܒܵܗ̇ ܝܲܨܪܵܐ ܕܢܲܦܫܲܢ ܐܲܝܟ ܕܲܒܼܟܼܘܼܪܵܐ 431 ܘܢܲܣܠܸܐ ܥܵܘ̣ܠܵܐ ܘܢܸܓܼܒܸܿܐ ܚܘܼܒܵܐ ܪܵܚܡܵܐ ܕܩܘܼܫܬܵܐ ܀ 432 : ܬܵܘ ܢܸܓܼܠܸܐ ܠܵܗ̇ ܡܘܼܡܹ̈ܐ ܕܦܲܓܼܪ̈ܲܝܢ ܘܲܕܼܪܸ̈ܥܝܵܢܲܝܢ 433 ܘܲܒܼܣܲܡ̈ܡܵܢܹܝܗ̇ ܢܲܐܣܸܐ ܟܹܐܒܲܝ̈ܢ ܕܲܠܓܼܵܘ ܘܕܲܠܒܲܪ ܀ 434 : ܐܵܣܝܵܐ ܗ̄ܝܼ ܛܵܒܼܵܐ ܕܝܵ̇ܕܲܥ ܦܘܼܪ̈ܣܹܐ ܕܲܡ̈ܡܲܚܲܝܵܐ 435 ܘܠܲܝܬܿ ܥܘܼܕܼܪܵܢܵܐ ܕܠܵܘ ܒܒܹܝܬܼ ܓܲܙܵܗ̇ ܡܡܲܕܲܟ ܘܲܚܡܝܼܠ ܀ 436 : ܝܵ̇ܕܼܥܵܐ ܕܬܲܐܣܸܐ ܠܲܕܼܥܲܬܿܝܼܪܝܼܢ ܘܠܲܕܼܡܸܣܟܹܿܢܝܼܢ 437 ܘܥܲܠ ܥܘܼܕܼܪܵܢܵܗ̇ ܣܢܝܼܩܝܼܢ ܟܹܐܢܹ̈ܐ ܐܵܦ ܥܵܘܵܠܹ̈ܐ ܀ 438 : ܬܵܐ ܥܲܬܿܝܼܪܵܐ ܓܠܝܼ ܠܵܗ̇ ܟܹܐܒܹ̈ܐ ܕܥܵܠܘܿܒܼܘܼܬܼܵܟ 439 ܘܗܲܒܼ ܙܸܕܼ̈ܩܵܬܼܵܐ ܘܣܲܒ̣ ܠܵܟ ܣܲܡܵܐ ܕܡܲܐܣܸܐ ܥܵܘ̣ܠܵܟ ܀ 440 : ܬܵܐ ܡܸܣܟܹܿܢܵܐ ܐܲܚܘܿܕܼ ܓܵܘܣܵܐ ܒܚܹܝܠ ܥܘܼܕܼܪܵܢܵܗ̇ 441 ܘܲܦܠܘܿܚ ܥܲܡܵܗ̇ ܕܠܵܐ ܩܘܼܛܵܥܵܐ ܒܕܝܹܢܵܪ ܚܲܝܹ̈ܐ ܀ 442 : ܬܵܐ ܙܲܕܲܝܼܩܵܐ ܣܝܼܡ ܣܝܼ̈ܡܵܬܼܵܐ ܒܚܸܣܢܲܝ̈ ܚܘܼܒܿܗ̇ 443 ܘܐܲܪܡ̇ܐ ܛܲܒܼܥܵܐ ܕܫܲܪܝܼܪܘܼܬܼܵܗ̇ ܥܲܠ ܪܸܥܝܵܢܵܟ ܀ 444 : ܬܵܐ ܚܲܛܵܝܵܐ ܟܬܼܘܿܒܼ ܩܲܪܸܒܼ ܠܵܗ̇ ܬܘܵܬܼ ܪܸܥܝܵܢܵܐ 445 ܘܣܝܼܡ ܡܸܫܟܵܢܵܐ ܚܲܫܵܐ ܘܕܼܡܠܹ̈ܐ ܘܣܲܒܼ ܫܘܼܒܼܩܵܢܵܐ ܀ 446 : ܬܵܐ ܙܲܠܝܼܠܵܐ ܢܲܟܸܿܦ ܢܲܦܫܵܟ ܒܡܲܟܿܝܼܟܼܘܼܬܼܵܗ̇ 447 ܘܲܠܒܲܫ ܢܲܚܬܵܐ ܕܩܲܕܼܝܼܫܘܼܬܼܵܐ ܥܲܠ ܗܲܕܵܡܲܝ̈ܟ ܀ 448 : ܬܵܐ ܓܲܢܵܒܼܵܐ ܦܘܼܫ ܡ̣ܢ ܬܵܘܫܵܐ ܘܲܪܕܝܼ ܒܐܘܼܚܵܗ̇ 449 ܘܣܲܟܵܐ ܠܣܲܒܼܪܵܗ̇ ܕܕܲܡ ܬܸܬܸܿܠ ܠܵܟ ܫܛܵܪ ܚܵܘ̈ܒܵܬܼܵܟ ܀ 450 : ܬܵܐ ܓܲܝܵܪܵܐ ܩܲܕܸܿܫ ܦܲܓܼܪܵܟ ܒܩܲܕܼܝܼܫܘܼܬܼܵܗ̇ 451 ܘܪܘܿܣ ܥܲܠ ܟܠܵܟ ܡܲܚ̈ܝܵܐ ܕܟܲܝ̈ܵܐ ܕܐ̄ܪܵܙ ܫܘܼܒܼܩܵܢܵܐ ܀ 452 : ܬܵܐ ܡܲܟܿܝܼܟܼܵܐ ܪܕܲܝܼ ܒܲܠܘܝܼܬܼܵܐ ܕܡܲܟܿܝܼܟܼܘܼܬܼܵܗ̇ 453 ܘܡܲܢܲܥ ܥܲܡܵܗ̇ ܠܲܠܡܹܐܝܢ ܫܲܝܢܵܐ ܕܠܵܐ ܟܲܪܝܘܼܬܵܐ ܀ 454 : ܚܵܘܵܐ ܫܒܲܪܬܼܵܐ ܬܵܝ ܐܸܬܼܚܲܟܲܡܝ ܒܗܲܝܡܵܢܘܼܬܼܵܐ 455 ܘܲܩܢܝ ܗܵܘܢܵܐ ܠܡܸܛܲܪ ܢܲܦܫܹܟܼܝ ܡ̣ܢ ܣܵܩܘܿܪܹܟܼܝ ܀ 456 : ܐܲܝܟ ܡܲܚܙܝܼܬܼܵܐ ܩܒܼܘܿܥܝ ܕܲܟܼܝܘܼܬܼܵܗ̇ ܩܕܼܵܡ ܪܸܥܝܵܢܹܟܼܝ 457 ܘܲܡܪܘܿܩܝ ܨܵܐܬܼܵܐ ܕܥܲܠ ܚܘܼܫܵܒܲܝ̈ܟܿܝ ܒܦܲܐܝܘܼܬܼ ܫܘܼܦܪܵܗ̇ ܀ 458 ܫܠܘܿܚܝ ܬܲܚܦܝܼܬܼܵܐ ܕܠܵܐ ܝܼܕܲܥܬܼܵܐ ܨܸܒܼܬܵܐ ܕܲܠܒܲܪ : pb. 209 459 ܘܨܲܒܸܿܬܼܝ ܢܲܦܫܹܟܼܝ ܒܢܲܚܬܵܐ ܦܲܐܝܵܐ ܕܲܟܼܢܝܼܟܼܘܼܬܼܵܐ ܀ 460 : ܠܒܼܘܼܫ ܢܲܟܼܦܘܼܬܼܵܐ ܠܒܲܫܝ ܥܲܠ ܦܲܓܼܪܹܟܼܝ ܘܥܲܠ ܪܸܥܝܵܢܹܟܼܝ 461 ܘܲܚܠܵܦ ܦܲܚܵܐ ܗ̤ܘܵܝ ܡܲܚܙܝܼܬܼܵܐ ܠܥܲܝܢܲܝ̈ ܐ̄ܢܵܫܵܐ ܀ 462 : ܕܝܼܢܵܐ ܕܲܠܗܲܠ ܩܒܼܘܿܥܝ ܠܹܟܼܝ ܢܝܼܫܵܐ ܩܕܼܵܡ ܒܵܒܼܵܬܹܟܼܝ̈ 463 : ܘܚܘܼܪܝ ܘܐܸܬܼܒܲܩܵܝ ܒܐܲܓܼܪܵܐ ܡܠܝܼܟܼܵܐ ܘܲܒܼܫܘܼܢܵܩܵܐ 464 : ܫܲܪܝܼܪ ܘܲܒܼܚܝܼܪ ܕܝܼܢܵܐ ܕܲܥܬܼܝܼܕܼ ܠܛܵܒܹ̈ܐ ܘܒܼܝܼܫܹ̈ܐ 465 ܘܲܕܠܵܐ ܫܘܼܠܵܡ ܡܩܲܒܸܿܠ ܟܠܢܵܫ ܠܐܲܝܕܼܵܐ ܕܫܵܘܹ̇ܐ ܀ 466 : ܕܠܵܐ ܫܘܼܠܵܡܵܐ ܚ̇ܵܕܹܝܢ ܛܵܒܹ̈ܐ ܘܒܼܵܟܹ̇ܝܢ ܒܝܼܫܹ̈ܐ 467 ܘܠܲܦܘܼܬܼ ܥܲܡܠܹ̈ܐ ܦܠܹܐ ܒܘܼܣܵܡܵܐ ܘܲܥܦܝܼܦ ܢܸܓܼܕܼܵܐ ܀ 468 : ܬܵܘ ܢܸܬܿܬܲܓܲܪ ܥܲܕܼ ܐܝܼܬܼ ܘܲܒܼܢܵܐ ܠܡܸܬܿܬܲܓܵܪܘܼ 469 ܕܲܠܡܵܐ ܢܹܐܬܸܐ ܙܒܲܢ ܫܘܼܠܵܡܵܐ ܘܢܸܚܣܲܪ ܥܲܡܠܲܢ ܀ 470 : ܬܵܘ ܢܸܩܥܹܐ ܠܲܢ ܪ̈ܲܚܡܹܐ ܡܸܟܵܐ ܒܡܵܡܘܿܢ ܙܲܒܼܢܵܐ 471 ܕܲܢܩܲܒܿܠܘܼܢܵܢ ܒܲܡܛܲܠܠܲܝ̈ܗܘܿܢ ܕܠܵܐ ܡܸܫܬܼܪ̈ܲܝܵܢ ܀ 472 : ܒܚܘܼܒܵܐ ܢܸܣܥܘܿܪ ܠܲܕ̈ܢܵܘܵܬܲܢ ܘܲܠܥܵܒܼܘܿܕܲܢ 473 ܕܲܡܨܸܐ ܗ̄ܘ̣ ܚܘܼܒܵܐ ܠܡܸܥܒܲܕܼ ܐ̄ܢܵܫܵܐ ܐܲܠܵܗܵܝܹ̈ܐ ܀ 474 : ܢܕܘܼܢ ܟܹܐܢܵܐܝܼܬܼ ܥܲܡ ܪܸܥܝܵܢܲܢ ܒܐܲܝܠܹܝܢ ܕܲܚ̣ܛܲܝܢ 475 ܘܢܲܟܸܿܣ ܝܲܨܪܲܢ ܗܘ̤ ܠܲܩܢܘܿܡܹܗ ܐܲܝܟ ܦܵܪܘܿܫܵܐ ܀ 476 : ܢܸܬܼܢܸܐ ܟܠܢܵܫ ܠܝܲܨܪܵܐ ܕܢܲܦܫܹܗ ܗܵܝ̇ ܒܲܪܬܼ ܩܵܠܵܐ 477 ܕܚܲܝܵܐ ܗ̄ܝܼ ܡܸܠܬܹܗ ܕܐܲܠܵܗ ܟܠܵܐ ܘܟܹܐܝܢ ܒܘܼܚܪܵܢܹܗ ܀ 478 : ܢܬܲܪܓܸܿܡ ܝܲܨܪܵܐ ܥܲܡ ܠܸܫܵܢܵܐ ܥܲܠ ܕܲܥܬܼܝܼ̈ܕܼܵܢ 479 ܘܲܢܦܲܫܸܩ ܠܹܗ ܐ̄ܪ̈ܙܹܐ ܕܲܟܼܣܹܝܢ ܒܐܲܬܼܪܵܐ ܕܲܠܥܸܠ ܀ 480 : ܢܚܵܘܸܐ ܗܵܘܢܵܐ ܠܥܲܝܢܲܝ̈ ܦܲܓܼܪܵܐ ܝܘܼܩܢܵܐ ܦܲܐܝܵܐ 481 ܕܗܵܘ̇ ܒܘܼܣܵܡܵܐ ܕܠܵܐ ܡܸܣܬܲܒܼܥܵܐ ܗܲܢܝܼܐܘܼܬܹܗ ܀ 482 : ܒܗܵܘܢܵܐ ܢܸܚܙܹܝܘܗܝ ܘܢܸܬܼܝܲܐܲܒܼ ܠܹܗ ܒܪܸܚܡܲܬܼ ܢܲܦܫܵܐ 483 ܕܲܒܼܫܘܼܠܵܡܵܐ ܢܩܲܒܸܿܠ ܥܘܼܬܼܪܹܗ ܐܲܦܝܼܢ ܒܐܲܦܝܼ̈ܢ ܀ ܥܘܼܢܵܝܵܐ . ܫܘܼܒܼܚܵܐ ܠܵܟ ܫܵܒܹ̇ܩ ܚܵܘ̈ܒܹܿܐ : ܐܵܠܹܦ ܥܲܠ ܐܵܠܹܦ ܙܲܒܼܢܝܼ̈ܢ : ܕܚܲܕܼܒܿܫܲܒܵܐ ܕܐܲܪܒܿܥܵܐ ܕܨܵܘܡܵܐ ܕܚܲܕܼܒܿܫܲܒܵܐ ܕܐܲܪܒܿܥܵܐ ܕܨܵܘܡܵܐ