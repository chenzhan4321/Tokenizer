ܬܫܥܝܬܐ ܕܕܘܒܪ̈ܘܗܝ ܕܩܕܝܫܐ ܦܛܪܘܣ
                    ܐܝܒܪܝܐ pb. 1 ܬܫܥܝܬܐ ܕܕܘܒܪ̈ܘܗܝ ܕܩܕܝܫܐ ܦܛܪܘܣ ܐܝܒܪܝܐ ܐܦܝܣܩܘܦܐ ܘܡܘܕܝܢܐ ܒܚܝܪܐ ܘܥܢܘܝܐ ܕܡܪܢ . pb. 1 ܬܫܥܝܬܐ ܕܕܘܒܪ̈ܘܗܝ ܕܩܕܝܫܐ ܦܛܪܘܣ ܐܝܒܪܝܐ ܐܦܝܣܩܘܦܐ ܘܡܘܕܝܢܐ ܒܚܝܪܐ ܘܥܢܘܝܐ ܕܡܪܢ . pb. 3 ܕܢܬܥܗܕ ܠܡܕܒܪ̈ܢܐ ܕܝܠـ̣ܢ . ܡܢ ܦܘܠܘܣ ܫܠܝܚܐ ܐܠܗܝܐ ܦܩ̣ܝܕܝܢܢ . ܟܕ ܐܡ̇ܪ̣ ܗܟܢܐ . ܐܬܥܗܕܘ ܠܡܕܒܪ̈ܢܝܟܘܢ ܇ ܗܠܝܢ ܕܡܠܠܘ ܥܡܟܘܢ ܡܠܬܐ ܕܐܠܗܐ . ܗ̇ܢܘܢ ܕܟܕ ܡܬܒ̇ܩܝܢ ܐܢܬܘܢ ܒܫܘܠܡܐ ܕܕܘܒܪ̈ܝܗܘܢ ܡ̇ܪܘ ܒܗܝܡܢܘܬܗܘܢ ܀ ܐܝܟ ܡ̇ܢ ܗܟܝܠ ܕܚܘܒܬܐ ܟܐܢܬܐ ܦܪܥܝܢ ܚܢܢ ܘܕܫܦܪܐ ܠܐܠܗܐ : ܘܦܘܩܕܢܐ ܫܠܝܚܝܐ ܡܫ̇ܡܠܝܢ ܚܢ̣ܢ . ܗܟܢܐ ܒܝܨܝܦܘܬܐ ܡܬܬܒܥܝܢ ܚܢܢ ܕܗܕܐ ܢܥܒ̣ܕ . ܐܝܟ ܕܒܫܪܪܐ ܓܝܪ݂ . ܐܘܪܚܐ ܪܒܬܐ ܕܦܘܪܩܢܐ ܐܝܬܝܗ̇ ܠܬܠܡ̈ܝܕܐ ܇ ܗܠܝܢ ܕܒ̈ܛܒܬܐ ܛ̇ܢܝܢ ܘܕܢܬ̇ܕܡܘܢ ܚܘܝܚܝܢ ܇ ܕܘܒܪܐ ܡܝܬܪܐ ܕܗ̇ܢܘܢ ܕܒܐܠܗܐ ܗܘ̣ܘ ܪ̈ܝܫܢܐ . ܠܢ ܕܝܢ ܠܘ ܕܡܕܒܪܢܐ ܒܠܚܘܕ . ܐܠܐ ܘܕܪܥ̇ܝܐ ܛ̇ܒܐ ܉ ܘܕܐܒܐ ܪܚ̇ܡ ܚܘܒܐ ܉ ܘܕܐܦܝܣܩܘܦܐ ܚܣܝܐ ܉ ܘܕܡ̇ܘܕܝܢܐ ܕܕܚܠܬ ܐܠܗܐ ܘܣܗܕܐ ܙܒܢ̈ܝܢ ܣܓܝ̈ܐܢ ܇ ܥܘܗܕܢܐ ܩܕܝܡ ܣܝ̣ܡ ܠܢ . ܗ̇ܘ ܕܫܘܝܐܝܬ ܪܚ̣ܝܡ ܠܟܠܢܫ ܉ ܘܠܗ̇ܘ ܕܐܡ̇ܪ ܘܠܗܠܝܢ ܕܫ̇ܡܥܝ̣ܢ ܒܗ̇ ܒܕܡܘܬܐ . ܐܝܟܢܐ ܕܒܟܠܗ̇ ܚܘܝܚܘܬܐ ܙܕ̇ܩ ܇ ܕܡܠܬܐ ܘܫܡ̣ܥܐ ܕܡܛܠܗܢܐ ܢܥܒ̣ܕ : ܟܕ ܥܠ ܨ̈ܠܘܬܗ ܩܕ̈ܝܫܬܐ ܬܟܝܠܝܢ ܚܢܢ . ܘܐܦܢ ܠܘ ܐܝܟ ܕܫܘܝܐ ܉ ܐܠܐ pb. 4 ܒܫܦܝܪܘܬ ܨܒܝܢܐ ܚܘܒܬܐ ܕܡܨ̣ܝܢ ܚܢܢ ܢܦܪܘܥ ܀ ܪܝܫܐ ܕܝܢ ܥܒ̇ܕܝܢ ܚܢܢ ܕܬܫܥܝܬܐ ܕܡܛܠܬܗ ܉ ܫܘܪܝܐ ܕܝܠܝܕܘܬ ܫܪܒܬܗ . ܡܛܠ ܗ̇ܝ ܕܐܡ̣ܝܪܐ ܠܚ̇ܡܐܝܬ ܇ ܕܐܠܗܐ ܒܕܪܐ ܕܙܕܝ̈ܩܐ . ܘܕܪܐ ܕܙܕܝ̈ܩܐ ܢܬܒܲܪܟ . ܘܓܢܣܐ ܓܒ̣ܝܐ ܘܡܲܠܟܘܬܐ ܟܗܢܝܬܐ ܀ ܐܬܪܐ ܡ̇ܢ ܗܟܝܠ ܐܝܬܘ ܗܘܐ ܠܛܘܒܢܐ ܦܛܪܘܣ ܉ ܐܬܪܐ ܕܐܝܒܪ̈ܝܐ ܇ ܡܫܡܗܐ ܕܗ̇ܢܘܢ ܓܪ̈ܒܝܝܐ̇ . ܕܠܘܬ ܡܕ̈ܢܚܝ ܫܡܫܐ ܣܝܡܝܢ . ܕܡܬܟ̇ܬܫ ܒܟܠܙܒܢ ܥܡ ܪ̈ܘܡܝܐ ܘܦܪ̈ܣܝܐ ܉ ܟܕ ܝ̇ܨܦ ܟܠ ܚܕ ܡܢܗܘܢ ܕܒܝܬܝܐ ܕܝܠܗ ܢܥܒ̣ܕܝܘܗܝ ܠܐܬܪܐ : ܒܪܚܡܘܬܐ ܠܘܬ ܥܘܕܪܢܐ . ܐܝܟ ܠܫܢܐ ܕܝܢ ܕܐܬܪܗܘܢ ܕܗ̇ܢܘܢ ܉ ܩܕܝܡ ܐܝܬ ܗܘܐ ܠܗ ܫܡܐ̣ ܢܒܪܢܘܓܝܘܣ . ܟܕ ܕܝܢ ܐܫܬܘܝ ܠܐܣܟܝܡܐ ܩܕܝܫܐ ܕܕܝܪ̈ܝܐ ܉ ܗܝܕܝܢ ܐܬܚ̇ܠܦ ܠܗ ܫܡܐ̣ ܦܛܪܘܣ . ܒܫܡܐ ܕܪܝܫܐ ܕܫܠܝ̈ܚܐ . ܟܕ ܡܢ ܡܦܘܚܝܬܐ ܐܠܗܝܬܐ ܟܒܪ ܐܝܟ ܕܐܢܐ ܡܬܚ̇ܫܒ ܐܢܐ ܇ ܐܬܬܙܝܥܘ ܐܒܗ̈ܬܐ ܗ̇ܢܘܢ ܕܝܗܒܘ ܠܗ ܐܣܟܝܡܐ ܩܕܝܫܐ . ܡܛܠ ܕܥܬܝܕ ܗܘܐ ܕܢܛܢ ܒܕܘܒܪܗ ܘܒܙܢܘ̈ܗܝ ܘܒܦܐܪܝܣܝܐ ܕܗܝܡܢܘܬܗ ܇ ܗ̇ܝ ܕܡܢܗ ܕܐܠܗܐ ܐܬܓܥ̣ܠܬ ܠܗ . ܕܡܛܠܬܗ̇ ܘܦܛܪܘܣ ܗܢܘ ܕܝܢ ܟܐܦܐ ܫܡܗܗ ܡܪܢ ܇ ܘܥܠ ܗܕܐ ܟܐܦܐ ܠܥܕܬܐ ܬܪܝ̣ܨܬ̇ ܫܘܒܚܐ ܫܬܐܣ ܇ ܟܕ ܐܡ̣ܪ ܠܘܬܗ ܗܟܢܐ ܇ ܐܢܬ ܗܘ ܟܐܦܐ ܘܥܠ ܗܕܐ ܟܐܦܐ ܐܒܢܝܗ̇ ܠܥܕܬܝ ܇ ܘܬܪ̈ܥܐ ܕܫܝܘܠ ܠܐ ܢܚܣ̣ܢܘܢܗ̇ ܇ ܘܐ̇ܬܠ ܠܟ ܩܠܝ̈ܕܐ ܕܡܠܟܘܬܐ ܕܫܡܝܐ̇ . ܘܡܕܡ ܕܬܐܣܘܪ ܒܐܪܥܐ ܢܗܘܐ ܐܣܝܪ ܒܫܡܝܐ ܇ ܘܡܕܡ ܕܬ̣ܫܪܐ ܒܐܪܥܐ ܢܗܘܐ pb. 5 ܫ̣ܪܐ ܒܫܡܝܐ ܀ ܕܦܛܪܘܣ ܗܟܝܠ ܛܘܒܢܐ ܐܒܐ ܕܝܠܢ ܘܐܦܝܣܩܘܦܐ ܉ ܐܒܘܗܝ ܐܝܬܘܗܝ ܗܘܐ̣ ܒܘܣܡܪܝܘܣ ܡ̇ܠܟܐ ܕܐܝܒܪ̈ܝܐ . ܐܒܐ ܕܝܢ ܕܐܒܘܗܝ ܉ ܒܘܣܡܪܝܘܣ . ܐܡܗ ܕܝܢ ܒܩܘܪܕܘܩܛܝܐ . ܐܡܐ ܕܝܢ ܕܐܡܗ̣ ܩܕܝܫܬܐ ܕܘܩܛܝܐ . ܘܩܫܝܫܗ ܡܢ ܐܡܐ̣ ܪܒܐ ܒܩܘܪܝܘܣ ܇ ܒܥܠܗ̇ ܕܕܘܩܛܝܐ . ܗ̇ܘ ܕܩܕܡܝܐ ܕܗ̇ܢܘܢ ܕܐܡ̣ܠܟܘ ܒܗ̇ܘ ܐܬܪܐ : ܡܠܟܐ ܟܪܝܣܛܝܢܐ ܗܘ̣ܐ : ܘܠܟܠܗ ܗ̇ܘ ܥܡܐ ܗ̇ܕܝ ܠܘܬ ܕܚܠܬ ܐܠܗܐ : ܗ̇ܢܘܢ ܕܟܕ ܟܠܗܘܢ ܡܠܟ̈ܐ ܘܡ̈ܠܟܬܐ ܕܐܝܒܪ̈ܝܐ ܗ̣ܘܘ ܉ ܒܝܕ ܡܝܬܪܘܬܐ ܬܘܒ ܩܢ̣ܘ̣ ܘܡܠܟܘܬܐ ܕܫܡܝܐ . ܩܫܝܫܬܗ ܕܝܢ ܡܢ ܐܒܐ ܉ ܐܘܣܕܘܩܛܝܐ ܐܢܬܬܐ ܡ̇ܢ ܕܒܘܣܡܪܝܘܣ . ܐܡܐ ܕܝܢ ܕܒܘܣܡܪܝܘܣ ܐܒܘܗܝ ܀ ܦܪܣܡܢܝܘܣ ܕܝܢ ܐܝܬܘܗܝ ܗܘܐ ܐܚܐ ܉ ܕܐܘܣܕܘܩܛܝܐ ܩܫܝܫܬܗ ܡܢ ܐܒܐ ܗ̇ܘ ܕܟܕ ܡܫܒܚܐܝܬ ܐܝܬܘܗܝ ܗܘܐ ܠܘܬ ܐܪܩܕܝܘܣ ܡ̇ܠܟܐ ܕܪ̈ܘܡܝܐ : ܘܐܝܩܪܐ ܕܪܒ ܚܝܠܐ ܐܝܬ ܗܘܐ ܠܗ : ܘܪ̈ܝܫܝܬܐ ܡ̇ܝܬܐ ܗܘܐ ܉ ܠܚܪܬܐ ܟܕ ܡܢ ܡܟܝܢܘܬܐ ܕܐܘܕܘܟܣܝܐ ܐܢܬܬܗ ܕܐܪܩܕܝܘܣ ܥ̣ܪܩ : ܘܐܫܟܚ ܕܢܬܛ̇ܫܐ ܉ ܩܠܝܠܐܝܬ ܠܐܬܪܗ ܡܢܥ . ܘܟܕ ܐܡܠܟ ܥܠ ܐܝܒܪ̈ܝܐ : ܘܠܗ̈ܘܢܝܐ ܚܘܪ̈ܐ ܫܩ̣ܠ ܥܡܗ : ܕܫ̈ܒܒܐ ܐܝܬܝܗܘܢ ܕܐܝܒܪ̈ܝܐ ܉ ܥܠ̣ܬܐ ܕܒܝ̈ܫܬܐ ܣܓܝ̈ܐܬܐ ܗܘܐ ܇ ܠܗܠܝܢ ܕܡܫܥܒܕܝܢ ܠܪ̈ܘܡܝܐ . ܠܪܒܐ ܕܝܢ ܒܩܘܪܝܘܣ ܩܫܝܫܗ ܕܡܢ ܐܡܐ ܕܛܘܒܢܐ ܦܛܪܘܣ ܉ ܐܚܐ ܐܝܬ ܗܘܐ ܠܗ ܩܕܝܫܐ ܐܪܣܝܠܝܘܣ . ܗ̇ܘ ܕܟܕ ܥܡ ܒܩܘܪܝܘܣ ܘܒܘܣܡܪܝܘܣ ܒܣܝܒܘܬܐ ܩ̣ܫ ܉ ܡܢ ܟܕܘ ܕܪܝܫܢܘܬܐ ܕܐܝܒܪ̈ܝܐ ܉ pb. 6 ܒܒܬܘܠܘܬܐ ܘܒܟܠܗ̇ ܚܣܝܘܬܐ ܠܚܝ̈ܘܗܝ ܫ̇ܠܡ . ܐܚ̈ܐ ܕܝܢ ܚܬܝ̈ܬܐ ܠܛܘܒܢܐ ܦܛܪܘܣ̣ ܠܐ ܗܘ̣ܘ ܠܗ . ܒܠܚܘܕ ܕܝܢ ܚܬܐ ܡܢ ܐܒܐ̣ ܡܢ ܕܪܘܟܬܐ ܕܫܡܗ̇ ܒܘܡܝܪܘܣܦܪܝܐ . ܒܛܟܣܐ ܕܚܬܐ ܚܬܝܬܬܐ ܠܗ ܐܬܚ̇ܫ̣ܒܬ̇ ܒܨܒܝܢܐ ܕܐܒܘܗܝ . ܐܢܬܬܐ ܕܝܢ ܩܕܝܫܬܐ ܘܡܫܡܗܬܐ ܕܫܡܗ̇ ܙܘܙܘ ܇ ܪܒܝ̣ܬ ܠܦܛܪܘܣ ܇ ܟܕ ܥܕܟܝܠ ܫܒܪܐ ܐܝܬܘܗܝ . ܘܠܘܬܗ̇ ܡ̇ܛܫܝ ܗܘܐ ܆ ܕܠܐ ܢܬܝܗܒ ܗܡܝܪܐ ܠܦܪ̈ܣܝܐ ܇ ܕܡܛܠ ܗܕܐ ܙܒ̈ܢܝܢ ܣ̈ܓܝܐܢ ܫܕܪ ܐܝܙ̈ܓܕܐ . ܒܪܬܗ̇ ܕܝܢ ܕܗܕܐ ܕܡܬܩܪܝܐ ܐܘܛܐ ܉ ܡܪܒܝܢܝܬܐ ܗܘ̣ܬ ܕܛܘܒܢܐ . ܗ̇ܝ ܕܐܦ ܐܝܢܩܬܗ̣ ܟܕ ܝܠܘܕܐ ܐܝܬܘܗܝ ܗܘܐ . ܒܥܠܗ̇ ܕܝܢ ܕܗܕܐ ܐܝܬܘܗܝ ܗܘܐ ܆ ܟܘܪܐܢܝܘܣ . ܐܚܐ ܕܝܢ ܚܬܝܬܐ̣ ܒܪܕܠܝܘܣ . ܒ̈ܢܝܗܘܢ ܕܝܢ : ܩܛܐ ܘܡܘܪܓܩܝܣ ܉ ܒܢ̈ܝ ܬܪܒܝܬܐ ܘܒܢ̈ܝ ܩܘܡܬܐ ܐܝܬܝܗܘܢ ܗܘܘ ܕܛܘܒܢܐ . ܘܠܐ ܐܢܫ ܡܢ ܙܥܘܪܘܬ ܢܦܫܐ ܇ ܝܬܝܪܘܬ ܡܠܬܐ ܢܚܫܘܒ ܠܗܢܐ ܬܢ̣ܝܐ ܕܫ̈ܡܗܐ . ܠܘ ܓܝܪ ܣܪܝܩܐܝܬ ܠܗܠܝܢ ܐܬܥܗܕܢܢ . ܐܠܐ ܡܛܠ ܕܗ̇ܘ ܐܒܐ ܪܚ̇ܡ ܚܘܒܐ ܘܪܚ̇ܡ ܐܠܗܐ ܐܝܟ ܕܒܫܪܪܐ : ܟܕ ܠܟܠܗܘܢ ܗܠܝܢ ܫܡܗ̈ܐ ܐܝܟܚܕܐ ܡܟܢܫ̣ . ܒܚܕ ܝܘܡܐ ܒܫ̇ܢܬܐ ܇ ܒܝܘܡܐ ܕܫܒܬܐ ܇ ܒܫܒܬܐ ܡܨܥܝܬܐ ܕܨܘܡܐ ܇ ܕܘܟܪܢܗܘܢ ܡܫܡܠܐ ܗܘܐ . ܟܕ ܗܢܐ ܦܘܪܥܢܐ ܦܪܥ ܠܗܘܢ ܚܠܦ ܫܠܝܘܬܐ ܗ̇ܝ ܕܫ̇ܟܢܘ ܠܗ ܇ ܗ̇ܝ ܕܓܒ̣ܐ ܠܗ ܕܢܫ̣ܠܚ ܠܥܠܡܐ . ܘܡܛܠܗܕܐ ܕܙܕܩܐ ܚܫ̣ܒܢܢ ܘܚܢܢ ܒܨܝܪ̈ܐ ܉ ܕܗܠܝܢ ܕܗ̇ܘ ܚܫ̣ܒ ܕܫ̇ܘܝܢ ܠܕܘܟܪܢܐ ܆ ܘܡܢܗܘܢ ܗܒܒܐ ܕܐܝܟ ܗܢܐ ܫ̣ܘܚ ܉ ܕܗ̇ܢܘܢ ܘܚܢ̣ܢ ܠܐ ܢܚ̣ܣܪ ܥܘܗܕܢܐ . ܐܝܬ ܓܝܪ ܐܝܬ ܉ ܘܕܪ̈ܘܪܒܬܐ ܢܐܬܪܘܢ ܪ̈ܚܡܝ ܡܝܬܪ̈ܬܐ ܇ ܟܕ ܫ̇ܡܥܝܢ ܬܫܥܝܬܐ ܕܡܛܠ ܗܠܝܢ . ܪܒܐ ܕܝܢ ܒܩܘܪܝܘܣ . pb. 7 ܗ̇ܘ ܕܩܕܡܝܐ ܕܡ̈ܠܟܐ ܕܐܝܒܪ̈ܝܐ ܗܘ̣ܐ ܟܪܣܛܝܢܐ : ܘܕܘܩܛܝܐ ܒܪܬ ܙܘܓܗ ܕܗܢܐ : ܠܕܐܝܟ ܗܢܐ ܪܘܡܐ ܕܕܚܠ̣ܬ ܐܠܗܐ ܡ̣ܛܘ : ܘܠܡܝܬܪܘܬܐ ܘܕܘܒܪ̈ܐ ܕܒܡܫܝܚܐ ܉ ܐܝܟܢܐ ܕܟܕ ܡ̈ܠܟܐ ܐܝܬܝܗܘܢ ܆ ܚܝ̈ܐ ܕܕܝܪܝܘܬܐ ܟܕ ܡܡܠܟܝܢ ܢܬܥ̣ܢܘܘܢ ܘܢܐܚܘܢ . ܟܕ ܓܝܪ ܓܘܢܐܝܬ ܫܠ̣ܡܘ ܠܚ̈ܕܕܐ ܬܪ̈ܝܗܘܢ ܫܠܡܘܬܐ ܛܒܬܐ ܉ ܐܪܚܩܘ ܡܢ ܫܘܬܦܘܬܐ ܒܣܪܢܝܬܐ ܉ ܟܕ ܣܦ̣ܩܬ ܠܗܘܢ ܝܠܝܕܘܬ ܒܢܝ̈ܐ ܕܐܬܝܗ̣ܒܬ ܠܗܘܢ . ܘܗ̣ܘ ܡ̇ܢ ܡܗܝܡܢܐ ܒܩܘܪܝܘܣ ܉ ܟܕ ܠܨ̈ܘܡܐ ܘܠܨ̈ܠܘܬܐ ܘܠܙܕܩ̈ܬܐ ܝܗܒ ܢܦܫܗ ܉ ܬܠܬ ܙܒ̈ܢܬܐ ܒܫܒܬܐ ܗ̣ܘ ܒܐܝ̈ܕܘܗܝ ܟ̇ܢܫ ܗܘܐ ܥܕܬܐ ܕܡܕܝܢܬܐ . ܘܟܕ ܒܪܚܡ̣ܬ ܡ̈ܣܟܢܐ ܣ̇ܓܝ ܫܦܝܥ ܗܘܐ ܉ ܠܐ ܠܐ ܡܫ̣ܘܐ ܗܘܐ ܕܒܦܠܛܝܢ ܕܝܠܗ ܒܘ̈ܫܠܐ ܡ̈ܫܚܠܦܐ ܢܥܒ̣ܕ . ܘܟܕ ܠܗܠܝܢ ܒܩ̈ܘܦܝܢܐ ܛ̇ܥܢ ܗܘܐ : ܗ̣ܘ ܒ̈ܠܝܠܘܬܐ ܡܘܒܠ ܗܘܐ ܠܒܝܬ ܡܣܟ̈ܢܐ ܕܡܢܗ ܐܬܒ̣ܢܝ ܉ ܘܠܗ̇ܢܘܢ ܕܬܡܢ ܪܡ̣ܝܢ ܗܘܘ ܇ ܗ̣ܘ ܡ̇ܠܟܐ ܒܐܝ̈ܕܘܗܝ ܡܘܟܠ ܗܘܐ . ܗ̣ܝ ܕܝܢ ܛܘܒܬܢܝܬܐ ܕܘܩܛܝܐ : ܒܪܬ ܙܘܓܗ ܕܗܢܐ ܘܒܪܬ ܛܢ̣ܢܗ : ܟܕ ܟܠܗ ܨܒܬܐ ܡܠܟܝܐ ܐܪܡ̣ܝܬ ܡܢܗ̇ : ܘܣܩܐ ܗ̣ܝ ܠܗ̇ ܐܠܒ̣ܫܬ̇ : ܘܠܦܘܪܝܘܢ ܕܝܠܗ̇ ܗ̇ܘ ܕܡܬܩܪܐ ܒܣܛܪܢܝܢ ܉ ܠܟܠܗ ܗ̇ܘ ܕܗܒܐ ܘܡܪ̈ܓܢܝܬ̇ܐ ܙ̇ܒ̣ܢܬ ܉ ܘܦܠܓ̣ܬ̇ ܠܡܣ̈ܟܢܐ . ܘܟܕ ܫ̈ܒܐ ܙܒ̈ܢܝܢ ܣܓܝ̈ܐܢ ܡ̇ܬܚܐ ܗܘܬ ܒܨܘ̈ܡܐ݂ ܘܒܨ̈ܠܘܬܐ ܉ ܛܝܒܘܬܐ ܕܐܝܟ ܗܕܐ ܫܩ̣ܠܬ̇ ܡܢ ܡܪܢ ܉ ܐܝܟܢܐ ܕܐܝ̈ܕܝܗ̇ ܒܠܚܘܕ ܬܣ̣ܝܡ ܘܬܫ̇ܡܠܐ ܐܣܝܘܬܐ . ܡܛܠ ܕܝܢ ܪܒܐ ܒܩܘܪܝܘܣ ܗ̇ܘ ܕܗܘ̣ܐ ܓܒܪܗ̇ ܕܗܕܐ ܉ pb. 8 ܫܘܝܐ ܕܠܐ ܢܥ̣ܒܪ ܗܕܐ ܬܫܥܝܬܐ . ܥܡ ܡܝܬܪ̈ܬܗ ܓܝܪ ܐܚܪ̈ܢܝܬܐ ܉ ܘܟܠܝܠܐ ܕܡܘܕܝܢܘܬܐ ܒܙܒܢ ܩ̣ܛܪ . ܡܠܘܢ ܕܝܢ ܒܨܒܝܢܗ̣ ܘܕܣܗܕܘܬܐ . ܟܕ ܓܝܪ ܥܡ ܡ̇ܠܟܐ ܕܦܪ̈ܣܝܐ ܒܙܒܢ ܐܙ̇ܠ ܗܘܐ ܠܩܪܒܐ ܉ ܐܝܟ ܡ̇ܢ ܕܡܩܡ ܗܘܐ ܠܗ ܩܝ̇ܡܐ ܕܫܝܢܐ ܥܡܗ : ܘܐܝܟ ܪܒ ܚܝܠܗ ܉ ܟܕ ܚ̣ܙܐ ܕܡܚܕܐ ܕܕܢ̣ܚ ܫܡ̣ܫܐ : ܗ̣ܘ ܡ̇ܠܟܐ ܘܟܠܗܘܢ ܪ̈ܒܝ ܚ̈ܝܠܐ ܘܗ̈ܘܦܛܘ : ܘܣܛܪ̈ܦܐ ܘܟܠܗܘܢ ܪ̈ܘܪܒܢܐ : ܡܢ ܫܠ̣ܝܐ ܫܘܪܘ ܢܚ̣ܬܘ ܡܢ ܪ̈ܟܫܐ ܘܠܫܡܫܐ ܣܓܕܘ ܉ ܟܬܪ ܗ̣ܘ ܟܕ ܝܬܝܒ ܥܠ ܣܘܣܝܗ . ܘܟܕ ܗܕܐ ܐܬܐܡ̣ܪܬ̇ ܠܡ̇ܠܟܐ ܡܢ ܣܛܪ̈ܦܐ ܐܚܪ̈ܢܐ ܆ ܟܕ ܩܡ ܩܕܡܘܗܝ ܗ̣ܘ ܒܩܘܪܝܘܣ : ܘܐܫܬܐܠ ܕܐܢ ܫܪܝܪܬܐ ܐܝܬܝܗ̇ ܗܕܐ ܕܐܬܐܡ̣ܪܬ̇ ܡܛܠܬܗ ܉ ܥܡ ܦܐܪܝܣܝܐ ܐܙܥܩ ܩܕܡ ܟܠܗ ܚܝܠܐ ܇ ܗ̇ܘ ܕܒܪ ܛܢ̣ܢܗ ܫܪܝܪܐܝܬ ܕܕܢܝܐܝܠ ܘܕܬܠܬܐ ܛ̈ܠܝܐ ܪ̈ܚܡ̇ܘܗܝ ܇ ܕܐܢܐ ܟܪܝܣܛܝܢܐ ܐܝܬܝ ܘܠܐ ܫܠܝܛ ܠܝ ܇ ܕܟܕ ܫ̇ܒܩ ܐܢܐ ܠܗ̇ܘ ܕܐܝܬܘܗܝ ܒܠܚܘܕܘܗܝ ܐܠܗܐ ܫܪܝܪܐ ܘܒܪܘܝܐ ܕܟܠ ܇ ܠܒܪܝܬܐ ܕܝܠܗ ܐ̇ܣܓܘܕ ܇ ܗ̇ܝ ܕܠܬܫܡܫܬܐ ܕܝܠܝ ܘܕܟܠܗܘܢ ܒ̈ܢܝܢܫܐ ܐܬܒ̣ܪܝܬ ܕܬܢ̣ܗܪ . ܐܝܟܢܐ ܕܟܕ ܣ̇ܓܝ ܐܬܕܡ̇ܪ ܡ̇ܠܟܐ : ܘܡܢ ܦܐܪܝܣܝܐ ܕܝܠܗ ܐܬܟܚܕ ܉ ܢܬܗ̣ܦܟ ܘܟܣܝܐܝܬ ܠܘܬ ܗܠܝܢ ܕܝܠܗ ܢܐܡܪ ܉ ܒܩܘܪܝܘܣ ܐܝܬܘܗܝ ܘܣܢܝ̣ܩܝܢܢ ܥܠܘܗܝ . ܡܢܐ ܡܫܟܚܝܢܢ ܕܢܥ̣ܒܕ ܠܗ . ܘܗܠܝܢ ܡܢ ܡܢܬܐ ܡܢ ܢܨ̈ܚܢܐ ܕܒܩܘܪܝܘܣ . ܐܪܣܠܝܘܣ ܕܝܢ ܐܚܘܗܝ ܚܬܝܬܐ ܕܗܢܐ . ܗ̇ܘ ܕܡܢ ܠܥܠ ܐܡܪܢܢ : ܕܒܣܝܒܘܬܐ ܘܒܒܬܘܠܘܬܐ ܕܒܲܪ ܡܠܟܘܬܐ ܕܐܝܒܪ̈ܝܐ : ܥܡ ܒܘܣܡܪܝܘܣ ܐܒܘܗܝ pb. 9 ܕܦܛܪܘܣ ܕܝܠܢ : ܗ̇ܘ ܕܐܦ ܢܒܪܢܘܓܝܘܣ ܉ ܟܕ ܣ̇ܓܝ ܐܦܝܣܘܗܝ ܘܐܬܟ̇ܫܦܘ ܠܗ ܓܒܪ̈ܐ ܪ̈ܝܫܢܐ ܕܐܬܪܐ : ܕܢܙܕܘܓ ܡܛܠ ܝܠܝܕܘܬ ܒܢܝ̈ܐ ܘܝܘܒܠܐ ܕܡܠܟܘܬܐ ܉ ܟܕ ܐܝܬܝܘ ܠܗ ܐܢܬܬܐ ܡܢ ܓܢܣܐ ܕܡܠܟܘܬܐ ܆ ܩܘܝ ܠܘܬܗ̇ ܒܬܘܠܐ . ܟܕ ܝܠ̣ܦ ܕܝܢ ܕܡܕܡ ܕܒܗܬܬܐ ܥܒ̣ܕܬ : ܘܗ̣ܝ ܟ̇ܦܪܐ ܗܘܬ ܟܕ ܢܝܚܐܝܬ ܐܬܪܫ̣ܝܬ̇ ܡܢܗ ܉ ܠܚܪܬܐ ܕܝܢ ܨܕܗ ܡܢ ܫ̣ܠܝ ܠܗ̇ܘ ܪܫܝܥܐ ܆ ܐܘ̣ ܠܡܟܝܟܘܬܐ ܘܠܢܝ̣ܚܘܬܐ ܣܓܝܐܬܐ ܕܦܝܠܘܣܘܦܝܐ ܉ ܐܡ̣ܪ ܠܘ̣ܬܗ . ܗܐ ܡܫܟܢܐ ܠܟ ܢܦܫܟ̣ ܘܕܡܟ . ܗܐ ܙܘ̈ܕܐ ܘܢܦܩ̈ܬܐ̣ ܦܘܩ ܩܠܝܠܐܝܬ ܉ ܘܠܐ ܬܩܘܐ ܒܗܢܐ ܐܬܪܐ ܕܕܠܡܐ ܬܡܘܬ ܒܝܫܐܝܬ ܇ ܘܕܡܟ ܢܬܚܫܒ ܥܠܝ . ܘܟܕ ܠܗ̇ܘ ܗܟܢܐ ܫܪܝܗܝ ܉ ܒܬܪܟܢ ܐܡ̣ܪ ܠܐܢܬܬܗ . ܡܛܠ ܕܥܒ̣ܕܬ ܗܕܐ ܉ ܠܐ ܡܫܪܐ ܫ̇ܪܐ ܐܢܐ ܠܟܝ ܉ ܘܠܐ ܠܒܗܬܬܟܝ ܡ̇ܒܙܚ ܐܢܐ . ܡܗܝܡܢ ܐܢܐ ܕܝܢ ܒܒܪܗ ܕܐܠܗܐ : ܗ̇ܘ ܕܠܢܡܘܣܗ ܛܠ̣ܡܬܝ ܉ ܕܢܥܒܕ ܕܬܘ̈ܠܥܐ ܢ̇ܒ̣ܥ ܚܢܟܝ ܉ ܘܗܟܢܐ ܢܬ̇ܛܠܩ ܒܣܪܟܝ . ܘܡܚܕܐ ܗ̣ܝ ܠܘܛܬܐ ܕܗ̇ܘ ܢܟܦܐ ܥܒ̇ܕܐ ܗܘܬ . ܘܐܬܪܐ ܗ̇ܘ ܕܬܚܝܬ ܟܪܣܗ̇ ܟܕ ܣܪܝ ܒ̈ܬܘܠܥܐ ܉ ܡܪܝܪܐܝܬ ܡܬܛ̇ܠܩܝܢ ܗܘܘ ܚܝܝ̈ܗ̇ ܘܒܣܪܗ̇ . ܘܟܠܗ ܗܢܐ ܉ ܐܝܟܢܐ ܕܒܓܪ̈ܡܐ ܝܒܝ̈ܫܐ ܘܒܡܫܟܐ ܬܗܘܐ ܡܬ̇ܗܦܟܐ . ܐܠܐ ܛܢ̣ܢܗ ܕܗ̇ܘ ܙܕܝܩܐ ܆ ܬܘܒ ܡܢ ܠܘܛܬܐ̣ ܦܘܪܩܢܐ ܝܠ̣ܕ . ܟܕ ܡܬܪܕܝܐ ܓܝܪ ܡܢ ܡܚܘܬܐ ܐܠܗܝܬܐ : ܘܠܡܫܬܘܕܥܢܘܬܐ ܐܬܬ̇ ܕܫܘܪܥܬܐ ܘܒܡܬܬܘܝܢܘܬܐ ܣܓܝܐܬܐ ܗܘܬ . ܡܪܝܪܐܝܬ ܡܬܬܢܚܐ ܗܘܬ ܉ pb. 10 ܟܕ ܐܬܗܦ̣ܟܬ̇ ܠܘܬ ܡܫܬܘܕܝܢܘܬܐ ܘܠܡܬܬܘܝܢܘܬܐ ܘܫܚܩܐ ܕܠܒܐ ܗܢܐ ܟܠܗ ܐܬܬ ܉ ܐܝܟܢܐ ܕܓܠܝܐܝܬ ܬܫܕܐ ܢܦܫܗ̇ ܩܕܡ ܬܪܥܐ ܕܥܕܬܐ ܆ ܘܩܕܡ ܟܠܢܫ ܬܓ̣ܠܐ ܚܛܝ̣ܬܐ . ܘܠܟܠܗܘܢ ܬܬܟܫܦ ܉ ܕܢܕܘܫܘܢ ܠܥܠ ܡܢܗ̇ . ܟܕ ܙܢܝܬܐ ܡܨܥܪܬܐ ܘܓܝܪܬܐ ܘܒܥܠܕܒܒܬܐ ܕܐܠܗܐ ܉ ܘܚܣܕܐ ܕܒܢܝ̈ܢܫܐ ܩ̇ܪܝܐ ܗܘܬ ܢܦܫܗ̇ . ܘܡܛܠܗܕܐ ܠܟܠܢܫ ܐܙܝܥ̣ܬ : ܠܘܬ ܚܘܣܢܐ ܘܕܡܥ̈ܐ ܘܡܫܘܬܦ̇ܘܬ ܚܫܐ . ܘܟܕ ܗܘ̣ܐ ܨܘܡܐ ܓܘܢܝܐܝܬ ܡܢ ܟܠܗ ܥܡܐ : ܘܬܟܫܦܬܐ ܚܦܝܛܐܝܬ ܡܢ ܥܕܬܐ : ܥܡ ܐܡܝܢܘܬܐ ܘܕܡܥ̈ܐ ܘܬܐܢܚ̈ܬܐ ܕܚܠܦܝܗ̇ ܆ ܐܬܐܣ̣ܝܬ̇ ܡܢ ܡܚܘܬܐ . ܘܗܟܢܐ ܗܘܬ ܩܕܝܫܬܐ ܒܬܪ ܗܠܝܢ : ܒܝܕ ܕܘܒܪܐ ܡܝܬܪܐ ܘܥܢܘܝܘܬܐ ܉ ܐܝܟܢܐ ܕܛܘܦܣܐ̣ ܘܬܚܘܝܬܐ ܬܗܘܐ ܠܟܠܢܫ ܇ ܕܐܘܪܚܐ ܕܛܝܒܘܬܐ ܘܕܦܘܪܩܢܐ . ܗ̣ܘ ܕܝܢ ܗܢܐ ܡܗܝܡܢܐ ܐܪܣܝܠܝܘܣ ܡܢ ܕܘܒܪܗ ܡܝܬܪܐ ܉ ܟܠܗ̇ ܗܕܐ ܛܝܒܘܬܐ ܘܦܐܪܝܣܝܐ ܐܫܟܚ ܠܘܬ ܐܠܗܐ ܉ ܐܝܟܢܐ ܕܐ̈ܬܘܬܐ ܢܥ̣ܒܕ ܒܝܕ ܨ̈ܠܘܬܗ . ܐܝܟ ܕܗ̣ܘ ܛܘܒܬܢܐ ܐܒܐ ܕܝܠܢ ܇ ܟܕ ܡܫܪܪ ܠܐ ܕܓܠܐܝܬ ܐܣ̣ܗܕ . ܟܕ ܡܡ̣ܠܟ ܗܘܐ ܕܝܢ ܥܠ ܐܝܒܪ̈ܝܐ : ܘܝܠ̣ܦ ܡܛܠ ܛܘܒܢܐ ܦܛܪܘܣ ܕܐܪܚܩ ܡܢ ܥܠܡܐ : ܘܒܡܕܝܢܬܐ ܩܕܝܫܬܐ ܥܡ̇ܪ : ܘܬܡܢ ܕܘܒܪ̈ܐ ܕܕܝܪܝܘܬܐ ܡܬܥܢܘܐ : ܐܝܟܢܐ ܕܟܕ ܪܕܝ̇ܐ ܡܠܬܐ ܒܝܕ ܐܠܗܐ ܡܚܘܝܐ ܆ ܫܠ̣ܚ ܠܗ ܟܕ ܐܡ̇ܪ ܡܛܠ ܕܟܬܝ̣ܒ : ܛܘܒܘܗܝ ܠܗ̇ܘ ܕܐܝܬ ܠܗ ܙܪܥܐ ܒܨܗܝܘܢ ܇ ܘܒܢ̈ܝ ܒܝܬܐ ܒܐܘܪܫܠܡ ܇ ܐܝܟܙܢܐ ܕܐܝܬ ܠܢ ܐܢܬ . ܡܦ̣ܝܣ ܐܢܐ ܠܟ ܒܪܝ ܕܬܨ̇ܠܐ ܥܠܝ ܉ ܐܝܟܢܐ ܕܒܝܕ pb. 11 ܨܠܘ̈ܬܟ̣ ܐܫܟܚ ܪ̈ܚ̣ܡܐ . ܘܡܛܠ ܕܥܝܕܐ ܐܝܬ ܠܣ̈ܓܝܐܐ ܪ̈ܘܪܒܢܐ ܕܐܪܥܐ : ܗܠܝܢ ܪ̈ܚܡ̇ܝ ܗܢܝ̈ܐܘܬܐ ܘܡܗ̈ܝܡܢܐ : ܕܢܥ̣ܒܕܘܢ ܠܗܘܢ ܙ̇ܡ̇ܪ̈ܐ ܘܙܡܪ̈ܬܐ : ܗܠܝܢ ܣܪ̈ܝܩܬܐ ܕܥܠܡܐ : ܗܠܝܢ ܕܠܘܬ ܦܘܪܓܐ ܘܗܢܝܐܘܬܐ ܡܚܒܠܢܝܬܐ ܢܙܡ̣ܪܘܢ ܆ ܗ̣ܘ ܡܙܡܪ̈ܝ ܟܗܢܝ̈ܬܐ ܐܩܝܡ ܠܗ̣ ܐܝܟ ܡ̇ܠܟܐ ܕܘܝܕ . ܕܒ̈ܚܫܡܝܬܐ ܘܒܟܠܥܕܢ ܡ̈ܠܐ ܩܕܝ̈ܫܬܐ ܕܐܠܗܐ ܡܙܡܪܝܢ . ܐܝܟܢܐ ܕܡܢ ܥܕܬܐ ܉ ܠܐ ܬܗܘܐ ܡܫܚܠܦܐ ܡܕܡ ܦܠܛܝܢ ܕܝܠܗ . ܐܘܣܕܘܩܛܝܐ ܕܝܢ : ܩܫܝܫܬܗ ܕܡܢ ܐܒܐ ܕܛܘܒܢܐ ܦܛܪܘܣ ܉ ܟܠܗ ܗܢܐ ܐܝܬܝܗ̇ ܗܘܬ ܩܕܝܫܬܐ ܉ ܐܝܟܢܐ ܕܡܢ ܒܬܪ ܡܘܬܗ̇ ܉ ܟܕ ܡܬܒܢܝܐ ܗܘܬ ܕܘܟܬܐ ܡܕܡ ܕܡܛܪܬܐ . ܘܐܡܝܢܐܝܬ ܡܢ ܙܘܥܐ ܢ̇ܦܠܐ ܗܘܬ ܉ ܟܕ ܐܝܬܝܘ ܦܓܪܗ̇ ܘܣܡ̣ܘ ܬܡܢ ܐܝܟ ܕܚܕ ܡܢ ܩܕܝ̈ܫܐ ܉ ܡܚܕܐ ܫܠ̣ܬ̇ ܡܦܘܠܬܐ . ܛܘܒܬܢܝܬܐ ܕܝܢ ܙܘܙܘ ܗ̇ܝ ܕܪܒܝ̣ܬ ܠܛܘܒܢܐ ܉ ܩܕܝܫܬܐ ܕܐܝܟ ܗܕܐ ܗܘ̣ܬ ܉ ܐܝܟܢܐ ܕܟܕ ܫܒܪܐ ܐܝܬܘܗܝ ܗܘܐ : ܘܨܐܕܝܗ̇ ܕܡ̣ܝܟ ܗܘܐ ܉ ܙܒ̈ܢܝܢ ܣ̈ܓܝܐܢ ܬܨ̇ܒܥܝܘܗܝ ܒ̈ܕܡܥܐ . ܟܕ ܩ̇ܝܡܐ ܒܠܠܝܐ ܘܗܠܝܢ ܐܡ̇ܪܐ ܗܘܬ ܒܒܪܬ ܩܠܐ ܐܝܒܪܝܬܐ . ܡܪܝ ܝܫܘܥ ܉ ܐܠܗܝ̣ ܘܡܥܒܕ ܚܝ̈ܐ ܕܝܠܝ ܆ ܐܬܪܚ̇ܡ ܥܠܝ . ܘܟܕ ܒܙܒܢ ܗܘ̣ܐ ܙܘܥܐ : ܘܟܠܡܕܡ ܐܙܝܥ ܉ ܗ̣ܝ ܛܘܒܬܢܝܬܐ ܪܗ̣ܛܬ ܟܕ ܡܬܟܪܟܐ ܒܒܝܬܗ̇ : ܕܐܝܬܘܗܝ ܗܘܐ ܕܬܡ̈ܢܐ ܩܘ̈ܢܟܣ ܉ ܘܠܒ̣ܟܬ ܠܟܠܚܕ ܡܢ ܐܣ̈ܛܘܢܐ ܘܐܙܥ̣ܩܬ̇ ܟܕ ܐܡ̇ܪܐ ܒܦܪܪܝܣܝܐ ܡܪܝܐ ܆ ܚ̣ܙܝ ܐܝܟܢܐ ܦܠ̇ܚܬ ܠܟ . ܘܚܘܣ ܥܠܝ̣ ܘܥܠ ܒܢ̈ܝ . ܘܠܐ ܫܒ̣ܩܬ̇ ܒܥܘܬܗ̇ ܕܢܚ̣ܣܪ ܒܝܬܗ̇ ܡܕܡ . ܟܕ ܛ̇ܒ ܗ̣ܘ ܙܘܥܐ ܠܣ̈ܓܝܐܐ̣ ܗ̇ܝܕܝܢ ܗܦ̣ܟ . ܐܝܬ ܗܘܐ pb. 12 ܕܝܢ ܕܒܗ̇ܝ ܡܕܝܢܬܐ̇ ܓܒܪܐ ܐܢܫ ܡܢ ܗܠܝܢ ܝܕܝ̈ܥܐ . ܝܥܢܐ ܘܕܒܣ̈ܓܝܐܐ ܡ̇ܥܘܠ ܗܘܐ . ܘܟܕ ܙܒ̈ܢܝܢ ܣܓܝ̈ܐܢ ܐܬܪܫ̣ܝ ܡܢܗ̇ ܆ ܠܐ ܡ̇ܗܡܐ ܗܘܐ ܡܢ ܝܥܢܘܬܗ . ܟܕ ܨ̇ܠܝ̣ܬ̇ ܕܝܢ ܗ̣ܝ ܆ ܡܢ ܫܠܝ ܢܚ̣ܬܬ̇ ܢܘܪܐ ܡܢ ܫܡܝܐ̣ ܘܠܟܠܗܝܢ ܚ̈ܩܠܬܗ ܕܡܢ ܟܕܘ ܩܪ̈ܝܒܢ ܗܘ̈ܝ ܠܚܨܕܐ ܐܟ̣ܠܬ . ܒܪܬܗ̇ ܕܝܢ ܕܗܕܐ ܕܡܬܩܪܝܐ ܗܘܬ ܐܘܛܐ . ܗ̇ܝ ܕܐܦ ܡܪܒܝܢܝܬܗ ܕܛܘܒܢܐ ܗ̣ܘܬ . ܟܠܗܘܢ ܝܘ̈ܡܬܗ̇ ܒܩܕܝܫܘܬܐ ܘܒܨܘ̈ܡܐ ܘܒܨ̈ܠܘܬܐ ܐܦܩ̣ܬ . ܐܡܗ ܕܝܢ ܕܩܕܝܫܐ ܐܒܐ ܕܝܠܢ ܒܩܘܪܕܘܩܛܝܐ ܉ ܡܢ ܒܬܪ ܡܘܬܗ ܕܒܥܠܗܲ ܐܪܡܠܬܐ ܟܲܬܪܬ̇ . ܘܟܕ ܠܐ ܐܬܪܡܝ̇ܬ ܕܠܓܒܪܐ ܕܬܪ̈ܝܢ ܬܗܘܐ ܆ ܒܨ̈ܘܡܐ ܘܒܨ̈ܠܘܬܐ ܐܡܝܢܐ ܗܘܬ . ܟܕ ܠܐ ܡܟܝܠ ܩ̇ܒ̣ܠܬ̇ ܕܒܡܕܝܢܬܐ ܬܥ̣ܡܪܝ ܇ ܐܠܐ ܟܕ ܒܩܘܪ̈ܝܐ ܕܝܠܗ̇ ܐܚ̣ܒܬ̇ ܕܚ̈ܝܐ ܕܕܝܪܝܘܬܐ ܬܐܚܐ ܆ ܒܝܬ ܩܘܒ̇ܠܐ ܕܐܝܟܣ̈ܢܝܐ ܇ ܘܒܝܬ ܟܪ̈ܝܗܐ ܒܟܠܕܘܟ ܒܢܬ̇ . ܠܗܕܐ ܟܕ ܫܡ̣ܥ ܛܘܒܢܐ ܕܥܬܝܕܐ ܕܬܐܬܐ ܘܬ̣ܣܥܪܝܘܗܝ ܆ ܥܪ̣ܩ ܠܩܘܦܪܘܣ ܕܠܐ ܢ̣ܚܙܐ ܦܪܨܘ̇ܦܗ̇ . ܘܗ̣ܝ ܟܕ ܗܕܐ ܝܠ̣ܦܬܲ ܠܐ ܡܟܝܠ ܐܬ̣ܬ̇ . ܐܠܐ ܘܠܐ ܣܟ ܐܨܛܒ̣ܝ ܡܡܬܘܡ ܡܢ ܟܕ ܫܩ̣ܠ ܐܣܟܝܡܐ ܕܕܝܪܝܘܬܐ ܇ ܕܢܟ̣ܬܘܒ ܠܐܢܫ ܡܢ ܕܝܠܗ . ܐ̇ܘ ܕܢܩܒܠ ܟܬܝ̈ܒܬܐ ܡܢ ܐܢܫ . ܘܗܕܐ ܗ̣ܘ ܐܫܬ̇ܥܝ ܠܢ ܙܒ̈ܢܝܢ ܣܓ̈ܝܐܢ . ܟܕ ܡܢ ܥܩܪܐ ܩܕܝܫܐ ܕܐܝܟ ܗܢܐ ܆ ܘܡܢ ܐܒ̈ܗܐ ܩܕܝܫ̈ܐ ܕܐܝܟ ܗܠܝܢ ܆ ܗܒܒܐ ܕܘܪܕܐ ܫܘ̣ܚ ܇ ܗ̣ܘ ܛܘܒܢܐ ܩܕ̄ [ ܝܫܐ ] ܦܛܪܘܣ . ܘܡܢ ܡܪ̈ܒܝܢܐ ܕ̇ܚ̈ܠܝ ܐܠܗܐ ܕܐܝܟ ܗܠܝܢ ܐܬܪܒܝ . ܙܕܩ̇ܐܝܬ ܘܒܫܘܝܘܬ ܙܢܐ ܕܗܠܝܢ ܕܝܠܕܘܗܝ ܘܪܒܝܘܗܝ . ܗܘ̣ܐ ܡܐܢܐ ܓܒܝܐ ܐܝܟ ܕܟܬܝ̣ܒ ܇ ܡܝܩܪܐ ܡܩܕܫܐ ܘܕܚ̇ܫܚ ܠܡܪܗ . ܘܕܡܛܝ̣ܒ ܠܟܠ ܥܒ̇ܕܐ ܛ̇ܒܐ . ܕܢܛܥ̣ܢ ܫܡܗ ܕܡܫܝܚܐ . ܘܢܫ̇ܒܚ ܘܢܟܲܪܙ ܠܗܝܡܢܘܬܐ ܬܪܝܨܬ ܫܘ̄ [ ܒܚܐ ]. ܩܕܡ ܟܠܗܘܢ ܒܢ̈ܝ ܐܢ̈ܫܐ ܘܡܢ ܫܒܪܘܬܗ ܘܥܕܡܐ ܠܢܫܡܬܗ ܐܚܪܝܬܐ . ܗ̣ܘ ܟܕ ܗ̣ܘ ܢܟܲܬܪ ܬܠܡܝܕܐ pb. 13 ܕܫܠܝ̈ܚܐ ܘܡܕܡܝܢܐ ܚܬܝܬܐ . ܟܕ ܒܟܠܙܒܢ ܫܩ̣ܝܠ ܨܠܝܒܗ ܕܡܫܝܚܐ . ܘܡ̈ܠܐ ܡܢ ܪܘܚܐ ܩܕ̄ [ ܝܫܐ ]. ܘܒܝܕ ܛܝܒܘܬܗ ܘܚܲܝܠܗ ܆ ܠܣ̈ܓܝܐܐ ܨܕ ܠܡܫܬ̇ܡܥܢܘܬܗ ܕܡܫܝܚܐ ܘܕܐܘܢܓܠܝܘܢ . ܟܕ ܛܘܦܣܐ ܝ̇ܗܒ ܢܦܫܗ ܕܟܠ ܛܒܬܐ ܘܕܘܒܪܐ ܡܝܬܪܐ ܆ ܐܝܟ ܡܪܬܝܢܘܬܐ ܫܠܝܚܝܬܐ . ܒܡܠܬܐ ܉ ܒܗܘܦ̇ܟܐ . ܒܚܘ̣ܒܐ . ܒܗܝܡܢܘܬܐ . ܒܕܟܝܘܬܐ . ܘܩܝ̇ܡܬܐ ܢܨܝܚܬܐ ܕܗܝܡܢܘܬܐ ܬܪܝܨܬ̇ ܫܘ̄ [ ܒܚܐ ]. ܘܠܬܒܝܠ ܟܠܗ̇ ܗ̣ܘܐ ܫܘܪܐ ܒܨܠܘ̈ܬܗ ܩܕܝܫ̈ܬܐ . ܐܝܟ ܢܘܚ ܒܙܒܢ . ܟܕ ܩܐܒܘܬܐ ܒܛܘܦܢܐ ܐܚܪܝܐ ܕܡܪܕܘܬܐ ܢܝ̇ܕܐ ܗܘܬ .܀ ܐܠܐ ܡܝܬܪ̈ܬܗ ܡ̇ܢ ܡܦ̈ܬܟܬܐ ܘܕܒܐܠܗܐ : ܘܕܘܒܪ̈ܘܗܝ ܐܘܢ̈ܓܠܝܐ ܕܒܟܠ ܩܘܡܬܐ ܕܝܠܗ ܪܝܫܐܝܬ ܡܬܚܲܘܝܢ ܗܘܘ : ܘܒܛܝܒܘܬܐ ܐܠܗܝܬܐ ܥܡܗ ܪܒ̇ܝܢ ܗܘܘ : ܠܘ ܕܡܚܝܠܘܬܐ ܘܕܡܣܟܢܘܬܐ ܕܡ̈ܠܐ ܕܝܠܢ ܐܝܬܝܗ̇ ܆ ܢܣ̣ܥܐ ܕܦܬܝܐܝܬ ܢ̇ܟܬܒ ܘܠܬܥ̇ܫܐ ܢܫ̇ܠܡ . ܕܚ̇ܠ ܐܢܐ ܓܝܪ ܕܠܡܐ ܟܕ ܒܬܗܘܡܐ ܕܠܐ ܣܟܐ ܘܕܠܐ ܓܫܐ ܕܬܘܪ̈ܨܘܗܝ ܐܗ̇ܠܟ . ܟܕ ܠܐ ܡܢܣ̇ܐܝܬ ܘܠܐ ܡܬܡ̇ܨܝܢܐܝܬ ܐܝܬ ܠܝ ܕܐܣ̇ܚܐ ܇ ܕܡܢ ܫ̈ܦܥܐ ܕܓ̈ܠܠܐ ܕܛܝܒܘܬܐ ܕܢܩܝܦܐ ܠܗ ܐܬܢ̇ܘܓ ܘܐܬܛ̇ܒܥ . ܘܡܛܠ ܫܲܦܠܘܬܐ ܕܝܠܝ ܘܡܚ̣ܝܠܘܬܐ : ܚܘܣܪܢܐ ܕܬ̣ܣܒܘܠ ܡܝܬܪܘܬܐ . ܡܢ ܗܪܟܐ ܟܠܚܕ ܡܢ ܕܘܒܪ̈ܘܗܝ ܕܗ̇ܘ ܘܫ̈ܘܘܟܢܘܗܝ : ܕܒܙܒ̈ܢܐ ܡܫܚ̈ܠܦܐ ܘܙ̈ܢܝܐ ܘܣܘܥܪ̈ܢܐ . ܕܒܝܕ ܛܝܒܘܬܐ ܕܐܠܗܐ ܐܬܚܘܝܘ . ܒܥ̇ܢܘܝܘܬܐ ܘܒܢܙܝܪܘܬܐ . ܘܕܫܠܝܚܐܝܬ ܐ̇ܡܪ ܆ ܒܫܚ̈ܩܐ . ܒܐܢ̈ܢܩܐܣ . ܒܐ̈ܘܠܨܢܐ . ܒܪ̈ܕܘܦܝܐ . ܒܥܡ̈ܠܐ . ܒܨܘ̈ܡܐ . ܒܫܗܪ̈ܐ . ܒ̈ܕܐܪܐ . ܒܬܟ̈ܬܘܫܐ . ܒܐܓܘ̈ܢܐ̣ ܥܕܡܐ ܠܕܡܐ . ܠܘ ܠܘܬ ܚܛܝ̣ܬܐ ܒܠܚܘܕ : ܘܠܐ ܠܘܬ ܕܡܐ ܘܒܣܪܐ : ܐܠܐ ܠܘܬ ܐܪ̈ܟܣ ܘܫܘ̈ܠܛܢܐ . pb. 14 ܠܘܬ ܐܚ̈ܝܕܝ ܥܠܡܐ ܕܚܫܘܟܐ ܗܢܐ . ܠܘܬ ܪ̈ܘܚܐ ܕܒܝܫܘܬܐ . ܒܡܣܒܪ̈ܢܘܬܐ ܣ̈ܓܝܐܬܐ . ܒܚܲܝܠܐ ܕܐܬ̈ܘܬܐ ܘܕܬܕܡܪ̈ܬܐ ܘܕܐܣ̈ܘܬܐ . ܒܚܲܝܠܐ ܕܪܘܚܐ ܩܕܝܫܐ . ܒܝܕ ܙܝ̈ܢܐ ܕܙܕܝܩܘܬܐ . ܗܠܝܢ ܕܝܡܝܢܐ ܘܕܣܡܠܐ . ܒܫܘܒ̈ܚܐ ܘܒܨܥܪ̈ܐ . ܒܓܘܕ̈ܦܐ ܘܒܩ̈ܘܠܣܐ . ܐܝܟ ܠܐ ܝܕܝܥ̣ܐ ܓܝ̣ܪ ܘܝܕܝ̣ܥ ܗܘܐ . ܘܠܐܠܗܗ ܒܠܚܘܕܘܗܝ ܝܕܝ̣ܥ ܗܘܐ̣ ܟܡܐ ܕܙܕܩ̇ ܗܘܐ ܕܢܬܝܕܥ . ܐܝܟ ܡ̣ܝܬ ܗܘܐ ܠܒܣܪܐ̣ ܚܲܝ ܗܘܐ ܕܝܢ ܒܟܠܙܒܢ ܘܪܬ̇ܚ ܒܪܘܚܐ . ܐܝܟ ܡܣܟܢܐ ܕܝܢ ܆ ܠܣ̈ܓܝܐܐ ܕܝܢ ܡ̇ܥܬܪ ܗܘܐ . ܟܕ ܠܢܦܫ̈ܬܐ ܘܠܦܓܪ̈ܐ ܡܬ̇ܪܣܐ ܗܘܐ̇ ܒܬܘܪܣܝܐ ܕܠܚ̇ܡ ܠܟܠܚܕ ܡܢܗܘܢ . ܐܝܟ ܕܡܕܡ ܠܝܬ ܠܗ̣ ܘܟܠܡܕܡ ܐܚܝ̣ܕ . ܠܘ ܒܠܚܘܕ ܥܠ ܐܪܥܐ ܆ ܐܠܐ ܘܒܐܘܨ̈ܪܐ ܕܒܫܡܝܐ . ܬܡܢ ܓܝܪ ܐܝܬ ܗܘܐ ܠܗ ܣܝ̈ܡܬܐ ܕܣܝ̈ܡܢ ܇ ܐܝܟܐ ܕܟܠܫܥ ܐܝܬܘܗܝ ܗܘܐ ܠܒܗ ܘܬܪܥܝܬܗ ܘܕܘܒܪܗ . ܗܠܝܢ ܘܟܠܗܝܢ ܕܠܗܠܝܢ ܢܩ̈ܦܢ . ܕܒܝܕ ܛܝܒܘܬܐ ܕܡܫܝܚܐ ܕܥ̇ܡܪ ܗܘܐ ܒܗ . ܠܘܬ ܛܢ̣ܢܐ ܘܦܘܪܩܢܐ ܕܣ̈ܓܝܐܐ ܡܥ̇ܠܝܐܝܬ ܐܬܬܲܪ̈ܨܝ ܡܢܗ . ܒܕܠܐ ܡܨܸܐ ܐܢܐ ܕܚܬܝܬܐܝܬ ܘܫܪܝܪܐܝܬ ܐ̇ܫܘܕܥ . ܘܐܝܟ ܕܒܬܫܥܝܬܐ ܐ̇ܟ̣ܬܒ ܆ ܫ̇ܒܩ ܐܢ̣ܐ . ܘܡܫܕܪ ܐܢܐ ܠܪ̈ܚܘܡܐ ܕܗܠܝܢ . ܠܘܬ ܦܘܡ̈ܐ ܕܟܠܗܘܢ ܗܠܝܢ ܕܡܢ ܩܕܝܡ ܗ̣ܘܘ ܩܕ̈ܝܫܐ . ܗ̇ܢܘܢ ܕܡܢ ܗܠܝܢ ܙܒ̈ܢܝܢ ܣܓܝ̈ܐܢ ܫܡ̣ܥܘ . ܗܠܝܢ ܕܐܝܟ ܕܒܟ̈ܬܒܐ ܟܗ̈ܢܝܐ ܟܬܝ̣ܒܝܢ . ܡ̇ܠܟ ܐܢܐ ܕܢ̇ܕܪܟ . ܘܢܬܡܠܐ ܝܕܥܬܐ ܕܡܢܗܘܢ ܘܝܘܬܪܢܐ . ܒܟܠܕܘܟ ܓܝܪ ܛܒܝ̈ܒܢ . ܘܟܕ ܐܢܫ ܠܐ ܡܫܲܐܠ ܆ ܡܢܗ̇ ܕܛܝܒܘܬܐ ܐܠܗܝܬܐ ܡܬܟܪ̈ܙܢ . ܘܠܐ ܐܢܫ ܠܐ ܢܗܝ̣ܡܢ ܠܗܠܝܢ ܕܡܬܐܡܪ̈ܢ . ܐܠܐ ܡܐܠܠܘܢ ܕܒܨܝܪ̈ܢ ܡܢ ܫܪܪܐ ܢ̇ܣܒܪ ܕܫ̇ܡܥ . ܐܝܢܐ ܓܝܪ ܙܲܒܢܐ ܐ̇ܘ ܡܠܬܐ ܢܣ̣ܦܩ ܕܢܫܬ̇ܥܐ pb. 15 ܚܬܝܬܐܝܬ . ܗܠܝܢ ܕܒܐܝ̈ܕܘܗܝ ܘܥܡܗ ܛܝܒܘܬܐ ܕܡܫܝܚܐ ܣܥܪܬ̇ . ܠܘܬ ܦܘܪܩܢܐ ܡ̇ܢ ܐܝܟ ܕܐ̇ܡܪܬ ܘܡܡ̇ܪܚܘܬܐ ܕܗ̇ܢܘܢ ܕܨ̇ܒܝܢ ܆ ܒܛܒ̈ܬܐ ܢܛ̣ܢܘܢ . ܗ̇ܝܕܝܢ ܕܣܓܝ̈ܐܐ ܇ ܠܘܬ ܩܘܝ̇ܡܐ ܘܒܢܝ̣ܢܐ ܘܫܘܪܪܐ ܕܗܝܡܢܘܬܐ ܬܪܝܨܬ̇ ܫܘܒܚܐ . ܘܕܥܕܬܐ ܩܐܬܘܠܩܝ ܕܝܠܗ . ܕܗ̇ܝ ܕܪܝܫ ܟܗ̈ܢܐ ܘܪܥ̇ܝܐ ܐܩܝ̣ܡܗ . ܘܒܐܝܢܐ ܙܢ̣ܐ ܇ ܘܠܐ ܐܢܫ ܐܝܟ ܗ̇ܢܘܢ ܪܚ̈ܡܝ ܥ̈ܕܠܝܐ ܢܐܡܪ . ܡܢ ܢܦܫܗ ܢܣ̣ܒ ܘܚܛ̣ܦ ܐܝܩܪܐ ܕܐܝܟ ܗܢܐ . ܐܠܐ ܟܕ ܐܬܩ̣ܪܝ ܡܢ ܛܝܒܘܬܐ ܕܠܥܠ ܇ ܩܪܝܬܐ ܡܕܡ ܐܠܗܝܬܐ ܘܫܘܲܝܬ̇ ܠܬܕܡܘܪܬܐ̇ . ܗ̇ܝ ܕܐܦܠܐ ܟܕ ܡܣܪܗܒ ܐܢܐ ܡ̣ܨܝܐ ܕܐܥ̇ܒܪܝܗ̇ . ܐܠܐ ܝܬܝܪܐܝܬ ܐܝܟ ܕܡ̣ܨܝܐ ܒܝܕ ܙܥܘܪ̈ܝܬܐ ܐ̇ܫܘܕܥ ܆ ܟܕ ܩܠܝܠ ܠܥܠ ܠܘܬ ܫܘܪܝܐ ܕܝܠܗ̇ ܡ̇ܝܬܐ ܐܢܐ ܠܡܠܬܐ . ܒܕܡܘܬܐ ܓܝܪ ܕܪܝܫ ܐܒܗ̈ܬܐ ܐܝܣܚܩ ܉ ܘܐܦ ܗ̣ܘ ܡܢ ܡܘܠܟܢܐ ܐܬܒ̣ܛܢ ܘܐܬܝܠܕ . ܠܙܢܐ ܕܝܢ ܒܫܦܝܪܘܬ ܙܒܢܐ ܢܫܬܥܐ̣ ܒܝܕ ܙܥܘܪ̈ܝܬܐ ܀ ܟܕ ܗܦ̣ܟ ܒܘܣܡܪܝܘܣ ܐܒܘܗܝ ܕܗܢܐ ܡܢ ܦܪܘܐܣܛܝܘܢ ܡܕܡ ܕܢܐܬܐ ܠܡܕܝܢܬܐ ܉ ܡ̇ܢܥ̣ ܠܐܪܓܠܬܐ ܕܐܝܬ ܒܡܨܥܬܐ . ܟܕ ܣ̇ܓܝ ܪܕܝܐ ܉ ܘܡܥܒܪܬܐ ܕܐܘܪܚܐ ܟܠܝܐ . ܘܟܕ ܐܬܐܠܨ ܕܢܫ̣ܪܐ ܥܠ ܣܦܪܗ̇ : ܘܒܡܪܢܝܬܐ ܗ̣ܘܐ ܉ ܚ̣ܙܐ ܠܐܢܫ ܕܐܡ̇ܪ ܠܗ ܉ ܒܘܣܡܪܝܐ ܉ ܗܐ ܗ̇ܘܐ ܠܟ ܡܬܥܒܪܢܐ ܢܗܪܐ . ܐܠܐ ܩܘܡ ܥܒ̣ܪ ܘܥܘܠ ܠܒܝܬܟ . ܘܚܟ̣ܡ ܠܐܢܬܬܟ ܉ ܘܬܒ̣ܛ̣ܢ ܘܬܐܠܕ ܠܟ ܒܪܐ . ܗ̇ܘ ܕܢܗܘܐ ܡܝܩܪ ܩܕܡ ܐܠܗܐ̣ ܘܩܕܡ ܒܢܝ̈ܢܫܐ . ܟܕ ܗܟܝܠ ܒܛܝܒܘܬܐ ܐܠܗܝܬܐ ܕܐܝܟ ܗܕܐ ܐܬܒ̣ܛܢ ܘܐܬܝ̣ܠܕ ܘܐܬܪ̣ܒܝ ܉ ܟܕ ܥܕܟܝܠ ܐܝܬܘܗܝ ܗܘܐ ܒܩܘܡܬܗ ܒܪ ܬܪܬܥܣܪ̈ܐ ܫܢ̈ܝܢ ܉ ܗܡܝܪܐ ܐܫܬܕܪ pb. 16 ܠܕܚ̇ܠ ܠܐܠܗܐ ܘܟܪܣܛܝܢܐ ܬܐܘܕܘܣܝܘܣ ܙܥܘܪܐ ܡ̇ܠܟܐ ܕܪ̈ܘܡܝܐ . ܘܟܕ ܣ̈ܓܝܐܬܐ ܡܛܠ ܗܕܐ ܐܦܝܣ ܟܕ ܡܫܕܪ ܐܝ̈ܙܓܕܐ ܉ ܡܫܬܕܪ ܡܢ ܒܘܣܡܪܝܘܣ ܐܒܘܗܝ ܇ ܕܡܡܠܟ ܗܘܐ ܒܗ̇ܘ ܙܒܢܐ ܥܠ ܐܬܪܐ ܕܐܝܒܪ̈ܝܐ . ܟܕ ܩ̇ܕܡ ܝܩ̇ܪ ܡܠܘܢ ܪܚܡܘܬܐ ܕܪ̈ܘܡܝܐ ܐܝܟ ܟܪ̈ܝܣܛܝܢܐ ܉ ܝܬܝܪ ܡܢ ܡܥܕܪܢܘܬܐ ܕܦܪ̈ܣܝܐ ܪ̈ܫܝܥܐ . ܡܫܬܕܪ ܕܝܢ ܥܡ ܙܘܚܐ ܣܓܝܐܐ̣ ܘܐܝܩܪܐ . ܘܟܕ ܐܬ̣ܐ ܠܘܬ ܛܘܒܢܐ ܬܐܘܕܘܣܝܘܣ : ܘܚܒܝܒܐܝܬ ܡܢܗ ܐܬܩ̇ܒܠ : ܘܐܝܟ ܒܪܐ ܡܬ̇ܪܒܐ ܗܘܐ ܡܢܗ ܘܡܬܚ̇ܒܒ ܉ ܟܕ ܚ̣ܙܐ ܝܨܝܦܘܬܐ ܕܡܛܠ ܕܚܠ̣ܬ ܐܠܗܐ ܘܪܚܡ̣ܬ ܡܫܝܚܐ ܕܡ̇ܠܟܐ : ܘܕܐܘܕܘܟܣܝܐ ܡܠܟܬܐ ܒܪܬ ܙܘܓܗ ܘܒܪܬ ܛܢܢ̣ܗ : ܘܕܓܒܪ̈ܐ ܘܕܢܫ̈ܐ ܕܡܫܡܫܝܢ ܠܗܘܢ . ܘܝܬܝܪܐܝܬ ܕܐܘ̈ܢܘܟܣܐ ܗ̇ܢܘܢ ܕܡܬܩܪܝܢ ܩܒܘܩܠܪ̈ܐ : ܐܝܬܝܗܘܢ ܗܘܘ ܓܝܪ ܟܠܗܘܢ ܕܗ̇ܥܡܪܝܢ ܐܝܟ ܕܒܕܝܪܐ ܒܦܠܛܝܢ : ܒܨ̈ܠܘܬܐ ܘܒܨܘ̈ܡܐ ܘܒܬܫܡܫ̈ܬܐ ܕܠܠܝܐ : ܘܒܐܚܪ̈ܢܝܬܐ ܗܠܝܢ ܕܡܢܝܚ̈ܢ ܠܐܠܗܐ ܉ ܐܬܓ̇ܘܙܠ ܒܛܢ̣ܢܐ . ܘܟܕ ܐܝܬ ܠܗ ܒܝܬܐܝܬ ܡܢ ܐܒܗ̈ܘܗܝ ܪܚܡ̣ܬ ܐܠܗܐ ܇ ܐܝܟ ܒܠܨܘܨܝܬܐ ܕܢܘܪܐ . ܠܗܕܐ ܒܫ̈ܘܫܛܐ ܘܒܥܢܘܝܘܬܐ ܟܠ ܝܘܡ ܒܝܘܡ ܡ̇ܪܒܐ ܗܘܐ ܒܝܨܝܦܘܬܐ ܉ ܥܕܡܐ ܕܫܠܗܒܝܬܐ ܪܒܬܐ ܘܓܘܙܠܬܐ ܕܛܝܒܘܬܐ ܫܡ̇ܝܢܝܬܐ ܠܢܦܫܗ ܫ̇ܡܠܝ . ܟܕ ܡܢ ܠܓܘ ܡ̇ܢ ܥܠ ܓܘܫܡܗ ܉ ܠܒܘܫܐ ܕܣܥܪܐ ܠܒ̣ܝܫ ܗܘܐ . ܡܢ ܠܒܪ ܕܝ̣ܢ ܠܒܘܫܐ ܡܕܡ ܢܨܝܚܐ ܘܡܦܪܓܐ ܡ̇ܥܛܦ ܗܘܐ ܉ ܕܢ̇ܛܫܐ ܡܝܬܪܘܬܗ . ܡܐܝܟܘܠܬܗ ܕܝܢ ܐܝܬܝܗ̇ ܗܘܬ ܉ ܗ̇ܝ ܕܐܝܬ ܗܘܐ ܠܕܢܝܐܠ ܘܠܪ̈ܚܡ̇ܘܗܝ ܘܗܕܐ ܒܡܫܘܚܬܐ ܙܥܘܪܬܐ . ܘܚܕܐ ܠܬܠܬܐ ܝܘ̈ܡܝ̣ܢ pb. 17 ܘܠܐܪܒܥܐ ܗܕܐ ܫ̇ܩܠ ܗܘܐ . ܐܝܬ ܕܝܢ ܐܡܬܝ ܉ ܘܚܕܐ ܠܫܒܬܐ ܕܝܘ̈ܡܬܐ . ܐܝܟ ܕܠܟܘܒܫܐ ܕܒܣܪܐ ܪܚ̇ܡ ܡܪܕܘܬܐ̇ . ܘܕܕܘܨ̈ܐ ܠܐ ܡܛܟܣ̈ܐ ܕܗܢܐ . ܬܫܘܝܬܐ ܕܝܢ ܆ ܐܪܥܐ ܐܝܬܝܗ̇ ܗܘܬ : ܠܡ̇ܠܟܐ ܛܠܝܐ ܘܪܥܕܐ . ܟܕ ܗܟܢܐ ܕܝܢ ܡ̇ܕܒܪ ܗܘܐ ܢܦܫܗ : ܘܡܬܕܟܐ ܗܘܐ ܡܢ ܟܠ ܛܘܠܫܐ ܕܒܣܪܐ ܘܕܪܘܚܐ : ܘܒܩܘܡܬܐ ܪܒ̇ܐ ܗܘܐ ܉ ܗ̣ܘܐ ܗܝܟܠܐ ܕܐܠܗܐ̣ ܘܡ̣ܠܝܐ ܡܢ ܪܘܚܐ ܩܕܝܫܐ . ܘܗܢܐ ܟܠܗ ܉ ܐܝܟܢܐ ܕܒܛܝܒܘܬܐ ܐܠܗܝܬܐ ܟܕ ܥܕܟܝܠ ܛܠܝܐ ܐܝܬܘܗܝ ܉ ܐܣܘ̈ܬܐ ܣ̈ܓܝܐܬܐ ܘܐܬܘ̈ܬܐ ܘܚ̈ܝܠܐ ܪ̈ܘܪܒܐ ܉ ܘܒܗ̇ ܒܦܠܛܝܢ ܒܐܝ̈ܕܘܗܝ ܢܫܬ̇ܡܠܘܢ . ܘܡܛܠ ܕܠܐ ܠܓܡܪ ܐܣ̇ܓܦ ܠܫ̈ܡܘܥܐ ܉ ܟܕ ܫ̇ܒܩ ܐܢܐ ܗܠܝܢ ܐܚܪ̈ܢܝܬܐ ܉ ܚܕܐ ܡܢܗܝܢ ܠܘܩܕܡ ܐ̇ܣܝܡ ܆ ܕܣܦܩܐ̣ ܕܠܟܠܗܝܢ ܬܫܪܪ . ܓܪ̈ܡܐ ܓܝܪ ܕܣܗ̈ܕܐ ܩܕܝ̈ܫܐ ܐܝܬ ܗܘܐ ܠܗ ܉ ܕܐܝܬܝܗܘܢ ܗܘܘ̣ ܦܪ̈ܣܝܐ ܒܓܢܣܐ . ܕܚܬܝܬܐܝܬ ܒܙܒ̈ܢܐ ܗ̇ܢܘܢ ܐܣܗܕܘ ܗܘܘ . ܗ̇ܢܘܢ ܕܥܕܟܝܠ ܡܢ ܡܫܠܡܢܘܬܗ ܕܛܘܒܢܐ ܘܥܝܕܐ ܉ ܘܫ̈ܡܗܝܗܘܢ ܡܫ̇ܡܗܝܢ ܚܢܢ ܆ ܘܕܘܟܪ̈ܢܝܗܘܢ ܡܫܡܠܝܢܢ ܆ ܘܣܗ̈ܕܘܬܗܘܢ ܩ̇ܪܝܢ ܚܢܢ . ܗܠܝܢ ܒܦܪܕܝܣܩܐ ܒܐܝܩܪܐ ܣܝ̣ܡܝܢ ܗܘܘ ܠܗ ܉ ܒܗ ܒܩܝܛܘܢܐ ܐܝܟܐ ܕܡܬܥܢܘܐ ܗܘܐ . ܘܬܡܢ ܕܡ̇ܟ ܗܘܐ ܩܕܡܝܗܘܢ ܥܠ ܐܪܥܐ . ܘܬܫ̈ܡܫܬܐ ܐܠܗ̈ܝܬܐ ܡܫܡܠܐ ܗܘܐ ܉ ܥܡ ܢܗܝܪ̈ܐ ܘܒ̈ܣܡܐ ܘܬܫ̈ܒܚܬܐ ܘܒܥ̈ܘܬܐ . ܘܟܕ ܟܠܗ ܐܝܩܪܐ ܘܢܝܚܐ ܡܩ̇ܪܒ ܗܘܐ ܠܗܘܢ ܆ ܚ̇ܙܐ ܗܘܐ pb. 18 ܠܗܘܢ ܓܠܝܐܝܬ ܙܒ̈ܢܝܢ ܣܓܝ̈ܐܢ . ܟܕ ܡܙܡܪܝܢ ܥܡܗ ܘܫܗܪܝܢ ܥܡܗ̣ ܘܡ̇ܨܠܝܢ ܥܡܗ . ܒܙܒܢ ܗܟܝܠ ܟܕ ܡ̇ܢܥ ܥܐܕܐ ܩܕܝܫܐ ܕܒܝܬ ܕܢܚܐ : ܕܒܗ ܠܟܠܗܘ̇ܢ ܣܘ̈ܢܩܠܝܛܝܩܘ ܬ̇ܒܥ ܥܝܕܐ : ܘܢܚܙܘܢ ܠܡܠܟܐ ܘܕܢܬ̣ܚܙܘܢ ܡܢ ܚ̈ܕܕܐ ܉ ܗ̣ܘ ܟܕ ܚܒ̣ܫ ܢܦܫܗ ܒܩܝܛܘܢܐ ܕܣ̈ܗܕܐ ܆ ܟܠܗ ܨܒܬܐ ܥ̇ܒܕ ܗܘܐ ܗܘ ܒܐܝ̈ܕܘܗܝ ܕܗ̇ܘ ܒܝܬ ܨܠܘܬܐ . ܟܕ ܟ̇ܦ̣ܪ ܠܐ̈ܣܐ̣ ܘܠܬܛܠܝܠܐ . ܠܐܪܥܐ ܕܝܢ ܟܢ̣ܫ ܘܐܫ̣ܝܓ . ܢܩܦܐܝܬ ܗܟܝܠ ܟܕ ܩܢܕܝ̈ܠܐ ܣܓܝ̈ܐܬܐ ܐܫ̣ܝܓ : ܘܡ̣ܪܩ ܒܫܩܠܛܥܢܐ̣ ܬܠ̣ܐ . ܘܟܕ ܫܕܪ ܠܘܬ ܩܠܪܝܛܝܣ ܕܝܠܗ ܉ ܦܩܕ ܕܢܐܬܐ ܠܗ ܡܫܚܐ ܠܕܠܩܐ ܕܢܗܝܪ̈ܐ . ܗ̣ܘ ܕܝܢ ܟܕ ܐܫܬܚܩ ܥܠ ܕܠܐ ܡܬ̇ܪܥܐ ܗܠܝܢ ܕܥܠܡܐ : ܘܝܨܝܦ ܕܢܚܙܝܘܗܝ ܐܝܟܙܢܐ ܕܗܠܝܢ ܪ̈ܘܪܒܢܐ ܕܫܪܟܐ : ܡܠܘܢ ܕܝܢ ܟܕ ܡܢܗ ܕܐܝܟ̇ܠܩܪܨܐ ܐܬܬܥ̇ܒ̣ܕ ܉ ܠܚܡܬܐ ܐܬܗ̣ܦܟ ܟܕ ܐܡ̇ܪ ܇ ܥܫܝ̈ܢܝܢ ܣܒܪ̈ܐ ܕܡܛܠܗܢܐ ܘܕܐܬܪܗ ܘܕܝܠܢ ܉ ܕܟܕ ܐܫ̇ܬܕܪ ܡܢܗܘܢ ܇ ܐܝܟ ܕܠܐܝܩܪܐ ܘܫܘܒܚܐ ܡܠܟܝܐ ܠܘܬ ܕܪ̈ܘܡܝܐ ܉ ܕܝܪܝܐ ܨ̇ܒܐ ܕܢܗܘܐ . ܘܠܢ ܟܠܢ ܕܢܩܝܦܝܢ ܚܢܢ ܠܗ̣ ܢܥ̣ܒܕ ܕܘ̈ܝܐ . ܘܠܐ ܨܒ̣ܐ ܕܢܫܕܪ ܡܫܚܐ . ܗ̣ܘ ܕܝܢ ܛܠܝܐ ܩܕܝܫܐ ܘܦܝܠܣܘܦܐ ܟܕ ܐܪܓܫ ܒܡܥܒܕܢܘܬܐ ܕܒܥܠܕܒܒܐ ܆ ܚܬܝܬܘܬܐ ܐܘܢܓܠܝܬܐ ܉ ܒܡܫܝܢܘܬܐ ܘܒܢܓܝܪܘܬ ܪܘܚܐ ܒܩܘܡܬܐ ܕܐܝܟ ܗܕܐ ܚܘܝ . ܘܠܪܘܓܙܐ ܐܗܦܟ ܠܘܬ ܨܠܘܬܐ . ܘܟܕ ܪܬ̇ܚ ܒܗܝܡܢܘܬܐ ܘܒܪܘܚܐ : ܘܩ̇ܪܐ ܠܨܠܘ̈ܬܐ ܕܗܠܝܢ ܩܕܝ̈ܫܐ ܉ ܟܕ ܡ̇ܢܥ ܗ̣ܘ ܪܡܫܐ ܕܝܠܗ ܕܫܗܪܐ ܉ ܟܕ ܒܡܝ̈ܐ pb. 19 ܒܠܚܘܕ ܕܠܐ ܡܫܚܐ ܠܟܠܗܝܢ ܩܢܕܝ̈ܠܐ ܐܬ̣ܩܢ ܐܕܠܩ . ܘܗܠܝܢ ܫܒܥܐ ܝܘ̈ܡܬܐ ܕܥܐܕܐ ܩܕܝܫܐ ܉ ܕܠܐ ܫܠ̣ܝܐ ܠܠܝܐ ܘܐܝܡܡܐ ܟܕ ܕܠܩ̈ܢ ܟܬܪ̈ܝ . ܗ̇ܝ ܕܟܕ ܐܫܬܡ̣ܥܬ̇ ܠܡ̇ܠܟܐ ܆ ܘܠܟܠܗܘܢ ܗ̇ܢܘܢ ܕܝܠܗ ܘܠܣܘܢܩܠܝܛܘܣ ܉ ܠܟܠܗܘܢ ܠܬܡ̣ܗܐ ܐܝ̣ܬܝܬ . ܐܝܟܢܐ ܕܣ̈ܓܝܐܐ ܠܪܓܬܐ ܢܐܬܘܢ ܇ ܠܘܬ ܗ̇ܝ ܕܢܛܢ̣ܘܢ ܒܕܘܒܪ̈ܘܗܝ ܘܒܥܢܘܝܘܬܗ . ܘܣܘܓܐܐ ܕܠܐ ܙܥܘܪ ܕܗܠܝܢ ܕܐܝܟ ܗܟܢ ܇ ܕܥܡܗ ܡܬܥܢܘܝܢ ܘܫ̣ܘܝܢ ܠܗ ܒܛܢ̣ܢܐ ܠܘܬܗ ܐܬܟ̇ܢܫܘ . ܡܛܠܗܕܐ ܗܟܝܠ ܒܚܕ ܡܢ ܝܘܡ̈ܬܐ . ܟܕ ܩܐ̇ܡ ܒܝܢܬܗܘܢ ܘܡܡܠܠ ܥܡܗܘܢ ܗܠܝܢ ܕܦܘܪܩܢܗܘܢ : ܡܢ ܫܠ̣ܝܐ ܚ̣ܙܐ ܠܡܪܢ ܒܝܢܬܗܘܢ ܒܐܣܟܝܡܐ ܕܢܙܝܪܐ . ܘܟܕ ܢܦ̣ܠ ܣܓ̣ܕ ܠܗ̣ ܠܒܟ ܪ̈ܓܠܘܗܝ . ܟܕ ܐܢܫ ܠܐ ܚܙܝܗܝ ܉ ܐܠܐ ܐܢ ܗ̣ܘ ܒܠܚܘܕܘܗܝ . ܟܕ ܩ̇ܥܐ ܘܐܡ̇ܪ ܥܡ ܒܟ̣ܝܐ ܘܕܡܥ̈ܐ ܆ ܡܪܝ̇ ܘܐܠܗܝ .. ܗ̣ܘ ܕܝܢ ܣܒ̣ܪ ܗܘܐ ܉ ܕܐܦ ܗܠܝܢ ܐܚܪ̈ܢܐ ܚ̇ܙܝܢ ܗܘܘ . ܗܠܝܢ ܕܝܢ ܉ ܠܐ ܚ̣ܙܘ . ܐܠܐ ܗ̣ܘ ܒܠܚܘܕܘܗܝ ܚ̣ܙܐ . ܐܝܟܢܐ ܕܟܠܗܘܢ ܗ̇ܢܘܢ ܕܠܘܬܗ ܉ ܟܕ ܒܬܡ̣ܗܐ ܪܒܐ ܘܒܕܚܠܬܐ ܘܒܪܬܝܬܐ ܗ̣ܘܘ : ܟܕ ܝܕ̣ܥܘܗܝ ܠܚܙܘܐ ܐܠܗܝܐ ܕܐܬܚ̣ܙܝ ܠܗ ܉ ܝܬܝܪܐ ܢܪܒ̇ܘܢ ܠܛܢ̣ܢܗܘܢ ܐܠܗܝܐ ܘܠܚܘܒܗܘܢ . ܡܛܠܗܕܐ ܘܣܘܓܐܗܘܢ ܟܦ̣ܪܘ ܒܥܠܡܐ ܘܫܩ̣ܠܘ ܐܣܟܝܡܐ ܒܬܪ ܕܗ̣ܘܐ ܗ̣ܘ ܕܝܪܝܐ . ܗ̇ܢܘܢ ܕܐܦ ܫܡ̈ܗܝܗܘܢ ܐܡ̇ܪ ܗܘܐ ܠܢ . ܕܒܗܘܢ ܐܝܬܘܗܝ ܗܘܐ ܉ ܘܠܒ̣ܝܫ ܠܐܠܗܐ ܬܐܘܕܘܛܐ ܕܝܪܝܐ ܘܐܚܘܗ̈ܝ . ܦܪܘܩܠܘܣ ܘܣܘܦܪܢܝܘܣ . ܫܒ̈ܝܚܐ ܒܫܘܠܛܢܐ . ܘܒܢ̈ܝܐ ܐܝܬܝܗܘܢ ܗܘܘ̇ . pb. 20 ܘܐܦܝܛܪ̈ܘܦܐ ܕܐܘܣܝܐ ܡܠܟܝܬܐ . ܐܠܐ ܗܠܝܢ ܡ̇ܢ ܙܥܘܪ̈ܝܬܐ̇ ܠܓܡܪ ܡܢ ܣܓܝ̈ܐܬܐ : ܕܫܘ̈ܘܟܢܘܗܝ ܕܛܘܒܢܐ ܟܕ ܛܠܝܐ ܐܝܬܘܗܝ : ܘܒܦܠܛܝܢ ܡܬܕܒ̇ܪ ܥܒܘܪܐܝܬ ܐܫܬܥ̇ܝܢ ܀ ܟܕ ܡܫܬܘܫܛ ܗܘܐ ܕܝܢ ܒܩܘܡܬܐ ܘܒܪܚܡܬܐ ܐܠܗܝܬܐ : ܘܡ̈ܣܩܢܐ ܣܐ̇ܡ ܗܘܐ ܒܠܒܗ ܐܝܟ ܡܠܬܐ ܕܡ̇ܙܡܪ ܟܗ̈ܢܝ̣ܬܐ ܕܘܝܕ : ܘܢܘ̣ܗܪܐ ܡܢ ܢܘܗܪܐ ܡܚ̇ܠܦ ܗܘܐ : ܕܝܬܝܪ ܪܡ ܘܝܬܝܪ ܓ̣ܠܐ ܉ ܐܬܪܓܪܓ ܕܢܪܚ̇ܩ ܡܢ ܥܠܡܐ ܘܡܢ ܣܪܝܩܘܬܗ ܉ ܘܢܪܗܛ ܠܘܬ ܗ̇ܝ ܩܕܡܝܬܐ ܕܡܝܬܪ̈ܬܐ . ܗ̇ܝ ܕܐܝܬܝܗ̇ ܐܝܟܣܢܝܘܬܐ . ܘܟܕ ܙܒܢ̈ܝܢ ܣܓܝ̈ܐܢ ܣܥܐ ܕܢܥܪܘܩ ܠܐ ܐܫ̣ܟܚ ܉ ܟܕ ܐܝܟ̇ܠܩܪܨܐ ܘܕܝ̈ܘܐ ܡܫܬܘܕܥܝܢ ܗܘܘ . ܘܐܢܫܐ ܒܝ̈ܬܝܐ ܕܝܠܗ : ܥ̣ܒ̈ܕܐ ܕܝܠܗ ܐܡ̇ܪ ܐܢܐ : ܗ̇ܢܘܢ ܛܥܝ̈ܢܝ ܢܝ̈ܙܟܐ ܕܡܙܝܚܝܢ ܠܗ : ܠܚܡܬܐ ܕܐܝܟ ܗܕܐ ܐܬܘ : ܡܢ ܣܢܐܬܐ ܕܠܘܬܗ ܉ ܐܝܟܢܐ ܕܙܒ̈ܢܝܢ ܣܓܝ̈ܐܢ ܢܣ̣ܥܘܢ ܕܡܛܫܝܐܝܬ ܢܩܛܠܘܢܝܗܝ . ܘܐܠܘ ܠܐ ܡܣܬܪܘܬܐ ܒܠܚܘܕ ܕܡܪܝܐ ܟܠ̣ܬ ܉ ܐܝܬܘܗܝ ܣ̣ܥ̣ܪܘ ܡܪܘܚܘܬܗܘܢ . ܠܘ ܕܝܢ ܒܠܚܘܕ ܉ ܐܠܐ ܘܕܚ̇ܠ ܠܐܠܗܐ ܬܐܘܕܘܣܝܘܣ ܡ̇ܠܟܐ ܉ ܟܕ ܝܨܝܦ ܕܐܝܟ ܗܡܝܪܐ ܢܛܪܝܘܗܝ : ܕܕܠܡܐ ܟܕ ܡܬܬܒܥ ܠܗ ܡܢ ܗ̇ܘ ܥܡܐ : ܘܠܐ ܡܩܝܡ ܠܗ ܐܝܟ ܕܩܒܠܗ : ܒܥ̈ܠܕܒܒܐ ܘܡܩܪ̈ܒܢܐ ܚܠܦ ܪܚ̈ܡܐ ܘܡܥܕܪ̈ܢܐ ܢܥܒ̣ܕ ܐܢܘܢ ܉ ܟܕ ܩܪܝܗܝ ܠܘܬܗ : ܘܡܛܠܬܗ̇ ܕܗܕܐ ܓܙ̣ܡ ܠܗ ܉ ܒܢܛܘܪܬܐ ܣܓܝܐܬܐ ܐܚܝܕ ܗܘܐ ܠܗ ܉ ܕܠܐ ܡܛܫܝܐܝܬ ܢܥܪܘܩ . ܐܠܐ ܘܠܐ ܡܕܡ ܐܝܬ pb. 21 ܕܚܝܠܬܢ ܡܢ ܚܝܠܗ ܕܡܫܝܚܐ ܉ ܘܠܐ ܕܚܡܝܡ ܡܢ ܚܘܒܐ ܕܗ̇ܢܘܢ ܕܕܟܝܐܝܬ ܡ̇ܚܒ̇ܝܢ ܠܗ . ܗ̇ܘ ܕܡܢ ܫܒܪܘܬܗ ܚܒܒܗ ܐܝܟ ܕܠܫܡܘܐܝܠ ܉ ܘܪܥܝ̣ܗܝ̣ ܐܝܟ ܕܠܐܝܣܪܐܝܠ ܘܐܝܟ ܕܠܝܘܣܦ ܗܟܢܐ ܐܦ ܠܗ ܇ ܐܝܟ ܕܠܥܪܒܐ ܡ̇ܗܕܐ ܗܘܐ ܠܗ ܘܡ̇ܢܛܪ ܇ ܗ̇ܘ ܕܠܪܓܬܗ ܛܒܬܐ ܕܡܛܠ ܐܣܟܝܡܐ ܕܕܝܪܝܘܬܐ ܠܥܒ̇ܕܐ ܐܝ̣ܬܝ ܇ ܒܐܝ̣ܕܐ ܚܝܠܬܢܝܬܐ ܘܒܕܪܥܐ ܪܡ̇ܐ ܇ ܒܝܕ ܐܬܘ̈ܬܐ ܘܬܕܡܪ̈ܬܐ ܉ ܐܝܟ ܕܚ̣ܛܦ ܒܙܒܢ ܠܐܝܣܪܝܠ ܇ ܡܢ ܛܪܢܘܬܐ ܕܡܨܪ̈ܝܐ ܇ ܘܠܐܪܥܐ ܕܡܘܠܟܢܐ ܐܥܠ ܇ ܗ̇ܝ ܕܡܪܕܝܐ ܚܠܒܐ ܘܕܒܫܐ . ܟܕ ܡܥܕܪ̈ܢܐ ܕܥܪܘܩܝܗ : ܘܡ̈ܗܕܝܢܐ ܘܢܛܘܪ̈ܐ ܘܒ̈ܢܝ ܠܘܝܬܐ ܐܩܝܡ ܠܗ̣ ܠܣܗ̈ܕܐ ܩܕܝܫ̈ܐ . ܗܠܝܢ ܕܫܦܝܪ ܡܢܗ ܡܬܬܢܝܚܝܢ ܗܘܘ . ܟܡܐ ܓܝܪ ܕܪܚܡܬܐ ܕܥܪܘܩܝܐ ܕܡܢ ܥܠܡܐ ܠܗ ܡܫܠܗܒܐ ܗܘܬ ܉ ܫ̈ܐܕܐ ܘܒܢ̈ܝܢܫܐ ܡܥܕܪ̈ܢܝܗܘܢ ܕܗܠܝܢ ܡ̇ܥܟܪܝܢ ܗܘܘ ܠܗ ܡܢ ܗܕܐ ܉ ܟܕ ܥܝܪܐܝܬ ܢܛܪܝܢ ܗܘܘ ܒܙܗܝܪܘܬܐ̇ . ܠܡܥܠܬܗ ܘܠܡܦܩܬܗ ܇ ܘܠܨ̈ܒܝܢܘܗܝ ܘܠܚܘܫܒܘ̈ܗܝ . ܘܟܕ ܐܫܟܚ ܠܗ̇ܘ ܕܡܢ ܐܠܗܐ ܐܬܝܗܒ ܠܗ ܆ ܠܛܘܒܢܐ ܝܘܚܢܢ Marginal Note ܐܘܢܘܟܣܐ : ܒܪ ܙܢܘ̈ܗܝ ܘܒܪ ܛܢ̣ܢܗ ܆ ܘܕܫ̣ܘܐ ܠܗ ܒܪܓܬܐ ܕܚ̈ܝܐ ܕܠܥܠܡ : ܘܡܥܕܪܢܐ ܕܐܘܪܚܐ ܕܠܗܕܐ ܡܝܬܝܐ : ܗ̇ܘ ܕܐܝܬܘܗܝ ܗܘܐ ܒܓܢܣܗ ܡܢ ܐܬܪܐ ܕܠܕ̈ܝܩܝܐ : ܕܒܟܠܗ̇ ܕܚܠ̣ܬ ܐܠܗܐ ܘܟܢܝܟܘܬܐ ܘܢܟܦܘܬܐ : ܘܗܝܡܢܘܬܐ ܘܡܟܝܟܘܬܐ ܡ̣ܨܒܬ ܗܘܐ ܉ ܟܕ ܠܗܢܐ ܥܡܗ ܫ̣ܩܠ : ܘܒܐܣܪܐ ܕܚܘܒܐ ܚܝܕܗ ܘܐܩ̣ܦܗ ܠܗ : ܐܝܟ ܦܘܠܘܣ pb. 22 ܠܒܪܢܒܐ ܉ ܒܗ ܡܬܚ̇ܫܚ ܡܠܘܟܐ ܘܒܪ ܠܘܝܬܐ̇ . ܕܥܪܘܩܝܐ ܕܦܘܪܩܢܐ . ܘܡܛܠ ܕܝܕܥ ܕܡܢ ܡܥܒܕܢܘܬܐ ܕܫ̈ܐܕܐ ܐܝܬܝܗ̇ ܆ ܗ̇ܝ ܕܠܐ ܢܬܛ̇ܫܘܢ ܚܘ̈ܫܒܝܗܘܢ ܇ ܐܠܐ ܡܢܗܘܢ ܡܬܝܕܥܝܢ ܘܡܬܓ̣ܠܝܢ ܉ ܫܩ̣ܠܗ ܠܗ ܠܝܘܚܢܢ ܨܝܕ ܗ̇ܘ ܦܪܕܝܣܩܐ ܇ ܐܝܟܐ ܕܣܝܡܝܢ ܗܘܘ ܓܪ̈ܡܝܗܘܢ ܕܣܗ̈ܕܐ ܩܕܝܫ̈ܐ . ܘܟܕ ܬܪ̈ܝܗܘܢ ܐܥܠܘ ܪ̈ܝܫܝܗܘܢ ܠܥܠ ܡܢ ܗܠܝܢ ܓܪ̈ܡܐ : ܘܬܡܢ ܡܠܠܘ ܥܡ ܚ̈ܕܕܐ ܉ ܗܟܢܐ ܥܒ̣ܕܘ ܬܢܘܝ ܡܛܠ ܙܒܢܐ ܘܙܢܐ ܕܥܪܘܩܝܐ . ܘܡܟܝܠ ܐܢܫ ܠܐ ܝ̣ܕܥ ܘܠܐ ܐܘܕܥ . ܘܠܐ ܫܐܕ̈ܐ ܘܠܐ ܒܢܝ̈ܢܫܐ ܉ ܥܕܡܐ ܕܠܫܘܡܠܝܐ ܢܦ̣ܩ ܚܘܫܒܐ . ܟܕ ܗ̣ܢܘܢ ܣܗ̈ܕܐ ܩܕܝܫ̈ܐ̇ . ܫܩ̣ܠܘ ܐܢܘܢ ܒܠܠܝܐ ܕܠܐ ܥܕܢܐ ܇ ܒܝܢܬ ܡܛܪ̈ܬܐ ܕܐܝܟ ܗܠܝܢ ܇ ܒܡܕܝܢܬܐ ܡܠܟܝܬܐ ܕܟܠܗ̇ ܗܕܐ ܘܕܐܝܟ ܗܕܐ . ܗܠܝܢ ܕܐܦ ܡܠ̣ܘ ܠܒܘ̈ܬܗܘܢ ܠܒܝܒܘܬܐ ܣܓܝܐܬܐ ܘܚܝܠܐ . ܚ̇ܙܝܢ ܗܘܘ ܠܗܘܢ ܓܝܪ ܐܝܟ ܕܙܒ̈ܢܝܢ ܣܓܝ̈ܐܢ ܫ̇ܡܥܬ : ܟܕ ܗ̣ܘ ܛܘܒܢܐ ܡܫܬ̇ܥܐ ܗܘܐ ܠܡܚܒ̈ܢܘܗܝ : ܗ̇ܢܘܢ ܕܐܦ ܢܐܬܪܘܢ ܡܫܟܚܝܢ ܗܘܘ ܡܢ ܬܫ̈ܥܝܬܐ ܕܐܝܟ ܗܠܝܢ ܉ ܐܝܟܙܢܐ ܕܥܢܢܐ ܐܘ ܥܡܘܕܐ ܕܢܘܪܐ ܇ ܕܒܚܫܘܟܐ ܩܕܡܝܢ ܗܘܘ ܪܕܝܢ ܩܕܡܝܗܘܢ ܘܡܗ̇ܕܝܢ ܠܗܘܢ . ܐܘ ܠܬܕܡܘܪܬܐ . ܡܫܒܚܝܢ ܗܘܘ ܘܡܙܡ̇ܪܝܢ ܒܫܘܝܘܬ ܒܪܬ ܩܠܐ ܡܕܡ : ܒܩܠܐ ܕܡܠܚܡ ܘܚ̣ܠܐ ܉ ܬܫܒܘܚܬܐ ܗܕܐ ܐܠܗܝܬܐ . ܕܗ̇ܝ ܕܐܦ ܡܠ̈ܐ ܕܝܠܗ̇ ܣܐ̇ܡ ܐܢܐ . ܐܝܬܝܗܝܢ ܓܝܪ ܗܠܝܢ . ܒܥܝ ܠܡܫܝܚܐ ܉ ܘܚ̣ܙܝ ܢܘܗܪܐ ܕܡܢ ܢܘܗܪܐ . ܘܫܘܒܚܐ ܠܐ ܡܬܕܪܟܢܐ . ܘܠܗܠܝܢ ܕܒ̇ܥܝܢ ܠܗ̣ ܦܪܘܥܐ ܕܐܓܪܐ ܗ̇ܘܐ . ܥܗܝܕ ܗܘܐ ܕܝܢ ܗ̣ܘ ܛܘܒܢܐ ܘܠܗ ܠܩܠܗ̇ ܕܝܠܗ̇ ܕܬܫܒܘܚܬܐ pb. 23 ܘܠܐ ܫ̇ܠܝܢ ܗܘܘ ܡܢ ܕܡܙܡܪܝܢ ܗܟܢܐ ܓܠܝܐܝܬ ܇ ܟܕ ܩ̇ܕܡܝܢ ܗܘܘ ܐ̇ܙܠܝܢ ܩܕܡܝܗܘܢ ܗ̣ܢܘܢ ܣܗ̈ܕܐ ܩܕܝ̈ܫܐ ܘܡ̇ܗܕܝܢ ܠܗܘܢ ܇ ܥܕܡܐ ܕܡ̇ܛܘ ܠܠܡܐܢܐ . ܘܟܕ ܝܕܥܘ ܕܒܙܗܝܪܘܬܐ ܗ̣ܘܘ ܡܟܝܠ ܉ ܒܬܟܝܠܘܬܐ ܒܥܘ ܐܠܦ̣ܐ . ܘܬܘܒ ܟܕ ܒܝܕ ܥܘܕܪܢܗܘܢ ܘܣܘܝ̇ܥܗܘܢ ܕܣܗ̈ܕܐ ܐܫܟܚܘ ܉ ܡܚܕܐ ܥܒ̣ܪܘ . ܟܕ ܕܚ̣ܠܘ ܕܝܢ : ܕܕܠܡܐ ܟܕ ܪܕܦܝܢ ܒܬܪܗܘܢ : ܐܘ ܟܕ ܡܬܝܕܥܝܢ ܒܕܘܟܬܐ ܗ̇ܝ ܕܡܬܩܪܝܐ ܣܛܐܢܐ ܢܬܬܨܝܕܘܢ ܇ ܐܬܢܛ̣ܪܘ ܗܘܘ ܓܝܪ ܬܪ̈ܥܐ ܘܠܡ̈ܐܢܐ ܕܡܕܝܢܬܐ ܡܢ ܒܬܪ ܡܦܩܬܗܘܢ : ܐܝܟ ܕܠܒܥܬܗܘܢ ܬܠܬܐ ܝܘܡ̈ܬܐ ܉ ܐܣܟܝܡܐ ܐܚܪܢܐ ܡܣܟܢܐ ܘܦܐܐ ܠܥ̣ܒ̈ܕܐ ܠܒ̣ܫܘ . ܘܒܝܕ ܣܬܪܗ ܕܐܠܗܐ ܗ̇ܘ ܕܥܡܗܘܢ ܐܙ̇ܠ ܗܘܐ ܘܡ̇ܗܕܐ ܠܗܘܢ ܆ ܐܬܡ̣ܨܝܘ ܕܠܐ ܢܬܝܕܥܘܢ ܇ ܡܢ ܗܠܝܢ ܕܝܬܒܝܢ ܒܐܣܛܐܢܐ ܘܡܥܩܒܝܢ ܡܛܠܬܗܘܢ . ܘܡܟܝܠ ܡܢ ܬܡܢ ܫܒ̣ܩܘ ܠܛܘܦܐ̣ ܘܒܪ̈ܓܠܐ ܗ̇ܠܟܘ . ܘܒܝܕ ܐܬܪܐ ܕܗܝܦܪܘܣ ܉ ܚܙܘܩܝܐ ܕܝܠܗܘܢ ܥܒ̣ܕܘ ܬܪ̈ܝܗܘܢ ܒܠܚܘܕܝܗܘܢ ܆ ܥܡ ܣܗ̈ܕܐ ܩܕܝ̈ܫܐ ܗ̇ܢܘܢ ܕܐܝܬܝܗܘ̇ܢ ܗܘܘ ܢܛܘܪ̈ܝܗܘܢ ܘܒܢ̈ܝ ܠܘܝܬܗܘܢ . ܟܕ ܛܥ̣ܝܢܝܢ ܓܪ̈ܡܝܗܘ̇ܢ ܡܝܩܪ̈ܐ ܒܓܠܘܣܩܡܐ ܙܥܘܪܐ ܕܕܗܒܐ ܉ ܐܝܟܢܐ ܕܡܘܫܐ ܪܒܐ ܠܩܒܘܬܐ ܕܐܠܗܐ ܥܡ ܟܪ̈ܘܒܐ . ܛܥ̣ܝܢܝܢ ܗܘܘ ܕܝܢ ܘܟܬܒܐ ܙܥܘܪܐ ܕܝܘܚܢܢ ܐܘܢܓܠܣܛܐ ܒܠܚܘܕ . ܕܒܗ ܩܒܝܥܐ ܗܘܬ ܉ ܡܢܬܐ ܡܢ ܩܝܣܐ ܕܨܠܝܒܐ ܩܕܝܫܐ ܘܡܝܩܪܐ ܘܦܪܘܩܝܐ . ܕܒܗ̇ ܡܬܢ̇ܛܪܝܢ ܗܘܘ ܆ ܘܐܬܘ̈ܬܐ ܣ̈ܓܝܐܬܐ ܘܚܝ̈ܠܐ ܕܠܐ ܙܥܘܪ ܚ̇ܘܝ ܒܗ̇ ܡܪܢ . ܟܕ ܡܥܒܕܢܘܬܐ ܢܝܚܬܐ ܝܗ̣ܒ ܒܗ̇ ܠܫܘܪܪܗܘܢ ܘܠܒܘܝܐܗܘܢ . ܟܬܪܬ pb. 24 ܓܝܪ ܟܠܗ̇ ܫܒܬܐ ܕܝܘ̈ܡܬܐ ܒܐܘܪܚܐ ܗ̇ܝ ܡܢ̇ܬܐ ܕܨܠܝܒܐ ܟܕ ܡܪܕܝܐ ܡܫܚܐ̣ ܫܦܝܥܐܝܬ . ܘܟܠܗ ܗܢܐ ܉ ܐܝܟܢܐ ܕܒܐ̈ܝܕܝܗܘܢ ܢܩ̇ܒܠܘܢ ܆ ܘܢܡ̣ܫܚܘܢ ܐܦܝܗ̈ܘܢ . ܘܦܓܪ̈ܝܗܘܢ . ܘܥܕܟܝܠ ܬܘܒ ܝܬܝܪܐܝܬ ܢܫܬܦܥ ܡܫܚܐ . ܘܗܕܐ ܐܪܐ ܐܝܬܝܗ̇ ܗ̇ܝ ܕܩ̇ܪܐ ܢܒܝܐ ܡܫܚܐ ܕܚܕܘܬܐ ܉ ܛܝܒܘܬܐ̣ ܘܚܝܠܐ ܕܪܘܚܐ ܩܕܝܫܘܬܐ ܇ ܕܚ̇ܕܝܐ ܗܘܬ ܘܪܘܙܐ ܥܡ ܚܝܠܗ ܕܨܠܝܒܐ ܇ ܗ̇ܘ ܕܢܦ̣ܩܘ ܕܢܫ̣ܩܠܘܢ ܗ̇ܢܘܢ ܩܕܝ̈ܫܐ ܇ ܘܠܐܠܗܐ ܕܐܨܛܠ̣ܒ ܢܩ̣ܦܘܢ ܚܘܝܚܐܝܬ . ܟܕ ܠܚܘܝܚܘܬܗܘܢ ܝܬܝܪ ܡܪܒܝܐ ܗܘܬ ܆ ܘܡܩ̇ܝܡܐ ܒܝܕ ܬܡ̈ܝܗܬܐ ܕܕܐܝܟ ܗܠܝܢ . ܗ̣ܝ ܕܝܢ ܗܕܐ ܘܒܝܕ ܣܗ̈ܕܐ ܩܕܝܫ̈ܐ ܡܚܘܝܐ ܗܘܬ ܠܡܐܬܝܬܗܘܢ . ܟܕ ܓܝܪ ܪܕܝ̇ܢ ܗܘܘ ܒܐܘܪܚܐ : ܘܥ̇ܒܪܝܢ ܗܘܘ ܥܠ ܐܬܪ̈ܘܬܐ ܘܡܕܝ̈ܢܬܐ ܘܩܘܪ̈ܝܐ : ܘܠܐ ܝܕ̈ܝܥܐ ܐܝܬܝܗܘܢ ܗܘܘ ܣܟ : ܠܥܡܘܪ̈ܝܗܘܢ ܕܐܬܪ̈ܘܬܐ ܘܠܗ̇ܢܘܢ ܕܪܕܝܢ ܥܡܗܘܢ ܉ ܡܫܟܚܝܢ ܗܘܘ ܒܣܘܓܐܗܝܢ ܕܕܘܟܝ̈ܬܐ ܠܒܪ ܡܢ ܬܪ̈ܥܐ ܘܠܒܪ ܡܢ ܡܥܠ̈ܢܐ ܉ ܟܢܫ̈ܐ ܕܛـܠ̈ܝܐ ܘܕܓܒܪ̈ܐ ܘܕܢ̈ܫܐ ܥܡ ܣܘ̈ܟܐ ܘܠܡ̈ܦܐܕܐ ܉ ܐܝܟ ܡ̇ܢ ܕܠܐܘܪܥܐ ܕܣܗ̈ܕܐ ܢܦ̣ܝܩܝܢ ܆ ܘܠܒܪ ܡܢ ܫܘܪ̈ܐ ܝ̇ܬܒܝܢ . ܘܠܗ̇ܢܘܢ ܕܥܐܠܝܢ ܡܫܐ̇ܠܝܢ ܉ ܕܐܝܟܐ ܐܝܬܝܗܘܢ . ܘܡܢ̣ܘ ܐܝܬܝܗܘܢ ܇ ܗ̇ܢܘܢ ܕܛܥ̣ܝܢܝܢ ܓܪ̈ܡܐ ܕܣܗ̈ܕܐ ܩ̈ܕܝܫܐ . ܐܡ̇ܪܝܢ ܗܘܘ ܓܝܪ ܆ ܕܒܝܘܡܐ ܕܐܬܡܠ ܡ̇ܢܥ ܐܢܫܝ̈ܢ ܡܢܗܘܢ ܆ ܟܕ ܡܣ̇ܒܪܝܢ ܘܦܩ̇ܕܝܢ ܕܢܦܘܩ ܠܐܘܪܥܗܘܢ . ܐܝܟܢܐ ܕܟܕ ܣ̇ܓܝ ܐܬܕܡ̇ܪܘ ܒܝܨܝܦܘܬܗ ܕܡܪܢ ܕܡܛܠܬܗܘܢ : ܘܝܬܝܪ ܗܘ̣ܬ ܠܗܘܢ ܚܘܝܚܘܬܐ ܘܡܫܪܪܘܬܐ ܕܠܒܐ ܉ ܕܠܝܠܐܝܬ ܘܕܠܐ ܥܡܠܐ ܪܕܝ̇ܢ ܗܘܘ ܥܡ ܠܒܝܒܘܬܐ pb. 25 ܘܚܕܘܬܐ ܉ ܐܝܟ ܡ̇ܢ ܕܡܢ ܐܝ̣ܕܐ ܕܐܝܟ ܗܕܐ ܡܣܬܬܪܝܢ ܗܘܘ . ܐܢܫ ܕܝܢ ܡܢ ܗܠܝܢ ܕܡܬܩܪܝܢ ܒܪ ܐܕܪ̈ܐ ܕܝܕܝܥ ܒܫܘܠܛܢܐ ܉ ܟܕ ܐܕܪܟ ܐܢܘܢ ܒܐܘܪܚܐ : ܘܐܣܒ̣ܪ ܕܥܒ̣ܕ̈ܐ ܥܪ̈ܘܩܐ ܐܝܬܝܗܘܢ ܆ ܘܣ̇ܟܝ ܕܠܬܫܡܫܬܗ ܘܠܥܒ̣ܕܘܬܗ ܢ̇ܣ̣ܒ ܐܢܘܢ ܆ ܟܕ ܒܕܚܠܬܐ ܘܒܓܙܡܐ ܐܙܝܥ ܪܥܝܢܗܘܢ ܆ ܦܩ̣ܕ ܕܢܐܙܠܘܢ ܥܡܗ . ܗ̣ܢܘܢ ܕܝ̣ܢ ܢܩܦܘܗܝ . ܡܢܐ ܓܝܪ ܥܬܝܕܝܢ ܗܘܘ ܕܢܥܒ̣ܕܘܢ ܇ ܕܐܝܟ ܥܒ̈ܕܐ ܐܝܟܣܢܝ̈ܐ ܘܫ̈ܒ̣ܝܐ ܕܒܝܪܝܢ ܗܘܘ ܇ ܐܠܐ ܕܥܝܢܝ̈ܗܘܢ ܢܬܠܘܢ ܠܥܠ ܠܘܬ ܡܪܝܐ ܇ ܘܒܠܒܗܘܢ ܢܙ̇ܥܩܘܢ ܘܢܩܪܘܢ ܠܢܛܘܪ̈ܝܗܘܢ ܣܗ̈ܕܐ ܩܕܝܫ̈ܐ . ܗ̇ܢܘܢ ܕܒܗ ܒܠܠܝܐ ܐܬܘ ܥܠܘܗܝ ܕܓܒܪܐ ܆ ܥܡ ܟܘܐܪ̈ܐ ܣ̈ܓܝܐܐ . ܟܕ ܓܙܡܝܢ ܚ̇ܒܠܐ ܡܫܡܠܝܐ ܉ ܠܗ̣ ܘܠܟܠܗ ܒܝܬܗ ܇ ܐܢ ܗ̣ܘ ܕܠܐ ܢܫ̣ܪܐ ܐܢܘܢ ܠܛ̈ܠܝܐ ܒܫܠܡܐ . ܐܝܟ ܕܠܐܢܫ̈ܐ ܕܐܠܗܐ . ܘܕܒܗ ܡܓܘܣܝܢ ܘܠܘܬܗ ܡܣܪܗܒܝܢ . ܘܟܕ ܥܬܕܘܗܝ̣ ܕܒܐܝܩܪܐ ܢܫ̣ܪܐ ܐܢܘܢ . ܐܦ ܓܝܪ ܟܕ ܒܕܚܠ̣ܬܐ ܘܒܪܬܝܬܐ ܗ̣ܘܐ ܉ ܡܚܕܐ ܩ̇ܕܡ ܒܨܦܪܐ ܉ ܘܟܕ ܢܦ̣ܠ ܥܠ ܐܦܘ̈ܗܝ ܩܕܡܝܗܘܢ ܉ ܢ̇ܦܩ ܗܘܐ ܠܗܘܢ ܪܘܚܐ . ܘܟܕ ܣ̇ܓܝ ܐܦܝܣ ܐܢܘܢ ܕܢܟܬܪܘܢ ܒܐܬܪܗ : ܟܕ ܡܫܬܘܕܐ ܠܗܘܢ ܕܒ̇ܢܐ ܠܗܘܢ ܕܝܪܐ : ܘܕܥܠܠܬܐ ܕܣ̇ܦܩܐ ܣܐ̇ܡ ܠܗ̇ : ܘܕܟܠܗ ܢܝ̇ܚܐ ܡܩ̇ܪܒ ܠܗܘܢ ܇ ܓܒܪܐ ܓܝܪ ܡܫ̇ܪܬܚܐ ܐܝܬܘܗܝ ܗܘܐ ܒܗ̇ܘ ܐܬܪܐ ܉ ܟܕ ܠܐ ܐܬܬܦ̣ܝܣܘ ܠܗ ܉ ܥܡ ܐܝܩܪ̈ܐ ܣ̈ܓܝܐܐ ܘܢܝ̈ܚܐ ܫ̣ܪܐ ܐܢܘܢ ܉ ܐܝܟ ܕܠܡܪ̈ܝܐ ܘܡܥܕܪ̈ܢܐ ܇ ܗ̇ܘ ܕܡܢ ܩܕܡ ܗܟܢ ܣ̇ܟܝ ܕܡܪܐ ܢܗܘܐ ܠܗܘܢ . ܟܕ ܗܟܢܐ ܗܟܝܠ ܡܝܩܪܐܝܬ ܘܒܬܕܡܘܪܬܐ ܐܫܬ̣ܪܝܘ : pb. 26 ܘܝܬܝܪܐܝܬ ܪܒ̇ܢܘ ܒܗܘܢ ܪܚܡܬܐ ܘܚܘܒܐ ܕܠܘܬ ܡܪܢ ܉ ܘܗܝܡܢܘܬܐ ܕܒܣܗ̈ܕܐ ܩ̈ܕܝܫܐ : ܘܕܒܟܠܗ̇ ܐܘܪܚܐ ܘܒܟܠ ܕܘܟܐ : ܒܕܐܝܟ ܗܕܐ ܝܨܝܦܘܬܐ ܘܣܬܪ̈ܐ ܘܡ̈ܗܕܝܢܘܬܐ ܕܐܠܗܐ ܡܬܒ̇ܣܡܝܢ ܗܘܘ : ܐܝܟܢܐ ܕܬܠܚ̣ܡ ܥܠܝܗܘܢ ܡܠܬܗ ܕܡܘܫܐ : ܐܝܟ ܢܫܪܐ ܕܡܣ̇ܬܪ ܩܢܗ : ܘܠܦܪ̈ܘܓܘܗܝ ܡܚܒܒ : ܦ̇ܪܣ ܓܦ̈ܘܗܝ ܘܡܩ̇ܒܠ ܠܗܘܢ : ܘܫ̇ܩܠ ܠܗܘܢ ܥܠ ܥܘܫܢܐ ܕܐܒܪ̈ܘܗܝ : ܡܪܝܐ ܒܠܚܘܕܘܗܝ ܕܒܲܪ ܐܢܘܢ : ܘܠܝܬ ܗܘܐ ܥܡܗܘܢ ܐܠܗܐ ܢܘܟܪܝܐ : ܚܕܪ ܐܢܘܢ ܘܪܕܐ ܐܢܘܢ : ܘܢܲܛܪ ܐܢܘܢ ܐܝܟ ܒܒܬܐ ܕܥܝܢܐ : ܣܦ̈ܩܐ ܥܒ̣ܕ ܐܢܘܢ ܒܐܘܪܚܐ : ܐܣܩ ܘܐܘܬܒ ܐܢܘܢ ܥܠ ܥܘܫܢܗ̇ ܕܐܪܥܐ ܩܕܝܫܬܐ ܉ ܟܕ ܚ̇ܕܝܢ ܐܝܟܚܕܐ ܘܪܘܙ̇ܝܢ ܉ ܐܝܟ ܐܘܪܚܐ ܙܥܘܪܬܐ ܇ ܡܢ ܪܘܡܐ ܚ̇ܕܬܐ ܥܕܡܐ ܠܐܘܪܫܠܡ ܡܪܕܝܬܐ ܥܒ̣ܕܘ . ܟܕ ܡܢ ܐܝܟܣܢܝܐ ܟܠܫܥ ܐܝܟܣܢܝܐ ܡܚܠܦܝܢ ܉ ܘܡܢ ܠܐ ܝܕ̈ܘܥܐ ܠܐ ܝܕ̈ܘܥܐ ܉ ܘܡܢ ܚܘܒܐ ܕܪܬ̇ܚ ܗܘܐ ܒܗܘܢ . ܟܕ ܓܢ̣ܒ ܟܠܫܥ ܘܡܒ̇ܝܐܐ ܠܡܚܝܠܘܬܐ ܕܡܢ ܡܪܕܝܬܐ ܕܐܘܪܚܐ . ܟܕ ܕܝܢ ܒܩܘܪܒܐ ܗܘܘ : ܕܐܘܪܫܠܡ ܡܕܝܢܬܐ ܩܕܝܫܬܐ : ܗ̇ܝ ܕܪܚܝܡܐ ܗܘܬ ܠܗܘܢ : ܘܚ̣ܙܘ ܡܢ ܪܘܡܐ ܕܐܝܬ ܠܩܘܒܠܗ̇ ܥܠ ܚܡܫܐ ܐܣ̈ܛܕܘܬܐ : ܕܐܝܟ ܕܢܚ̣ܗ ܕܫܡܫܐ ܡܒܪܩ ܬܛܠܝܠܐ ܪܡ̇ܐ ܕܒ̈ܬܐ ܩ̈ܕܝܫܐ ܘܣܓܝ̈ܕܐ : ܗ̇ܘ ܕܨܠܝܒܐ ܦܪܘܩܝܐ ܘܣܓܝܕܐ : ܕܩܝ̣ܡܬܐ ܩܕܝܫܬܐ : ܬܘܒ ܕܝܢ ܘܕܣܘܠܩܐ ܣܓܝܕܐ ܕܒܛ̣ܘܪܐ ܕܠܩܘܒܠܗ̇ : ܘܪܘܪܒܐܝܬ ܐܙܥ̇ܩܘ : ܟܕ ܡܠܬܐ ܗ̇ܝ ܢܒܝܝܬܐ ܡܫ̇ܡܠܝܢ : ܗܐ ܨܗܝܘܢ pb. 27 ܡܕܝܢܬܐ ܕܦܘܪܩܢܢ : ܥܝܢܝ̈ܟ ܢܚܙ̈ܝܢ ܠܐܘܪܫܠܡ : ܘܫܘܒܚܐ ܘܩܘܒܠ ܛܝܒܘܬܐ ܐܝܟ ܚܝܠܗܘܢ ܐܣܩܘ ܠܡܫܝܚܐ ܗ̇ܘ ܕܪܚܝܡ ܠܗܘܢ : ܠܗ̇ܘ ܕܩ̣ܪܐ ܘܐܦܩ ܘܗ̇ܕܝ ܘܫܘܙܒ ܐܢܘܢ ܆ ܟܕ ܫ̣ܕܘ ܢܦܫܗܘܢ ܥܠ ܐܦܝ̈ܗܘܢ ܆ ܠܐ ܫܠ̣ܝܘ ܡܢ ܕܣ̇ܓܕܝܢ ܡܢ ܠܥܠ ܗ̇ܘ ܪܘܡܐ ܇ ܘܥܠ ܒܘܪ̈ܟܝܗܘܢ ܪܫ̇ܦܝܢ ܇ ܘܣܒܝܣܐܝܬ ܒܣ̈ܦܘܬܗܘܢ ܘܒܥ̈ܝܢܝܗܘܢ ܫܐܠܝܢ ܫܠܡܐ ܕܗ̇ܝ ܐܪܥܐ ܩܕܝܫܬܐ ܇ ܠܦܠܝܪܦܘܪܝܐ ܕܪܚܡܬܐ ܕܡܬܓܘܙܠܐ ܗܘܬ ܒܗܘܢ ܇ ܥܕܡܐ ܕܠܓܘ ܡܢ ܫܘܪ̈ܐ ܩܕܝܫ̈ܐ ܗ̣ܘܘ̇ . ܘܠܗ̇ ܠܒܣܝܣ ܕܨܠܝܒܐ ܡܝܩܪܐ ܥ̇ܦ̣ܩܘ̇ . ܐܡ̇ܪ ܐܢܐ ܠܓܓܘܠܬܐ ܩܕܝܫܬܐ ܘܕܩܝ̣ܡܬܐ ܩܕܝܫܬܐ . ܟܕ ܚ̇ܙܝܢ ܐܝܟܚܕܐ ܘܒ̇ܟܝܢ ܆ ܘܡ̇ܘܕܝܢ ܘܡܫܒܚܝܢ ܘܪܘ̇ܙܝܢ ܇ ܐܝܟ ܡ̇ܢ ܕܩܒܠܘܗܝ ܡܢ ܟܕܘ ܠܝܫܘܥ ܗ̇ܘ ܕܪܚ̣ܝܡ ܠܗܘܢ ܇ ܘܥܡܗ ܡܟܝܠ ܥܡ̇ܕܝܢ ܒܫܡܝܐ . ܘܡܛܠ ܕܐ̇ܦܣܘܩ ܠܡܠܬܐ : ܟܕ ܫ̇ܒܩ ܐܢܐ ܣ̈ܓܝܐܬܐ : ܐܠܗܐ ܗ̇ܘ ܕܢܛܪ ܘܫ̣ܘܙܒ ܐܢܘܢ : ܟܕ ܐܝܟܣܢ̈ܝܐ ܐܝܬܝܗܘܢ ܘܠܐ ܡܢ̈ܣܝܐ ܒܗܠܝܢ ܕܘܟ̈ܝܬܐ ܩܕܝܫ̈ܬܐ : ܗ̣ܘ ܗ̇ܕܝ ܐܢܘܢ ܠܘܬ ܡܩ̈ܒܠܝ ܐܟܣ̈ܢܝܐ ܛ̈ܒܐ . ܘܡܠܦ̈ܢܐ ܘܡܥܕܪ̈ܢܐ ܕܪܓܬܗܘܢ ܩܕܝܫܬܐ ܉ ܟܕ ܩܲܕܡ ܛܝܒ ܠܗܘܢ ܡܩܒܠܢܝܬܐ ܛܒܬܐ ܉ ܐܡ̇ܪ ܐܢܐ ܕܝܢ ܠܛܘܒܬܢܝܬܐ ܡܐܠܢܝܐ ܗ̇ܝ ܪܘܡܝܬܐ . ܗ̇ܝ ܕܥܡ ܦܝܢܝܢܘܣ ܒܥܠܗ̇ ܇ ܘܥܡ ܐܠܒܝܢܐ ܐܡܗ̇ ܇ ܗ̇ܢܘܢ ܕܪܝܫܝܬܐ ܡ̇ܝܬܝܢ ܗܘܘ ܕܣܘܢܩܠܝܛܘܣ ܕܪܘܡܝ ܇ ܘܒܓܢܣܐ ܘܒܥܘܬܪܐ ܘܒܫܘܒܚܐ : ܘܒܟܠܗ̇ ܡܦܪܓܘܬܐ ܕܗܠܝܢ ܕܫܪܟܐ ܐܝܬܝܗܘܢ ܗܘܘ : ܐܝܟܢܐ ܕܐܦ ܒܓܢܣܐ ܕܡܠܟܘܬܐ ܡܫܘܬܦܝܢ ܗܘܘ : ܟܕ ܠܡܫܝܚܐ ܐܚܒܘ ܒܪܚܡܬܐ ܫܪܝܪܬܐ : ܘܝܬܝܪ ܡܢ ܟܠܡܕܡ ܠܗ pb. 28 ܝܩ̣ܪܘ ܆ ܘܣܡ̣ܘ ܠܗܘܢ ܥܘܬܪܐ ܗ̇ܘ ܕܩܐ̇ܡ ܘܐܡܝܢܐܝܬ ܡܟܬܪ : ܚܠܦ ܗ̇ܘ ܕܪܕ̇ܐ ܘܡܬܓܪܪ ܘܡܬܚ̇ܒܠ ܘܡ̇ܚܒܠ : ܘܥܠ ܟܠܗܝܢ ܒ̇ܣܪܘ ܉ ܢܩܦܘܗܝ̣ ܟܕ ܡܫܡܠܝܐܝܬ ܫܠܚܘܗܝ ܠܥܠܡܐ̇ . ܟܕ ܣܘܓܐܐ ܡ̇ܢ ܕܗܠܝܢ ܕܐܝܬ ܗܘܐ ܠܗܘܢ : ܗܠܝܢ ܕܦܫ̈ܝܩܢ ܗ̈ܘܝ ܉ ܠܡܣ̈ܟܢܐ ܘܠܣܢܝ̈ܩܐ ܗܠܝܢ ܕܐܝܬܝܗܘܢ ܗܘܘ ܒܟܠܕܘܟ ܒܪܝܫܢܘܬܐ ܕܪ̈ܘܡܝܐ̇ . ܘܐܦ ܒܒ̈ܬܐ ܩܕܝ̈ܫܐ ܘܒܕܝܪ̈ܬܐ ܦ̇ܠܓܘ . ܟܠܗܝܢ ܕܝܢ ܗܠܝܢ ܕܫܪܟܐ ܟܕ ܫܒ̣ܩܘ ܘܐܝܟ ܙܒܠܐ ܚܫ̣ܒܘ : ܘܒܨܠܝܒܗ ܕܡܪܢ ܐܬܚ̇ܙܩܘ ܚܒܝܒܐܝܬ ܉ ܠܘܬ ܣܓܕܬܗ ܐܬܘ ܠܡܕܝܢܬܐ ܩܕܝܫܬܐ . ܠܗ̇ܝ ܕܟܕ ܐܬ̣ܘ ܘܐܚܒܘ ܥܡ̇ܘܪܝܐ ܕܬܡܢ . ܬܪ̈ܝܢ ܥܘܡܪ̈ܐ ܪ̈ܘܪܒܐ ܘܣ̈ܓܝܐܝ ܒܢ̈ܝܢܫܐ ܇ ܐܩܝܡܘ ܒܛ̣ܘܪܐ ܩܕܝܫܐ ܕܙܝ̈ܬܐ . ܥܠ ܓܢܒ ܣܘܠܩܐ ܩܕܝܫܐ ܚܕ ܡ̇ܢ ܕܓܒܪ̈ܐ ܉ ܐܚܪܢܐ ܕܝܢ ܕܢ̈ܫܐ . ܘܥܠܠܬܐ ܠܬܪ̈ܝܗܘܢ ܣܡ̣ܘ . ܠܬܫܒܘ ܘܠܩܘܠܣܐ ܕܐܠܗܐ . ܘܠܩܘܒܠܐ ܘܦܘܪܩܢܐ ܕܢ̈ܦܫܬܐ ܣܓܝ̈ܐܬܐ̇ . ܕܗ̇ܢܘܢ ܕܡܛܠ ܦܘܪܩܢܗܘܢ ܐ̇ܬܝܢ ܠܬܡܢ . ܘܟܕ ܒܗܘܢ ܥ̇ܡܪܝܢ ܗܘܘ ܒܫܠ̣ܝܐ : ܒܟܠܗ̇ ܥܢܘܝܘܬܐ ܘܫܠܝܘܬܐ ܘܢܙܝܪܘܬܐ ܘܡܟܝܟܘܬܐ ܉ ܐܓܘܢܐ ܫܦܝܪܐ ܡܬܟ̇ܬܫܝܢ ܗܘܘ : ܟܕ ܡܡܣܟܢܝܢ ܗܘܘ ܢܦܫܗܘܢ̣ ܐܦ ܒܗ ܒܐܣܟܝܡܐ . ܐܦ ܓܝܪ ܡܢ ܓ̈ܠܠܐ ܦܪ̈ܬܚܢܐ ܐܝܬܘܗܝ ܗܘܐ ܠܒܘܫܗܘܢ . ܠܒܘܫܐ ܡܡܟܟܐ . ܘܫ̣ܝܛܐ . ܘܟܕ ܠܢܝܪܐ ܚܬܝܬܐ ܕܨܠܝܒܘܬܐ ܕܥܡ ܡܫܝܚܐ ܢ̇ܛܪܝܢ ܉ ܡܢ ܦܘܠܚܢܐ ܕܐܝ̈ܕܝܗܘܢ ܬܪܣܝܬܐ ܕܡܚܝܠܘܬܗ ܕܦܓܪܐ ܟܠܝܘܡ ܡܬ̇ܦܪܣܝܢ ܗܘܘ . ܟܕ ܦܝܢܝܢܘܣ ܡ̇ܢ ܣܒ̇ܠ ܗܘܐ ܩ̈ܝܣܐ ܥܠ ܟܬܦ̈ܬܗ ܡܢ ܡܕܒܪܐ ܡܢ ܪܘܚܩܐ . ܘܒܫܘܩܐ ܡ̇ܙܒܢ ܗܘܐ̣ ܕܠܐ ܬܚܡܨܬܐ . ܗ̣ܝ ܕܝܢ ܛܘܒܢܝܬܐ . pb. 29 ܟܕ ܒܦܘܠܚܢܐ ܕܥܡܪܐ ܥܡܠܐ ܗܘܬ : ܘܡܢ ܗܢܐ ܚܫܚܬܐ ܒܨܝܪܬܐ ܕܬܘܪܣܝܗ̇ ܡܡܠܝܐ ܗܘܬ ܉ ܕܫܪܟܐ ܠܣ̈ܢܝܩܐ ܡ̇ܦܠܓܐ ܗܘܬ . ܗܕܐ ܗܟܝܠ ܟܕ ܫܡ̣ܥܬ̇ ܡܐܬܝܬܐ ܕܠܐܘܪܫܠܡ ܕܦܛܪܘܣ ܘܕܝܘܚܢܢ ܛ̈ܠܝܐ ܩ̈ܕܝܫܐ : ܗܝܕܝܢ ܕܝܢ ܢܒܪܢܘܓܝܘܣ ܘܡܝܬܪܐܕܛܘܣ ܒ̈ܠܫܢܐ ܕܐܬܪ̈ܘܬܗܘܢ ܡܬܩ̣ܪܝܢ ܗܘܘ : ܘܝ̣ܠܦܬ̇ ܕܡ̣ܢܘ ܐܝܬܝܗܘܢ ܘܡܢ ܐܝܟܐ ܉ ܚܕܝܐܝܬ ܩܒ̣ܠܬ̇ ܐܢܘܢ . ܐܦ ܓܝܪ ܐܬܥ̣ܗܕܬ̇ : ܕܟܕ ܒܙܒܢ ܐܬ̣ܬ ܠܡܕܝܢܬܗ ܡܠܟܝܬܐ ܕܩܘܣܛܢܛܝܢܘܣ ܇ ܬܡܢ ܚܙܬܗ ܠܛܘܒܢܐ ܦܛܪܘܣ ܇ ܟܕ ܥܕܟܝܠ ܛܠܝܘܣܐ ܡܠܟܐܝܬ ܡܬܪܒܐ ܗܘܐ . ܘܐܚ̣ܒܬܗ ܗܘܬ ܣ̇ܓܝ . ܕܚܙܬܗ ܕܛܝܒܘܬܐ ܕܡܫܝܚܐ ܡܢ ܛܠܝܘܬܗ ܐܝܬ ܗܘܐ ܥܠܘܗܝ . ܐܝܬܘܗܝ ܗܘܐ ܓܝܪ ܐܝܟ ܕܐܡ̇ܪܬ ܡܢ ܫܒܪܘܬܗ ܉ ܪܚܝܡ ܠܐܠܗܐ . ܥܠ̣ܬܐ ܕܝܢ ܕܡܐܬܝܬܗ̇ ܕܛܘܒܢܝܬܐ ܡܐܠܢܝܐ ܕܠܡܕܝܢܬ ܡܠܟܘܬܐ ܉ ܐܝܬܝܗ̇ ܗܘܬ̣ ܗܕܐ . ܬܐܘܕܘܣܝܘܣ ܡ̇ܠܟܐ ܕܚ̇ܠ ܠܐܠܗܐ ܉ ܟܕ ܐܬ̣ܐ ܐܢܫ ܠܘܬܗ ܡܢ ܫ̈ܒܝܚܐ ܕܪܘܡܝ : ܕܐܫܬܕܪ ܡܢ ܘܠܝܢܛܝܢܘܣ ܡ̇ܠܟܐ : ܕܢܡ̣ܟܘܪ ܠܗ ܠܒܪܬܗ ܕܛܘܒܢܐ ܬܐܘܕܘܣܝܘܣ : ܘܐܝܬܘܗܝ ܗܘܐ ܗܢܐ ܒܪ ܓܢܣܗ̇ ܕܩܕܝܫܬܐ ܡܐܠܢܝܐ : ܘܥܕܟܝܠ ܠܐ ܡܫܘܬܦܐ ܐܝܬܘܗܝ ܗܘܐ ܕܛܝܒܘܬܐ ܕܟܪ̈ܝܣܛܝܢܐ : ܘܐܬܪܓܪܓ ܕܢܚܙܝܗ̇ ܠܛܘܒܢܝܬܐ ܡܐܠܢܝܐ : ܘܐܫܬܘܕܝ ܕܗ̇ܘܐ ܟܪܝܣܛܝܢܐ : ܐܢ ܗ̣ܘ ܕܦ̇ܓܥ ܒܗ̇ ܘܫ̇ܡܥ ܡܢܗ̇ ܡܠܬܐ ܕܦܘܪܩܢܐ ܉ ܟܕ ܫܕܪ ܐܝܟ ܕܐܡ̇ܪܬ ܗ̣ܘ ܪܚ̇ܡ ܠܡܫܝܚܐ ܡ̇ܠܟܐ ܉ ܐܦܝܣܗ̇ ܠܗ̇ ܠܛܘܒܢܝܬܐ ܕܬܐ̣ܬܐ ܥܕܡܐ ܠܡܕܝܢܬܐ pb. 30 ܡܠܟܝܬܐ̣ ܡܛܠ ܦܘܪܩܢܐ ܕܢܦܫܐ . ܗ̇ܝ ܕܟܕ ܐܬ̣ܬ ܘܒܝܕ ܛܝܒܘܬܐ ܐܠܗܝܬܐ ܕܥ̇ܡܪܐ ܗܘܬ ܒܗ̇ : ܡܗܝܡܢܐ ܘܟܪܝܣܛܝܢܐ ܡܫܡܠܝܐ ܥܒ̣ܕܬܗ : ܘܠܐܚܪ̈ܢܐ ܣܓܝ̈ܐܐ ܒ̇ܢܝ̣ܬ : ܘܠܘܬ ܕܘܒܪܐ ܐܠܗܝܐ ܕܕܡܐ ܠܕܝܠܗ̇ ܢܒ̣ܪܫܬ : ܘܠܪܓܬܗ ܕܛܘܒܢܐ ܦܛܪܘܣ ܝܬܝܪ ܐܥܝ̣ܪܬ ܠܘܬ ܛܢܢ̣ܗ̇ . ܗܦ̣ܟܬ̇ ܬܘܒ ܠܡܕܝܢܬܐ ܩܕܝܫܬܐ . ܟܕ ܐܚܝܕܐ ܗܘܬ ܕܘܒܪܗ̇ ܩܕܡܝܐ ܘܥܢܘܝܘܬܗ̇ . ܡܛܠ ܕܝܢ ܕܐܦ ܐܚܪܬܐ ܡܐܠܢܝܐ ܐܝܬ ܗܘܐ ܒܐܘܪܫܠܡ : ܡܢ ܝܕܝܥ̈ܐ ܕܪ̈ܘܡܝܐ : ܕܐܦ ܗ̣ܝ ܫܠ̣ܚܬ ܗܘܬ ܠܥܠܡܐ ܘܫܩ̣ܠܬ ܐܣܟܝܡܐ ܉ ܙܕܩ̇ ܠܡܕܥ ܕܗ̇ܝ ܡ̇ܢ ܩܕܡܝܬܐ ܐܝܬܝܗ̇ ܗܘܬ : ܗܕܐ ܕܝܢ ܐܚܪܝܬܐ ܉ ܗ̇ܝ ܕܩܒ̣ܠܬ ܠܩ̈ܕܝܫܐ . ܗܘ̣ܬ ܕܝܢ ܐܚܪܬܐ ܡܢ ܩܕܡ ܗܠܝܢ ܬܪ̈ܬܝܢ ܆ ܡܫܡܗܬܐ ܒܓܢܣܐ ܘܒܥܘܬܪܐ . ܢܟܦܬܐ ܣ̇ܓܝ̣ ܘܕܚܠܬ ܐܠܗܐ . ܕܫܡܗ̇ ܦܘܡܢܝܐ . ܗ̇ܝ ܕܐܚܒ̣ܬ̇ ܕܬܥܡܪ ܉ ܒܕ̈ܘܟܝܬܐ ܩ̈ܕܝܫܬܐ ܘܣܓܝ̈ܕܬܐ . ܕܒܕܘܒܪ̈ܝܗ̇ ܕܗ̇ܝ . ܘܒܚܘܒܗ̇ ܛܢ̈ܝܢ ܗܠܝܢ ܕܐܫܬ̣ܡܗ . ܗ̇ܝ ܕܐܦ ܠܥܕܬܐ ܕܣܘܠܩܐ ܩܕܝܫܐ ܒܢ̣ܬ ܘܐܝܟ̣ܪܟܬ ܒ̈ܢܝܢܐ . ܘܠܦܬܟܪܐ ܕܐܝܬ ܗܘܐ ܒܛܘܪܐ ܕܡܬ̣ܩܪܐ ܕܓܪܙܝܡ ܕܒܫܡܪܝܢ : ܕܥܕܟܝܠ ܩܐ̇ܡ ܗܘܐ : ܘܥܕܡܐ ܠܗ̇ܘ ܙܒܢܐ ܡܣܬܓܕ ܗܘܐ ܡܢ ܥܡܘܪ̈ܐ ܕܗ̇ܘ ܐܬܪܐ̣ ܣܚ̣ܦܬ̇ . ܗܕܐ ܗܟܝܠ ܡܐܠܢܝܐ ܐܚܪܝܬܐ ܇ ܐܢܬܬܗ ܕܦܢܝܢܘܣ ܘܒܪܬܗ̇ ܆ ܕܐܠܒܝܢܐ ܐܝܬܝܗ̇ ܗ̇ܝ ܕܠܗ̇ܢܘܢ ܩܕ̈ܝܫܐ ܒܚܕܘܬܐ ܩܒ̣ܠܬ̇ ܇ ܐܝܟ ܕܠܒ̈ܢܝܐ ܚܒܝ̈ܒܐ . ܟܕ ܓܝܪ ܠܘܬܗ̇ ܐܬܩ̇ܒܠܘ̣ܥ ܬܡܢ ܘܒ̈ܛܘܦܣܐ ܕܕܘܒܪ̈ܐ ܕܥܢܘܝܘܬܐ ܐܬܝܩܪܘ ܒܥܘܡܪܐ ܗ̇ܘ ܕܓܒܪ̈ܐ . ܐܝܟܚܕܐ ܕܝܢ ܘܠܐܣܟܝܡܐ ܕܝܚܝܕܝܘܬܐ pb. 31 ܐܫܬܘܝܘ ܡܢ ܐܝܕ̈ܝܐ ܩܕܝ̈ܫܬܐ ܉ ܡܢ ܩܕܝܫܐ ܘܛܒܝܒܐ ܓܐܪܘܢܛܝܘܣ̇ . ܕܐܝܬܘܗܝ ܗܘܐ ܩܫܝܫܐ ܘܪܝܫ ܕܝܪܐ ܕܛ̣ܘܪܐ ܩܕܝܫܐ ܕܙܝ̈ܬܐ . ܐܦ ܓܝܪ ܗܢܐܓܐܪܘܢܛܝܘܣ : ܗ̇ܘ ܕܛܒܝܒܐ ܡܠܬܐ ܕܡܛܠܬܗ : ܕܐܝܬܘܗܝ ܗܘܐ ܒܓܢܣܗ ܐܘܪܫܠܡܝܐ ܉ ܟܕ ܥܕܟܝܠ ܛܠܝܐ ܐܝܬܘܗܝ ܗܘܐ ܉ ܠܚܫܚܬܐ ܕܢܛܘܪܬܐ ܐܫܬ̣ܩܠ ܡܢ ܩܕܝܫܬܐ ܡܐܠܢܝܐ ܉ ܘܡܢ ܒܥܠܗ̇ ܕܗܕܐ . ܘܟܕ ܠܘܬܗܘܢ ܗ̣ܘ ܐܬܪܒܝ ܩܕܝܫܐܝܬ : ܘܕܫ̇ܦܪ ܠܐܠܗܐ ܗܘܐ ܉ ܐܬܚ̣ܙܝ ܠܗܘܢ ܕܫ̇ܘܐ ܉ ܕܐܦ ܒܐܣܟܝܡܐ ܟܗܢܝܐ ܕܕܝܪܝܘܬܐ ܢܫܬ̣ܘܬܦ ܉ ܐܝܟ ܡ̇ܢ ܕܐܝܬ ܠܗ ܕܢܩܝܦ ܘܕܘܒܪܐ ܘܙܢܐ . ܘܟܕ ܫܩܠܘܗܝ ܬܪ̈ܝܗܘܢ ܒܠܚܘܕܝܗ̈ܘܢ : ܘܐܘܒܠܘܗܝ ܠܩܒܪܗ ܩܕܝܫܐ ܕܦܪܘܩܢ : ܘܣܡܘ ܡ̈ܐܢܐ ܕܐܣܟܝܡܐ ܥܠ ܟܐܦܐ ܩܕܝܫܬܐ ܉ ܐܝܟ ܕܡܢ ܐܝܕܘ̈ܗܝ ܕܡܪܢ ܐܠܒܫܘܗܝ . ܟܕ ܫܐ̣ܠ ܕܢܫܬ̇ܟܢ ܠܗ ܥܡ ܠܒܘܫܐ ܟܗܢܝܐ̣ ܗܠܝܢ ܬܠܬ . ܗܝܡܢܘܬܐ ܬܪܝܨܬܐ ܘܩܕܝܫܘܬܐ ܘܕܡ̈ܥܐ . ܘܗܟܢܐ̣ ܠܬܠܬܝܗܝܢ ܐܫܬ̣ܘܝ . ܘܝܬܝܪܐܝܬ ܠܛܝܒܘܬܐ ܗ̇ܝ ܕܕܡ̈ܥܐ . ܐܝܟܢܐ ܕܟܕ ܐܬܬܣ̣ܝܡ ܩܫܝܫܐ ܐܝܟܚܕܐ ܘܪܝܫ ܕܝܪܐ ܒܛܘ̣ܪܐ ܩܕܝܫܐ ܕܙܝ̈ܬܐ : ܘܕܥܘܡܪ̈ܐ ܕܒܗ ܆ ܙܒ̈ܢܝܢ ܣ̈ܓܝܐܢ ܒܚܕ ܝܘܡܐ ܒܫܒܬܐ ܉ ܬܠܬܐ ܟܢ̈ܫܐ ܕܬܫܡܫܬܐ ܐܠܗܝܬܐ ܡܫ̇ܡܠܐ ܗܘܐ . ܘܝܬܝܪܐܝܬ ܒܚܕܒܫܒܐ ܩܕܝܫܐ . ܒܛܘ̣ܪܐ ܩܕܝܫܐ ܚܕ ܆ ܘܒܗ̇ܘ ܥܘܡܪܐ ܕܓܒܪ̈ܐ ܚܕ . ܘܬܘܒ ܒܗ̇ܘ ܥܘܡܪܐ ܕܢܫ̈ܐ̣ ܚܕ . ܒܗܠܝܢ ܓܝܪ ܝܘ̈ܡܬܐ ܕܫܪܟܐ : ܟܠܝܘܡ ܡܫ̇ܡܠܐ ܗܘܐ ܟܢ̣ܫܐ ܘܬܫܡܫܬܐ ܕܝܠܢܝܬܐ ܠܛܘܒܢܝܬܐ ܡܐܠܢܝܐ ܉ ܐܝܟ ܥܝܕܐ ܕܥܕܬܐ ܕܪܘܡܝ . ܘܒܟܠ ܚܕ ܡܢ ܗܠܝܢ ܟܢ̈ܫܐ ܟܕ ܡ̇ܫܪܐ pb. 32 ܗܘܐ ܒܬܫܡܫܬܐ ܩܕܝܫܬܐ : ܗܟܢܐ ܕܠܐ ܫܠ̣ܝܐ ܥܕܡܐ ܠܫܘܠܡܐ ܐܫ̇ܕ ܗܘܐ ܕܡܥ̈ܐ : ܥܡ ܟܐܒܐ ܘܫܚܩܐ ܕܠܒܐ ܉ ܐܝܟܢܐ ܕܠܐ ܐܢܫ ܡܢ ܗ̇ܢܘܢ ܕܟܢܝܫܝܢ ܡܫܟܚ ܗܘܐ ܕܢܠܒܘܟ ܢܦܫܗ . ܟܕ ܟܠܗ ܟܢܘܫܝܐ ܒܡܬܬܘܝܢܘܬܐ ܐܝܬܝܗܘܢ ܗܘܘ ܇ ܘܒܓܥܬܐ ܘܒܬܐ̈ܢܚܬܐ ܡܫܬ̇ܠܗܒܝܢ ܗܘܘ ܇ ܘܕܡܥ̈ܐ ܒܕܡܘܬܗ ܐ̇ܫܕܝܢ ܗܘܘ . ܡܛܠ ܗܕܐ ܙܕܩܐܝܬ ܟܕ ܠܛܝܒܘܬܐ ܕܐܝܟ ܗܕܐ ܐܫܬ̣ܘܝ ܉ ܕܫ̇ܘܐ ܠܗ̇ ܠܗܕܐ ܘܗ̣ܘ ܫܘܠܡܐ ܚܘܝ . ܟܕ ܐܕܪܟ ܓܝܪ ܠܙܒ̈ܢܐ ܕܡܪܕܘܬܐ : ܕܥܒܘܪܝܐ ܕܣܘܢܕܘܣ ܕܟܠܩܝܕܘܢܐ : ܘܛܢܢ̣ܐ ܣܗܕܝܐ ܚܘܝ ܒܗܘܢ : ܥܕܡܐ ܠܐܣܘܪ̈ܐ ܘܠܒܝܬ ܚܒ̈ܘܫܝܐ ܘܩܘ̈ܡܐ ܕܩܕܡ ܕ̈ܝ̇ܢܐ : ܘܟܠܝܠܐ ܕܡܘܕܝܢܘܬܐ ܩ̣ܛܪ ܉ ܗܟܢܐ ܐܫܬ̣ܡܠܝ . ܘܟܕ ܣ̇ܓܝ ܐܬܛܦܝܣ ܡܢ ܪ̈ܝܫܢܐ : ܘܡܢ ܦܪ̈ܨܘܦܐ ܡ̈ܫܒܚܐ ܣ̈ܓܝܐܐ : ܕܒܠܚܘܕ ܢܫܬܘܕܐ ܕܢܡܠܠ ܥܡ ܝܘܒܝܢܐܠܝܘܣ ܟܦܘܪܐ ܟܕ ܠܐ ܡܫܬܘܬܦ ܥܡܗ : ܘܢܫ̣ܬܪܐ ܡܢ ܐܘܠܨܢܐ ܉ ܘܠܐ ܣܟ ܐܨܛܒ̣ܝ . ܐܠܐ ܐܡ̣ܪ ܉ ܚܣ ܠܝ ܡܢ ܡܪܝܐ ܕܐܚ̇ܙܐ ܦܪܨܘܦܐ ܕܝܗܘܕܐ ܡܫܠܡܢܐ . ܐܝ̈ܕܘܗܝ ܕܗܢܐ ܝܗ̣ܒ ܐܣܟܝܡܐ ܠܐܒܗ̈ܬܐ ܕܝܠܢ ܇ ܠܦܛܪܘܣ ܘܠܝܘܚܢܢ . ܘܗ̣ܘ ܫ̇ܚܠܦ ܠܗܘܢ ܫܡ̈ܗܐ ܗܠܝܢ ܇ ܚܠܦ ܫܡ̈ܗܐ ܗܠܝܢ ܇ ܚܠܦ ܫܡܗ̈ܐ ܕܣܝܡܝܢ ܗܘܘ ܠܗܘܢ ܡܢ ܐܬܪ̈ܘܬܗܘܢ . ܐܝܟܐ ܕܡܟܝܠ ܥ̇ܡܪܝܢ ܗܘܘ ܒܫ̣ܠܝܐ ܉ ܘܡܛܦܣܝܢ ܗܘܘ ܡܝܬܪܘܬܐ ܕܥܢܘܝܘܬܐ . ܒܥܘܡܪܐ ܗ̇ܘ ܕܓܒܪ̈ܐ ܐܝܟܢܐ ܕܩܲܕܡܬ ܐܡ̇ܪܬ ܇ ܒܗ̇ܘ ܕܗ̣ܘ ܓܐܪܢܛܝܘܣ ܪܝܫ ܕܝܪܐ ܐܝܬܘܗܝ ܗܘܐ . ܬܡܢ ܡܟܝܠ ܣܡ̣ܘ ܘܓܪ̈ܡܐ ܡܝܩܪ̈ܐ ܕܗܠܝܢ ܣܗ̈ܕܐ ܩܕܝ̈ܫܐ̇ . ܡܗ̈ܕܝܢܐ ܛ̇ܒ̈ܐ ܘܒܢ̈ܝ ܠܘܝܬܗܘܢ ܇ ܥܡ ܓܪ̈ܡܐ ܕܗܠܝܢ ܐܪܒܥܝܢ ܣܗ̈ܕܐ pb. 33 ܛܒܝ̈ܒܐ ܕܒܣܒܣܛܝܐ . ܟܕ ܩܘܪܝܠܘܣ ܚܣܝܐ ܘܛܘܒܬܢܐ ܘܪܝܫܐ ܕܐܦܝ̈ܣܩܘܦܐ ܕܐܠܟܣܢܕܪܝܐ ܇ ܫ̇ܡܫ ܣܝ̇ܡܗܘܢ ܕܗܠܝܢ . ܟܕ ܐܬܛܦܝܣ ܓܝܪ ܗܢܐ ܡܢ ܗ̇ܝ ܡܗܝܡܢܬܐ ܘܬܪܝܨܬ̇ ܫܘܒܚܐ ܐܘܕܘܩܝܐ ܡ̇ܠܟܬܐ : ܕܢܐܬܐ ܡܛܠ ܣܝ̇ܡܐ ܕܓܪ̈ܡܐ ܡܝܩܪ̈ܐ ܕܐܣܛܦܐܢܘܣ ܡܫܒܚܐ ܘܡ̇ܩܠܣ ܒܟܠ : ܪܝܫܐ ܕܣ̈ܗܕܐ ܘܪܝܫܐ ܕܡ̈ܫܡܫܢܐ : ܘܐܢܩܢܝܐ ܢܥܒܕ ܕܗܝܟܠܐ ܦܐܝܐ ܕܒ̣ܢܬ̇ ܠܒܪ ܡܢ ܬܪ̈ܥܐ ܓܪ̈ܒܝܝܐ ܕܡܕܝܢܬܐ ܩܕܝܫܬܐ ܉ ܗܢܝܐܝܬ ܩܒ̇ܠܗ̇ ܠܩܪܝܬܐ . ܘܟܕ ܐܬ̣ܐ ܥܡ ܣܘܓܐܐ ܕܐܦ̈ܝܣܩܘܦܐ ܕܒܟܠܗ̇ ܐܓܘܦܛܘܣ : ܘܣܝ̇ܡܐ ܕܓܪ̈ܡܐ ܩܕܝܫ̈ܐ ܕܪܝܫܐ ܕܣܗ̈ܕܐ ܫܒܝܚܐܝܬ ܥܒ̣ܕ : ܒܚܡܫܥܣܪܐ ܒܐܝܪ ܝܪܚܐ ܉ ܒܬܪܟܝܢ ܡܚܕܐ ܒܐܫܬܥܣܪܐ ܒܗ ܒܝܪܚܐ : ܟܕ ܐܬܬܦܝܣ ܡܢ ܩܕܝܫܬܐ ܡܐܠܢܝܐ ܉ ܐܦ ܣܝ̇ܡܐ ܕܣܗ̈ܕܐ ܩ̈ܕܝܫܐ ܦܪ̈ܣܝܐ̣ ܘܕܐܪܒܥܝܢ ܣܗ̈ܕܐ ܥܡܗܘܢ ܥܒ̣ܕ ܒܛܘܪܐ ܕܙܝ̈ܬܐ ܇ ܒܗܝܟܠܐ ܟܢܝܟܐ ܕܐܦ ܗ̣ܘ ܐܬܬܩܢ ܢܨܝܚܐܝܬ ܡܢܗ̇ ܕܝܠܗ̇ ܕܐܘܕܘܩܝܐ ܡܠܟܬܐ ܇ ܐܝܟ ܕܡ̇ܘܕܥ ܘܟܬܒܐ ܕܪܫܝܡ ܬܡܢ ܥܠ ܐܣܬܐ . ܐܠܐ ܠܘܬ ܗ̇ܝ ܕܣܝ̣ܡܐ ܠܢ ܢܦ̣ܢܐ . ܟܕ ܗܟܢܐ ܗܟܝܠ ܐܫ̣ܬܘܝ ܠܐܣܟܝܡܐ ܩܕܝܫܐ ܗ̣ܘ ܐܒܐ ܓܘܢܝܐ ܕܝܠܢ : ܟܕ ܗܐ ܡܟܝܠ ܡܢ ܟܕܘ ܥܒ̣ܪ ܗܘܐ ܠܗ ܒܩܘܡܬܐ ܠܥܣܪܝܢ ܫ̈ܢܝܐ : ܥܡ ܒܪ ܦܠܚܘܬܗ ܝܘܚܢܢ : ܘܬܡܢ ܡܟܝܠ ܒܫ̣ܠܝܐ ܥܡ̇ܪ ܗܘܐ : ܘܕܘܒܪܐ ܕܫ̇ܘܐ ܠܐܣܟܝܡܗ ܡܚܘܐ ܗܘܐ : ܟܕ ܢܙܝܪܐܝܬ ܘܣ̇ܓܝ ܥܢܘܐܝܬ ܗ̣ܘ ܠܗ ܡܕܒ̇ܪ ܗܘܐ : ܘܠܥܣܩܘܬ ܦܓܘܕܬܐ ܕܒܣܪܐ ܕܠܝܠ ܠܫܘܪܥܬܐ ܗ̇ܘ ܕܩܐ̇ܡ ܠܘܩܒܠ pb. 34 ܪܘܚܐ : ܘܠܨܒܝܢܗ ܡܪܘܕܐ ܗ̇ܘ ܒܥܠܕܒܒܐ ܕܐܠܗܐ : ܘܕܠܐ ܡܫܟܚ ܕܢܫ̇ܬܥܒܕ ܠܢܡܘܣܐ ܕܐܠܗܐ : ܒܟܦܢܐ ܘܒ̣ܨܗܝܐ ܘܒܡ̇ܫܟܒܐ ܕܥܠ ܐܪܥܐ ܘܒܫܗܪܐ : ܘܒܗܠܝܢ ܕܘܒܪ̈ܐ ܩ̈ܫܝܐ ܡܟ̇ܒܫ ܗܘܐ ܘܡܫ̇ܥܒܕ ܗܘܐ ܆ ܟܠܗ ܗܢܐ ܡ̇ܬܚ ܗܘܐ ܠܥܢܘܝܘܬܐ ܉ ܥܕܡܐ ܕܢܫܢܩܗ̇ ܠܫܓܝܫܘܬܐ ܕܙܘ̈ܥܐ ܕܛܠܝܘܬܐ̇ . ܘܠܫܠܗܒܝܬܐ ܕܚ̈ܫܐ ܕܥ̇ܟ ܇ ܘܒܦܫܝܩܘܬܐ ܡܟܝܠ ܝܗ̇ܒ ܗܘܐ ܕܢܫܬ̇ܝܢ ܠܪܘܚܐ̇ . ܘܒܬܐܘܪܝܐ ܢܬܥ̣ܢܐ ܇ ܘܢܫܬ̇ܠܛ ܥܠ ܒܣܪܐ̇ . ܡܠܘܢ ܕܝܢ ܠܚܕܐ ܫܠܡܘܬܐ ܢܝܬܐ ܬܪ̈ܬܝܗܝܢ . ܟܕ ܒܓܠܕܐ ܝܒܝܫܐ ܘܒܓܪ̈ܡܐ : ܠܗ̇ܝ ܚܝܠܬܢܘܬܐ ܪܒܬܐ ܘܫܦܝܪܘܬ ܓܘܫܡܐ ܚܒ̣ܫ ܉ ܐܝܟܢܐ ܕܡܢ ܟܕܘ ܢܗܘܐ ܟܦܝܦ ܉ ܟܕ ܡܪܟܢ ܡܢ ܣܓܝܐܘܬܐ ܕܨܥܝܪܘܬܐ ܘܡܢ ܥܢܘܝܘܬܐ ܪܒܬܐ̇ . ܗ̇ܘ ܕܩܕܡܐܝܬ ܣ̇ܓܝ ܚܠܝܡ ܗܘܐ ܇ ܘܣ̇ܓܝ ܡ̇ܦܪܓ ܗܘܐ ܒܪܒܘܬܐ ܕܓܘܫܡܐ . ܕܟܡܐ ܗܟܝܠ ܕܪ̈ܐ ܘܟܡܐ ܐܓܘ̈ܢܐ ܘܟܡܐ ܢ̈ܣܝܘܢܐ ܣܝܒ̣ܪ : ܟܕ ܕܠܐ ܫܠ̣ܝܐ ܠܘܩܒܠ ܐܝܟ̇ܠܩܪܨܐ ܡܬܟܬܫ ܗܘܐ : ܘܠܘܩܒܠ ܫ̈ܐܕܐ ܕܝܠܗ ܪ̈ܘܚܐ ܕܒܝ̣ܫܘܬܐ : ܒܠܠܝܐ : ܒܐܝܡܡܐ : ܠܘ ܒܚ̈ܠܡܐ ܒܠܚܘܕ ܘܒܦܢܛܣܝܘܣ : ܐܠܐ ܐܝܟ ܗ̇ܝ ܕܡܬܐܡܪܐ : ܐܝ̣ܕܐ ܠܘܬ ܐܝܕܐ ܘܦܪܨܘܦܐܝܬ ܆ ܟܕ ܐܡܝܢܐܝܬ ܡܫ̇ܢܐ ܗܘܐ ܘܐܬ̇ܐ ܠܡܕܒܪܐ ܕܝܘܚܢܢ ܪܗܛܐ ܩܕܡܝܐ : ܗ̇ܘ ܕܩܕܡܝܐ ܗܘܐ ܪܝܫܐ ܘܡܠܦܢܐ ܕܕܐܝܟ ܗܢܐ ܕܘܒܪܐ ܐܘܢܓܠܝܐ . ܐܡ̇ܪ ܐܢܐ ܕܝܢ ܠܗ̇ܘ ܕܡ̇ܬܚ ܨܝܕ ܝܘܪܕܢܢ : ܘܬܡܢ ܠܕܘܒܪܗ ܥܒ̇ܕ ܗܘܐ : ܟܕ ܠܚܘܕܘܗܝ ܥܡ ܐܠܗܐ ܒܠܚܘܕܘܗܝ ܡܬܥ̣ܢܐ ܗܘܐ : ܘܐܓܘܢܐ ܕܡܝܬܪܘܬܐ ܝܬܝܪ pb. 35 ܚܬܝܬܐܝܬ ܥܒ̇ܕ ܗܘܐ ܓܢܒܪܐܝܬ : ܘܠܐܝܢܐ ܥܘܕܪܢܐ ܘܒܘܝܐܐ ܡܢ ܐܠܗܐ ܐܫܬܘܝ ܉ ܘܠܐ ܕܡܚܝܠܘܬܐ ܕܡܠܬܢ ܐܝܬܝܗ̇ ܕܬ̇ܟܬܒ ܉ ܘܠܐ ܗ̣ܝ ܡܡ̇ܫܚܘܬܗ ܕܙܒܢܐ ܡܩ̇ܒܠܐ . ܡܛܠܗܕܐ ܟܕ ܠܣ̈ܓܝܐܬܐ ܫ̇ܒܩ ܐܢܐ ܉ ܗ̇ܝ ܕܐܦ ܝܬܝܪܐܝܬ ܫ̇ܘܝܐ ܠܥܘܗܕܢܐ ܘܠܬܫܥܝܬܐ : ܕܓܕܫ̣ܬ ܠܗ ܒܫܘܪܝܐ . ܟܕ ܫܩ̣ܠ ܐܣܟܝܡܐ : ܕܐ̇ܠܨܐ ܚ̇ܫܒ ܐܢܐ ܕܐ̇ܣܝܡ ܇ ܠܬܚܘܝܬܐ ܡܢ ܕܗܠܝܢ ܕܐܫܬ̣ܒܩܝ . ܠܝܘܬܪܢܐ ܕܝܢ ܕܗܠܝܢ ܕܫ̇ܡܥܝܢ . ܟܕ ܚ̣ܙܐ ܓܝܪ ܠܛܘܒܢܐ ܦܣܪܝܘܢ : ܠܗ̇ܘ ܕܣ̇ܓܝ ܪܚ̇ܡ ܡ̈ܣܟܢܐ ܘܪܚ̇ܡ ܐܟ̈ܣܢܝܐ : ܕܥܡ ܫܪܟܗ ܕܡܝܬܪ̈ܬܗ ܕܒܐܠܗܐ ܘܙܕܩ̈ܬܗ : ܒܝܬ ܡܣܟ̈ܢܐ ܒܢ̣ܐ ܠܒܪ ܡܢ ܬܪ̈ܥܐ ܡ̈ܕܢܚܝܐ ܕܡܕܝܢܬܐ : ܠܢܝܚܐ ܘܠܒܘܝܐܐ ܕܗ̇ܢܘܢ ܕܡܢ ܡܚܝܠܘܬܐ ܕܘܝܐܝܬ ܡܬܢܣܝܢ ܦܓܪ̈ܝܗܘܢ : ܘܠܓܘ ܡܢ ܫܘܪ̈ܐ ܕܝܢ ܕܨܗܝܘܢ ܩܕܝܫܬܐ : ܥܘܡܪܐ ܪܒܐ ܘܦܐܝܐ ܐܩܝܡ : ܠܬܫܡܫܬܐ ܘܠܙܘܡܪܐ ܕܗ̇ܢܘܢ ܕܐܡܝܢܐܝܬ ܕܠܐ ܫܠ̣ܝܐ ܡܫܒܚܝܢ ܠܡܪܝܐ ܉ ܐܬܪܓܪܓ ܕܐܦ ܗ̣ܘ ܡܕܡܝܢܐ ܕܗܕܐ ܛܒܬܐ ܢܗܘܐ . ܘܟܕ ܣܡ ܒܢܦܫܗ ܕܒܥܘܕܪܢܗ ܕܡܪܝܐ ܢܒܢܐ ܒܝܬܐ : ܘܢܩܝܡ ܬܡܢ ܡܢܝܢܐ ܝܕܝܥܐ ܕܕܝܪ̈ܝܐ ܩܕܝ̈ܫܐ ܕܡܫܒܚܝܢ ܠܡܪܝܐ ܉ ܩܕܡ ܕܢܫ̇ܪܐ ܒܥܒ̇ܕܐ ܉ ܐܬܡ̣ܚܠ̣ ܟܕ ܒܟܘܪܗܢܐ ܥܣܩܐ ܢܦ̣ܠ . ܘܟܕ ܒܗ ܪܡ̣ܐ ܗܘܐ ܩܫܝܐܝܬ ܉ ܚ̣ܙܐ ܠܐܝܟ̇ܠܩܪܨܐ ܕܩܐ̇ܡ ܠܩܘܒܠܗ ܉ ܟܕ ܓܠܝܐܝܬ ܡܓܚܟ ܘܡ̇ܚܣܕ̣ ܘܐܡ̇ܪ . ܗܐ ܚ̣ܙܝ ܡܢܐ ܥܒ̣ܕ ܠܟ ܗ̇ܘ ܕܪܚ̇ܡ ܐܢܬ . ܚܙ̣ܝ ܐܝܟܐ ܐܩܝܡܟ ܗ̇ܘ ܕܠܗ ܐܬܢ̇ܩܦܬ ܉ ܘܡܛܠܬܗ ܟܠܗܝܢ ܫܒ̣ܩܬ . ܘܗܫܐ ܐܡ̣ܪ ܡܠܬܐ ܡܕܡ ܠܘܬܗ ܘܐܓ̣ܗܐ . ܗ̣ܘ ܕܝܢ ܟܕ ܢܦ̣ܚ ܒܗ ܘܐܬܥ̇ܙܙ : pb. 36 ܐܝܟ ܡ̇ܢ ܕܙܒ̈ܢܝܢ ܣ̈ܓܝܐܢ ܫܩ̣ܝܠ ܗܘܐ ܢܣ̣ܝܢܐ ܕܓܘܡܕܢܘܬܗ̣ ܐܡ̣ܪ ܠܘܬܗ . ܡܛܠ ܝܫܘܥ ܕܝܠܝ ܆ ܐܡ̇ܪ ܐܢܬ ܟܠܒܐ ܛܡܐܐ ܘܓܘܡܕܢܐ : ܢܨ̇ܐ ܥܡ ܐܠܗܐ ܘܡܓܕܦܢܐ ܉ ܥܒ̇ܕܐ ܕܝܠܟ ܡ̇ܠܟ ܐܢܬ ܠܝ ܕܐܣ̇ܥܘܪ ܉ ܢܒܛܠܟ ܚܝܠܗ ܕܡܫܝܚܐ . ܘܡܚܕܐ ܕܫܡ̣ܥ ܫܡܗ ܕܡܫܝܚܐ ܉ ܟܕ ܐܝܟ ܬܢܢܐ ܐܫܬܪܝ ܗ̣ܘ ܒܝܫܐ̣ ܠܐ ܡܬܚܙܝܢܐ ܗ̣ܘܐ . ܘܡܟܝܠ ܫ̇ܪܝ ܕܢܒ̣ܟܐ ܗ̣ܘ ܦܛܪܘܣ ܉ ܘܥܡ ܕܡܥ̈ܐ ܡܪ̈ܝܪܬܐ ܘܬܐܢܚ̈ܬܐ ܢܩ̣ܪܐ ܠܡܪܝܐ . ܗ̇ܘ ܕܟܕ ܡܚܕܐ ܐܬܚ̣ܙܝ ܠܗ ܐܝܟ ܗ̇ܝ ܕܟܬܝܒܐ : ܕܟܕ ܥܕܟܝܠ ܡܡ̇ܠܠ ܐܢܬ : ܐܡ̇ܪ ܕܗܐ ܐܢܐ ܩܪܝܒ ܐܢܐ ܉ ܐܡ̣ܪ ܠܘܬܗ . ܡܐ ܠܟ . ܠܡܢܐ ܡܬܩܛܦܐ ܠܟ ܙܥܘܪ ܢܦܫܐ ܉ ܠܐ ܝ̇ܕܥ ܐܢܬ ܕܕܚ̈ܝܐ ܘܕܡ̇ܘܬܐ ܫܘܠܛܢܐ ܐܝܬ ܠܝ : ܘܒܐܝ̈ܕܝ ܐܝܬܝܗ̇ ܘܗ̇ܝ ܕܬܐܚܐ ܘܗ̇ܝ ܕܬܡܘܬ ܉ ܐܢ ܕܝܢ ܡܛܠܗܕܐ ܟܪܝܐ ܠܟ : ܥܠ ܕܠܐ ܐܡ̣ܪܬ ܕܬܫ̣ܡܠܐ ܢܕܪܟ ܘܩܝ̇ܡܐ ܗ̇ܘ ܕܐܩ̣ܝܡܬ : ܕܬܒܢܐ ܠܝ ܗܝܟܠܐ ܐܝܟ ܕܩܕܡ̣ܬ ܒܥ̣ܝܬ ܉ ܬܠܝ ܥܝܢܝ̈ܟ ܘܚ̣ܙܝ . ܘܟܕ ܚܪ ܐܝܟ ܕܠܘܬ ܫܡܝܐ ܉ ܚ̣ܙܐ ܥܕܬܐ ܡܕܡ ܫܦܝܪܬܐ ܘܫܒܝܚܬܐ ܕܡܠ̣ܝܐ ܢܘܗ̣ܪܐ ܘܫܘܒܚܐ ܉ ܘܒܗ̇ ܐܝܟ ܕܒܣܕܪܐ ܩܝ̇ܡܝܢ ܘܠܘ ܐܝܟ ܕܒ̈ܓܘܕܐ ܓܠܝܐܝܬ ܉ ܘܡܫܡܫܝܢ ܘܡܙܡܪܝܢ ܐܝܟ ܚܡܫܝܢ ܓܒܪ̈ܝܢ ܒܡܢܝܢܐ . ܘܩܠܐ ܗ̣ܘܐ ܠܘܬܗ ܟܕ ܐܡ̇ܪ ܉ ܗܐ ܥܕܬܐ ܗ̇ܝ ܕܐܫܬܘܕܝܬ ܕܬܒ̣ܢܐ ܠܝ . ܗܐ̣ ܘܗܠܝܢ ܕܡܙܡܪܝܢ ܆ ܡܟܝܠ ܠܐ ܬܟ̣ܪܐ ܠܟ . ܘܟܕ ܗܠܝܢ ܐܡ̣ܪ ܉ ܫ̇ܢܝ ܡܢ ܠܘܬܗ ܡܪܝܐ . ܗ̣ܘ ܕܝܢ ܟܕ ܣܓ̣ܕ : ܘܒܚܕܘܬܐ ܗ̣ܘܐ ܉ ܬܘܒ ܝܬܝܪܐܝܬ ܐܬܡ̣ܠܝ ܚܝܠܐ ܘܚܘܝܚܘܬܐ̣ ܘܗܝܡܢܘܬܐ . ܘܒܕܓܘܢ ܟܕ ܡܢ ܗܢܐ ܚܙܘܐ ܦܠܝܪܦܘܪܝܬܢܐ ܗ̣ܘܐ ܉ pb. 37 ܗܟܢܐ ܥ̇ܬܕ ܕܢܩܘܡܘܢ ܘܢܙܡ̇ܪܘܢ ܐܚ̈ܐ ܗܠܝܢ ܕܥܡܗ ܉ ܟܕ ܣܕܪ̈ܐ ܣܕܪ̈ܐ ܡ̇ܛܟܣܝܢ . ܘܒܨ̈ܠܘܬܗ ܥܕܡܐ ܠܝܘܡܢܐ ܉ ܗ̣ܘ ܗܢܐ ܛܟܣܐ ܩܘܝ̣ ܘܐܬܢܛ̣ܪ ܡܢ ܐܚ̈ܐ ܕܝܠܗ . ܐܠܐ̣ ܕܢܦ̣ܢܐ ܥܠ ܗܠܝܢ ܕܫܪܟܐ ܕܬܫܥ̇ܝܬܐ ܐܠܨ̇ܐ . ܘܟܕ ܡܬܚܫܚܝܢ ܚܢܢ ܟܡܐ ܕܡܨܝܐ ܒܙܥܘܪ̈ܝܬܐ ܉ ܡܢ ܐܝܟܐ ܕܫܒܩܢܢ ܠܡܠܬܐ̇ . ܬܘܒ ܢܗܦܘܟ ܢ̇ܣ̣ܒ . ܥܗܕܝܢ ܚܢܢ ܓܝܪ ܕܐܫܬܘܕܝܢ ܚܢܢ ܕܒܝܕ ܐܠܗܐ ܢ̇ܠܦ ܉ ܕܐܝܟܢܐ ܡܢ ܐܘܪܫܠܡ ܚ̇ܠܦ ܕܘܟܬܐ ܇ ܘܐܬ̣ܐ ܥܡ̣ܪ ܒܐܬܪܐ ܕܓܙܐ ܡܕܝܢܬܐ ܕܥܠ ܓܢܒ ܝܡܐ ܇ ܐܝܟܢܐ ܕܐܦ ܠܟܗܢܘܬܐ ܐܫܬܘܝ ܇ ܘܠܚܪܬܐ ܠܪܝܫܘܬ ܟܗܢܘܬܐ . ܒܓܒܝܘܬܐ ܕܛܝܒܘܬܐ ܐܠܗܝܬܐ ܀ ܐܘܪܫܠܡ ܡܕܝܢܬܐ ܩܕܝܫܬܐ : ܡܕܝܢܬܗ ܕܡ̇ܠܟܐ ܪܒܐ : ܕܒܗ̇ ܪܐܙܐ ܦܪܘܩܝܐ ܕܟܠܗ̇ ܬܒܝܠ ܐܬܕܒ̇ܪ : ܒܝܕ ܕܢܚ̣ܗ ܕܐܠܗܐ ܘܦܪܘܩܢ ܡܫܝܚܐ : ܟܕ ܡܢ ܩܕܝܡ ܐܬܥܩ̣ܪܬ ܡܢ ܪ̈ܘܡܝܐ : ܡܢ ܒܬܪ ܡܪܚܘܬܐ ܕܝܗ̈ܘܕܝܐ ܕܥܠ ܡܫܝܚܐ : ܐܝܟ ܩܕܝܡܘܬ ܡ̈ܠܐ ܕܟܠܗܘܢ ܢܒ̈ܝܐ : ܘܐܝܟ ܓ̣ܙܪ ܕܝܢ̣ܐ ܕܝܠܗ ܕܡܫܝܚܐ ܉ ܠܚܪܬܐ ܡܢܕܪܝܫ ܐܬܒ̣ܢܝܬ ܘܐܬܥܡ̣ܪܬ ܝܬܝܪ ܦܬܝܐܝܬ : ܒܙܒܢܘ̈ܗܝ ܕܩܘܣܛܢܛܝܢܘܣ ܡ̇ܠܟܐ ܪܚ̇ܡ ܠܡܫܝܚܐ ܘܡܗܝܡܢܐ : ܗ̇ܘ ܐܒܐ ܘܦܛܪܝܪܟܐ ܕܟܠܗܘܢ ܡ̈ܠܟܐ ܟܪ̈ܣܛܝܢܐ : ܗ̇ܘ ܕܒܫܪܪܐ ܓܒܝܐ ܕܘܝܕ ܚ̣ܕܬܐ . ܘܡܢ ܕܚܠܬ ܐܠܗܐ ܐܡܗ ܛܘܒܢܝܬܐ ܗܠܢܐ . ܗ̇ܝ ܕܫ̇ܘܝܐ ܠܗ ܒܛܢ̣ܢܐ ܘܫܪܝܪܐܝܬ ܐܡܗ ܚܬܝܬܬܐ . ܗܕܐ ܓܝܪ ܡ̇ܠܟܬܐ ܪܚܡܬ ܐܠܗܐ : ܟܕ ܒܗܝܡܢܘܬܐ ܚܡܝܡܬܐ ܕܕܚ̣ܠܬ ܐܠܗܐ ܘܒܛܢ̣ܢܐ ܐܠܗܝܐ pb. 38 ܡܫܪܪܐ : ܘܡܥܕܪܢܐ ܘܒܪ ܛܢܢ̣ܐ ܐܝܬ ܠܗ̇ ܒܪܗ̇ ܉ ܠܐ ܐܡܐܢܬܝ ܕܗ̣ܝ ܒܩܢܘܡܗ̇ ܬܐܬܐ ܠܕܘ̈ܟܝܬܐ ܩ̈ܕܝܫܬܐ ܕܡܫܝܚܐ . ܘܩܕܡܐܝܬ ܡ̇ܢ ܟܕ ܥܩ̣ܒܬ̇ ܘܐܫܟ̣ܚܬ̇ ܒܥܘܕܪܢܐ ܐܠܗܝܐ : ܠܩܝܣܐ ܦܪܘܩܝܐ ܕܨܠܝܒܐ ܡܝܩܪܐ ܉ ܣܡܬܗ ܠܣܓܕܬܐ ܘܠܐܣ̈ܝܘܬܐ ܕܢܦܫ̈ܬܐ ܘܕܦܓܪ̈ܐ ܠܟܠܗ̇ ܬܒܝܠ ܇ ܕܚܠܦܝܗ̇ ܐܦ ܐܬܩܲܒܥ . ܘܡܢ ܒܬܪܟܝܢ ܐܩܝ̣ܡܬ̇ ܠܡܪܢ ܒ̈ܬܐ ܪ̈ܘܪܒܐ ܘܦܐܝ̈ܝ ܠܐܠܗܐ . ܘܗܝ̈ܟܠܐ ܦܐܝ̈ܐ . ܥܠ ܩܒܪܗ ܐܠܗܝܐ ܕܡܪܢ ܉ ܘܒܕܘܟܬܐ ܩܕܝܫܬܐ ܕܩܪܩܦܬܐ ܓܓܘܠܬܐ ܣܓܝܕܬܐ : ܗ̇ܝ ܕܐܝܬܝܗ̇ ܩܕܘܫ ܩ̈ܘܕܫܝܢ ܫܪܝܪܐ ܉ ܘܡܕܒܚܐ ܫܪܝܪܐ ܇ ܗ̇ܘ ܕܪܙܢܐܝܬ ܡܢ ܩܕܝܡ ܡܢ ܢܒܝܐ ܡܘܫܐ ܐܬܟܪܙ ܘܩܲܕܡ ܐܬܪܫ̣ܡ ܇ ܡܢ ܟܐ̈ܦܐ ܠܐ ܦܣܝ̈ܩܬܐ ܘܠܐ ܦܠܝܚ̈ܬܐ ܇ ܕܡܢ ܟܝܢܐ ܡ̇ܪܟܒ . ܐܝܢܐ ܓܝܪ ܐܚܪܢܐ ܕܐܝܟ ܗܟܢ ܇ ܐܠܐ ܗܢܐ ܡܕܒܚܐ ܒܠܚܘܕܘܗܝ ܇ ܐܝܟ ܕܒܫܪܪܐ ܡܕܒܚܐ ܕܡܫܝܚܐ ܠܐ ܡܬܦܠܓܢܐ̇ . ܘܦܣܩܐ ܘܦܘܠܓܐ ܠܐ ܡ̇ܩܒܠ ܇ ܕܥܠܘܗܝ ܗ̣ܘ ܐܡ̣ܪܐ ܫܪܝܪܐ ܕܐܠܗܐ ܐܬܢ̇ܟ̣ܣ ܘܐܬܩ̇ܪܒ ܇ ܗ̇ܘ ܕܫ̇ܩܠ ܚܛܝ̣ܬܗ ܕܥܠܡܐ . ܡܛܠ ܕܝܢ ܕܠܗܪܟܐ ܡܠܬܐ ܐܬ̣ܬ ܠܢ ܇ ܘܥܘܗܕܢܐ ܥܒ̣ܕܢܢ ܕܨܠܝܒܐ ܣܓܝܕܐ ܉ ܕܙܕܩ̇ܐ ܚܫ̇ܒ ܐܢܐ . ܕܪܙܐ ܡܕܡ ܘܬܕܡܘܪܬܐ ܪܒܬܐ ܘܕܚܝܠܬܐ : ܕܡܛܠ ܚܝܠܗ ܐܠܗܝܐ ܩܕܡܘܗܝ ܕܛܘܒܢܐ ܗܘܬ ܉ ܠܬܫܒܘܚܬܐ ܕܐܠܗܐ ܘܠܦܠܝܪܘܦܘܪܝܐ ܣܒܪܐ ܕܟܪ̈ܝܣܛܝܢܐ . ܘܠܣܘܡܟܐ ܘܠܡܫܪܪܘܬܐ ܕܗܝܡܢܘܬܢ ܉ ܐܣ̇ܝܡ ܒܡܠܬܐ̣ ܘܠܡܨܥܬܐ ܐܝ̇ܬܐ . ܕܗ̇ܝ ܕܟܕ ܣܗܕܐ ܘܚ̇ܙܝܐ ܗ̣ܘܐ ܗ̣ܘ pb. 39 ܛܘܒܢܐ : ܗ̇ܘ ܒܪܗ̇ ܕܫܪܝܪܬܐ̣ ܡܗܝܡܢܐ ܐܒܐ ܕܝܠܢ ܉ ܗ̣ܘ ܐܦ ܐܫܬܥܝ ܙܒ̈ܢܝܢ ܣܓܝ̈ܐܢ ܘܩܕܡ ܣܓܝ̈ܐܐ ܉ ܟܕ ܡܬܬܦܝܣ ܠܢܒܝܐ ܕܐܡ̇ܪ : ܚܘܘ ܒܥܡܡ̈ܐ ܪ̈ܘܪܒܬܗ ܇ ܘܐܫܬ̇ܥܘ ܟܠܗܝܢ ܬܕܡܪ̈ܬܗ ܇ ܘܐܫܬ̇ܒܚܘ ܒܫܡܗ ܩܕܝܫܐ ܇ ܐܬܥܗܕܘ ܬܡ̈ܝܗܬܗ ܗܠܝܢ ܕܥܒܕ . ܟܕ ܓܝܪ ܛܠܝܘܣܐ ܐܝܬܘܗܝ ܗܘܐ ܥܕܟܝܠ ܉ ܘܒܦܠܛܝܢ ܡܬ̇ܪܒܐ ܗܘܐ ܠܘܬ ܛܘܒܢܐ ܬܐܘܕܘܣܝܘܣ ܡ̇ܠܟܐ ܉ ܐܬܡ̣ܨܝ ܕܡܢܬܐ ܕܨܠܝܒܐ ܢ̇ܣ̣ܒ ܇ ܡܢ ܩܠܝܪ̈ܝܩܘ ܗܠܝܢ ܕܐܝܟ ܥܝܕܐ ܐܬܝܢ ܡܢ ܐܘܪܫܠܡ ܠܐܝܩܪܗ ܕܡ̇ܠܟܐ ܇ ܘܡܝܬܝܢ ܠܗ ܒܘܪ̈ܟܬܐ . ܘܠܗܕܐ ܟܕ ܒܩܪܘܬܐ ܙܥܘܪܬܐ ܛܫܝ : ܕܒܦܘܠܚܢܐ ܢܩܕܐ ܟܪܟܗ̇ ܉ ܢܛܪܗ̇ ܙܗܝܪܐܝܬ̣ ܘܡܝܩܪܐܝܬ . ܘܟܕ ܣܡܗ̇ ܒܩܡܛܪܝܢ ܕܕܗܒܐ : ܘܒܟܠ ܚܕ ܒܫܒܐ̣ ܝܬܝܪܐܝܬ ܕܝܢ ܒܥܐܕ̈ܐ ܝܕ̈ܝܥܐ ܡܝܬܐ ܗܘܐ ܠܗ̇ : ܘܟܕ ܡܬܒ̇ܪܟ ܡܢܗ ܘܢܫ̇ܩ ܗܘܐ ܠܗ̇ : ܬܘܒ ܣܐ̇ܡ ܗܘܐ ܠܗ̇ ܒܕܘܟܬܗ̇ . ܒܙܒܢ ܗܟܝܠ ܒܚܕ ܡܢ ܝܘ̈ܡܬܐ ܟܕ ܥ̇ܒܕ ܗܕܐ ܉ ܟܕ ܢܦ̣ܠ ܥܠ ܐܦ̈ܘܗܝ ܘܢܫܩܗ ܘܐܬܒ̇ܪܟ ܉ ܩ̣ܪܐ ܠܐܢܫ ܡܢ ܗܠܝܢ ܩܘܒܩܠܪ̈ܐ ܗܠܝܢ ܕܥܡܗ . ܗ̇ܘ ܕܝܬܝܪ ܡܗܝܡܢܐ ܘܝܬܝܪ ܒܝܬܝܐ ܡܢ ܗܠܝܢ ܐܚܪ̈ܢܐ ܐܚܝܕ ܗܘܐ ܠܗ : ܕܗܝܕܝܢ ܒܠܚܘܕܘܗܝ ܐܫܬ̣ܟܚ ܠܘܬܗ ܉ ܘܚܦܛܗ ܕܐܦ ܗ̣ܘ ܢ̣ܣܓܘܕ ܘܢܬܒ̇ܪܟ . ܟܕ ܕܝܢ ܩ̣ܪܒ ܗ̇ܘ : ܘܐܬ̣ܐ ܕܢܣ̣ܝܡ ܐܦ̈ܘܗܝ ܥܠ ܗ̇ܝ ܡܢܬܐ ܩܕܝܫܬܐ ܘܢܬܒ̇ܪܟ : ܟܕ ܡܟܪܟܐ ܐܝܟܢܐ ܕܩ̇ܕܡܬ ܐܡ̇ܪܬ ܒܩܪܘܬܐ ܘܒܗ̇ܘ ܦܘܠܚܢܐ ܉ ܗܘ̣ܬ ܡܢ ܫܠ̣ܝ̣ ܝܘܢܐ ܚܘܪܬܐ . ܘܟܕ ܦܪܚ̣ܬ ܡܢ ܐܝܕܘܗ̈ܝ ܕܩܕܝܫܐ ܉ ܡܬܟܪܟܐ ܗܘܬ ܒܒܝܬܐ pb. 40 ܟܕ ܦܪܚܐ ܘܒܥܝܐ ܡܦܩܢܐ . ܘܟܕ ܗܕܐ ܗ̣ܘܬ ܉ ܒܬܡ̣ܗܐ ܗ̣ܘܐ ܗ̣ܘ ܛܘܒܢܐ̣ ܘܐܙܥܩ . ܘܟܕ ܡܫܘܪ ܉ ܡܬܟ̣ܪܟ ܗܘܐ ܘܪܗ̇ܛ ܒܒܝܬܐ ܟܕ ܒ̇ܥܐ ܕܢܠܒܟܝܗ̇ ܠܗ̇ ܠܝܘܢܐ . ܗ̣ܝ ܕܝܢ ܟܕ ܒܝܕ ܟܘܬܐ ܐܫܟ̣ܚܬ ܠܗ̇ ܡܦܩܢܐ ܉ ܠܐ ܡܬܚܙܝܢܝܬܐ ܗܘ̣ܬ ܉ ܘܠܐ ܬܘܒ ܐܬܚ̣ܙܝܬ̇ ܒܬܪ ܗܟܢ ܗ̇ܝ ܡܢܬܐ ܉ ܥܡ ܗ̇ܝ ܩܪܘܬܐ ܘܦܘܠܚܢܐ . ܗ̣ܝ ܕܝܢ ܥܠ̣ܬܐ ܐܝܟ ܕܐܕܪܟ ܠܚܙܬܐ ܗ̣ܘ ܛܘܒܬܢܐ . ܗ̇ܝ ܕܠܐ ܫ̇ܘܐ ܗܘܐ ܗ̇ܘ ܛܠܝܐ ܐܝܬܝܗ̇ ܗܘܬ . ܓܕܫܬ ܓܝܪ ܕܠܐ ܕܟ̣ܐ ܗܘܐ ܡܢ ܛܘ̈ܠܫܐ . ܕܕܡܝܐ ܕܝܢ ܠܗܕܐ ܉ ܘܬܕܡܘܪܬܐ ܐܚܪܬܐ ܐܫܬܥܝ ܗ̣ܘ ܛܘܒܬܢܐ ܇ ܡܛܠ ܚܝܠܗ̇ ܕܓܓܘܠܬܐ ܩܕܝܫܬܐ ܇ ܘܕܛܝܒܘܬܐ ܐܠܗܝܬܐ ܕܡܛܫܝܐ ܒܗ̇ . ܟܕ ܚܙܙܝܬܐ ܒܙܒܢ ܩܫܝܬܐ ܢܦ̣ܩܬ ܒܐ̈ܦܘܗܝ ܕܛܘܒܢܐ ܝܘܚܢܢ ܐܘܢܘܟܣܐ : ܘܠܟܠܗ ܦܪܨܘܦܗ ܪܥ̇ܝܐ ܗܘܬ ܉ ܒܥܩܬܐ ܐܝܬܝܗܘܢ ܗܘܘ ܬܪ̈ܝܗܘܢ . ܘܟܕ ܣ̇ܓܝ ܟܐ̇ܒ ܗܘܐ ܠܗܘܢ : ܘܡܬܟܚܕ ܗ̣ܘ ܛܘܒܢܐ ܝܘܚܢܢ : ܐܦܢ ܕܢܬܚ̣ܙܐ ܠܒܢ̈ܝܢܫܐ ܉ ܟܕ ܥܫ̣ܢܬ ܟܪܝܘܬܐ : ܘܐܝܟܠܐ ܗܘܬ ܠܠܒܘ̈ܬܗܘܢ ܉ ܟܕ ܠܘܬ ܢܦܫܗ ܗ̣ܘܐ ܗ̣ܘ ܡܗܝܡܢܐ ܦܛܪܘܣ : ܘܒܪܘܚܐ ܘܒܪܬܚܐ ܐܠܗܝܐ ܪܬ̣ܚ ܆ ܕܒܪܗ ܒܠܠܝܐ ܠܛܘܒܢܐ ܝܘܚܢܢ ܉ ܘܐܙܠ̣ܘ ܬܪ̈ܝܗܘܢ ܠܩܝܡܬܐ ܩܕܝܫܬܐ . ܘܟܕ ܣܠܩܘ ܠܕܘܟܬܐ ܕܓܓܘܠܬܐ ܩܕܝܫܬܐ ܡܢ ܓܒܐ ܓܪܒܝܝܐ : ܐܝܟ ܡ̇ܢ ܕܫܠ̣ܝܐ ܗ̣ܝ ܕܘܟܬܐ ܘܡ̇ܛܫܝܐ ܉ ܣܡ̣ܘ ܒܘܪܟܐ . ܟܕ ܡܦܝܣܝܢ ܠܡܪܢ ܒܕܡ̈ܥܐ ܡܪܝܪ̈ܬܐ̣ ܘܒܬܐܢ̈ܚܬܐ . ܘܟܕ ܫܡܠܝܘ ܨܠܘܬܐ ܇ ܘܩܡܘ ܘܩܪܒܘ ܕܢܣܓܕܘܢ ܠܟܐܦܐ ܣܓܝܕܬܐ ܕܓܓܘܠܬܐ ܩܕܝܫܬܐ ܉ ܚ̣ܙܐ ܗ̣ܘ ܛܘܒܢܐ ܝܘܚܢܢ pb. 41 ܐܝܟ ܕܡ̣ܘܬܐ ܕܐܝܕܐ : ܕܢ̣ܦܩܬ̇ ܡܢ ܬܡܢ ܘܩ̣ܪܒܬ̇ ܠܦܬܗ ܉ ܘܟ̇ܦ̣ܪܬ̇ ܠܟܠܗ ܦܪܨܘܦܗ . ܘܟܕ ܗ̣ܘܐ ܨ̇ܦܪܐ ܐܫܬܟܚ ܕܕܟܐ ܟܠܗ ܉ ܟܕ ܠܝܬ ܥܩܬܐ ܐܘ ܛܘܠܫܐ ܕܗ̇ܘ ܟܐܒܐ . ܘܗܠܝܢ ܡ̇ܢ ܠܬܚܘܝܬܐ ܕܚ̇ܝܠܐ ܐܠܗܝܐ ܕܨܠܝܒܐ ܩܕܝܫܐ ܉ ܘܠܦܠܝܪܦܘܪܝܐ ܕܣܒܪܢ . ܕܢܩܦܐ ܕܝܢ ܚ̇ܫܒ ܐܢܐ ܒܗ̇ ܒܕܡ̣ܘܬܐ ܉ ܘܐܚܪܬܐ ܬܕܡܘܪܬܐ ܕܓ̣ܕܫܬ ܠܘܬܗ ܕܝܠܗ ܕܛܘܒܢܐ ܝܘܚܢܢ ܒܙ̈ܒܢܐ ܐܚܪ̈ܢܐ ܇ ܐܩܦ ܠܗܕܐ ܬܫܥܝܬܐ . ܠܬܚܘܝܬܐ ܕܚܘܒܗܘܢ ܕܠܘܬ ܚܕ̈ܕܐ : ܘܕܗܝܡܢܘܬܗܘܢ ܕܠܘܬ ܐܠܗܐ̣ ܘܦܐܪܝܣܝܐ ܕܠܘܬܗ . ܒܙܒܢ ܓܝܪ ܟܕ ܐܬܟܪܗ ܗ̣ܘ ܛܘܒܢܐ ܝܘܚܢܢ ܟܘܪܗܢܐ ܩܫܝܐ ܐܝܟܢܐ ܕܢܬܦ̣ܣܩ ܥܠܘܗܝ : ܘܗ̣ܘ ܐܒܐ ܦܛܪܘܣ ܣ̇ܓܝ ܬܒܝܪ ܗܘܐ : ܘܕܠܐ ܫܠ̣ܝܐ ܡܬ̇ܟܫܦ ܗܘܐ ܠܡܪܝܐ ܡܛܠ ܚܘܠܡܢܗ ܉ ܐܬ̣ܐ ܠܗ ܩܠܐ ܕܐܡ̇ܪ . ܐܬܠܒܒ . ܗܐ ܐܦ ܚܘܠܡܢܐ ܝ̇ܗܒ ܐܢܐ ܠܗ ܡܛܠ ܒܥܘܬܟ ܉ ܘܡܘܣܦ ܐܢܐ ܥܠ ܚܝ̈ܘܗܝ̣ ܬܪܬܥܣܪ̈ܐ ܫ̈ܢܝܐ ܐܚܪ̈ܢܝܬܐ . ܗ̇ܝ ܕܐܦ ܗܘܬ . ܘܗܝܕܝܢ ܕܬܡܝܗܐ ܉ ܟܕ ܐܬܚ̣ܠܡ ܘܫ̇ܪܝ ܕܢܬܚ̇ܝܠ . ܫ̇ܪܝ ܦܓܪܗ ܕܢܬܩ̣ܠܦ ܩ̈ܠܦܐ ܥܒ̈ܝܬܐ ܉ ܡܢ ܛܦܪ̈ܘܗܝ̣ ܥܕܡܐ ܠܩܕܠܗ . ܘܟܕ ܡܥܩܝܢ ܟܠܗܘܢ : ܕܕܠܡܐ ܟܕ ܡܗܠܟ ܗ̣ܘ ܩܘܠܦܐ ܢܚ̇ܒܠ ܐܦ ܠܦܪܨܘܦܗ ܉ ܬܘܒ ܟܕ ܚܦܝܛܐܝܬ ܐܬܟ̇ܫܦ ܘܨ̇ܠܝ ܗ̣ܘ ܐܒܐ ܦܛܪܘܣ ܉ ܠܐ ܡܟܝܠ ܢܥܒ̣ܪ ܠܩܕܠܗ . ܟܕ ܐܬܚ̣ܠܡ ܕܝܢ ܉ ܗ̣ܘܐ ܦܓܪܗ ܘܒܣܪܗ ܉ ܐܝܟ ܕܫܒܪܐ ܕܝܠܝܕ ܗܫܐ . ܘܒܪܬ ܩܠܗ ܗܟܢܐ ܠܐ ܝܕܝܥܐ ܗܘܬ ܉ ܐܝܟ ܕܠܐ ܢܫܟܚ ܕܡܕܡ ܕܓܪܝܕ ܘܝ̣ܕܝܥ ܢܡ̣ܠܠ . ܟܕ ܡ̇ܢܥ ܕܝܢ ܚܕ ܡܢ ܥܐ̈ܕܐ ܝܕܝܥ̈ܐ ܉ pb. 42 ܡܦܝܣ ܗܘܐ ܠܗ ܗ̣ܘ ܐܒܐ ܦܛܪܘܣ : ܐܝܟ ܕܡܢ ܦܠܝܪܦܘܪܝܐ ܐܠܗܝܬܐ ܆ ܕܢܥ̣ܒܕ ܠܗܘܢ ܩܘܪܒܢܐ ܩܕܝܫܐ . ܐܫܬܘܝܘ ܗܘܘ ܓܝܪ ܬܪ̈ܝܗܘܢ ܠܐܝܩܪܐ ܕܟܗܢܘܬܐ . ܗ̣ܘ ܕܝܢ ܛܘܒܢܐ ܦܛܪܘܣ ܉ ܘܠܪܝܫܘܬ ܟܗܢܘܬܐ . ܗ̣ܘ ܕܝܢ ܟܕ ܟܐܢܐܝܬ ܡܫܬ̣ܐܠ ܗܘ̣ܐ ܐܝܟ ܠܐ ܡܲܠܠܐ ܘܐܝܟ ܡ̇ܢ ܕܠܐ ܡܨ̣ܐ ܗܘܐ ܉ ܟܬܪ ܗ̣ܘ ܐܒܐ ܦܛܪܘܣ̣ ܟܕ ܡܦܝܣ ܘܡܚ̇ܦܛ . ܟܕ ܐܡ̇ܪ̣ ܕܠܐ ܐܠܨܐ ܕܬܩܥܐ . ܐܠܐ ܒܓܘ ܠܒܐ ܫܡ̇ܠܐ ܠܨ̈ܠܘܬܐ . ܘܟܕ ܫܬܝܩܝܢ ܚܢܢ ܓܝܪ̣ ܫܡ̇ܥ ܐܠܗܐ . ܟܕ ܕܝܢ ܐܬܥ̣ܨܝ̣ ܐܬܬܦܝܣ . ܘܟܕ ܩܡ ܩܕܡ ܡܕܒܚܐ ܩܕܝܫܐ : ܘܓܪܝܕܐܝܬ ܘܝܕܝܥܐܝܬ ܐܡ̣ܪ ܠܘܬ ܥܡܐ ܫܠܡܐ ܠܟܠܟܘܢ ܉ ܘܗܟܢܐ ܠܟܠܗ ܩܘܪܒܐ ܩܕܝܫܐ ܫܡܠܝ . ܘܟܕ ܡܢܕܪܝܫ ܢܣ̣ܒ ܡܢ ܐܠܗܐ ܒܪܬ ܩܠܗ ܩܕܡܝܬܐ : ܐܝܟ ܗ̇ܘ ܕܠܐ ܡܡܬܘܡ ܐܬܟ̣ܪܗ ܆ ܟܬܪ ܘܡܢ ܒܬܪܟܢ ܫܦܝܪ ܡܡܠܠܐ ܟܠܗ ܙܒܢܐ ܕܫܪܟܐ ܀ ܒܙܒܢ ܗܢܐ ܛܘܒܢܐ ܝܘܚܢܢ . ܟܕ ܒܚܙܘܐ ܗ̣ܘܐ ܟܠܗܘܢ ܝܘܡ̈ܬܐ ܉ ܬ̈ܠܬܐ ܫ̇ܡܠܝ ܒܗ̇ܘ ܚܙܘܐ . ܟܕ ܥܡ ܐܢܫ̣ ܣܟ ܠܐ ܡܠܠ . ܚ̇ܙܐ ܗܘܐ ܕܝܢ ܠܡܐܬܝܬܐ ܕܚܝܠܬܐ ܘܫܒܝܚܬܐ ܕܬܪ̈ܬܝܢ ܕܡܪܢ . ܟܕ ܫܡܝܐ ܡܢ ܫܠ̣ܝ ܦܬܝܚܝܢ ܗܘܘ ܉ ܘܠܩܪ̈ܢܬܐ ܕܡ̈ܙܥܩܢ . ܠܪ̈ܥ̣ܠܐ ܕܬܒܝܠ . ܠܫܘܚܠܦ ܐܣ̈ܛܘܟܣܐ ܐܘܟܝܬ ܚܘ̇ܠܦܐ . ܠܟܠܡܕܡ ܕܡ̣̇ܠܐ ܢܘܗ̣ܪܐ ܘܪܗܝܒܘܬܐ ܕܠܘܚܝ̣ܐ ܘܙܘܥܬܐ̣ ܘܫܓܘܫܝܐ . ܠܡ̈ܠܐܟܐ ܕܩ̇ܕܡܝܢ ܪܗ̇ܛܝܢ . ܘܠܛܟ̈ܣܐ ܩ̈ܕܡܝܐ ܕܚ̈ܝܠܘܬܐ ܫ̇ܡ̈ܝܢܐ . ܠܡ̈ܠܐܟܐ . ܠܪ̈ܝܫܝ ܡܠܐܟ̈ܐ . ܠܫܘ̈ܠܛܢܐ . ܠܡܪ̈ܘܬܐ . ܠܫܘ̈ܒܚܐ . ܠܛܟܣ̈ܐ ܕܫ̈ܠܝܚܐ ܩ̈ܕܝܫܐ . ܕܢܒ̈ܝܐ . ܕܣܗ̈ܕܐ . ܕܟ̈ܐܢܐ . ܠܟܪ̈ܘܒܐ . ܠܣܪ̈ܦܐ . ܘܒܬܪ ܟܠܗܘܢ . ܠܐܬ̇ܐ ܣܓܝܕܬܐ pb. 43 ܘܦܪܘܩܝܬܐ ܕܨܠܝܒܐ ܡܐܪܢܝܐ . ܘܠܗ ܠܡܪܝܐ ܦܪܘܩܐ ܘܡܫܝܚܐ̇ . ܕܡܙܕܝܚ ܘܐܬ̇ܐ ܥܡ ܬܫܒܘܚܬܐ ܐܒܗܝܬܐ . ܘܚܝܠܐ ܠܐ ܡܬܡܠܠܢܐ . ܠܟܘܪ̈ܣܘܬܐ ܕܡܛܝܒܝܢ . ܘܠܒܝܬ ܕܝܢ̣ܐ ܐܠܗܝܐ ܘܕܚܝ̣ܠܐ . ܗ̇ܘ ܕܡܢ ܩܕܝܡ ܘܙܒ̈ܢܝܢ ܣܓܝ̈ܐܢ ܒܝܕ ܢܒ̈ܝܐ ܩ̈ܕܝܫܐ ܇ ܘܡܢܗ ܕܕܝ̇ܢܐ ܘܦܪܘܩܐ ܩ̇ܕܡ ܐܣܬ̇ܒܪ ܠܢ ܠܣܗܕܘܬܐ . ܚ̇ܙܐ ܗܘܐ ܕܝܢ ܉ ܕܚܕ ܒܠܚܘܕ ܡܕܒܚܐ ܕܩܐ̇ܡ ܥܠ ܐܪܥܐ ܉ ܕܒܟܠܡܕܡ ܕܡ̇ܐ ܠܗ̇ܘ ܕܥܕܟܝܠ ܘܗܫܐ ܢܛܝܪ ܠܘܬܢ ܇ ܕܥܠܘܗܝ ܬܪ̈ܝܗܘܢ ܡܫܡܫܝܢ ܗܘܘ . ܘܠܘܬܗ̣ ܣܘܓܐܐ ܕܕܝܪ̈ܝܐ ܩ̈ܕܝܫܐ ܕܚܕܪ̈ܘܗܝ ܩܝ̇ܡܝܢ ܉ ܘܟܠܚܕ ܡܢܗܘܢ ܐܚܝܕ ܚܘܛܪܗ . ܘܗܐ ܡܢ ܫܠ̣ܝܐ ܩ̈ܠܐ ܕܩܪ̈ܢܬܐ ܘܫ̈ܓܘܫܝܐ ܕܐܣ̈ܛܘܟܣܐ̣ ܘܐܝܟ ܕܡܘܬܐ ܕܥ̈ܢܢܐ ܕܦܪ̈ܚܢ ܇ ܘܚ̈ܛܦܢ ܡܢ ܗ̇ܘ ܡܕܒܚܐ ܠܗܠܝܢ ܩ̈ܕܝܫܐ ܕܩܝ̇ܡܝܢ ܠܘܬܗ̣ ܠܐܘܪܥܗ ܕܡܪܢ . ܟܕ ܫ̇ܡܠܝ ܗܟܝܠ ܬܠܬܐ ܝܘܡ̈ܬܐ ܒܚܙܘܐ ܕܐܝܟ ܗܢܐ ܇ ܘܚ̣ܙܐ ܪ̈ܐܙܐ ܐܚܪ̈ܢܐ ܣ̈ܓܝܐܐ ܕܠܐ ܫܠܝܛ ܠܒܪܢܫܐ ܕܢܡܠܠ ܉ ܒܬܪ ܗܠܝܢ ܟܕ ܐܬ̣ܐ ܠܘܬ ܢܦܫܗ ܉ ܟܬܪ ܟܕ ܬܘܝܪ ܐܝܟ ܬܠܬܝܢ ܝܘܡ̈ܬܐ . ܟܕ ܠܐ ܨ̇ܒܐ ܕܢܡܠܠ ܥܡ ܐܢܫ ܡܕܡ . ܡܐܠܘܢ ܕܝܢ̣ ܐܦܠܐ ܡܨܐ ܗܘܐ . ܟܠܗ ܓܝܪ ܬܡܢ ܐܝܬܘܗܝ ܗܘܐ ܒܬܪܥܝܬܗ ܉ ܘܠܐ ܡܟܝܠ ܥܠ ܐܪܥܐ ܣܒ̇ܪ ܗܘܐ ܕܥ̇ܡܪ . ܗ̣ܘܐ ܕܝܢ ܦܪܨܘܦܗ̣ ܐܝܟ ܦܪܨܘܦܐ ܕܡܠܐܝܟܐ . ܘܟܠܗ̇ ܕܡܘܬܗ ܐܚܪܬܐ ܐܝܬܝܗ̇ ܗܘܬ̣ ܡܢ ܗ̇ܝ ܐܢܫܝܬܐ . ܐܠܐ ܗܢܐ ܚܙܘܐ ܡ̇ܢ ܠܚܪܬܐ ܗ̣ܘܐ̣ ܒܬܪ ܙܒܢܐ ܣܓܝܐܐ . ܡܛܠ ܕܝܢ ܕܠܡܕܒܚܐ ܐܬܥ̇ܗܕܬ ܉ ܠܐ ܡ̇ܛܫܐ ܐܢܐ ܐܬܐ ܕܗ̣ܘܬ ܒܗ ܟܕ ܡܬܩ̇ܕܫ ܇ ܐܝܟ ܕܗ̣ܘ ܛܘܒܢܐ ܦܛܪܘܣ ܙܒ̈ܢܝܢ ܣܓܝ̈ܐܢ pb. 44 ܐܫܬ̇ܥܝ ܠܢ . ܟܕ ܫܢܝܘ ܓܝܪ ܡܢ ܒܬܪܟܝܢ ܒܙܒ̈ܢܐ ܕܡܪܕܘܬܐ ܟܠܩܝܕܘܢܝܬܐ : ܘܒܐܠܟܣܢܕܪܝܐ ܡܕܝܪܝܢ ܗܘܘ : ܬܡܢ ܥܒܕܘܗܝ ܠܗܢܐ ܡܕܒܚܐ ܩܕܝܫܐ . ܘܟܕ ܡܬ̇ܩܕܫ ܆ ܚ̣ܙܐ ܗ̣ܘ ܛܘܒܢܐ ܓܠܝܐܝܬ ܆ ܠܩܕܝܫܐ ܡܪܩܘܣ ܐܘܢܓܠܣܛܐ ܕܩܐ̇ܡ ܘܡ̇ܩܕܫ ܠܗ . ܘܡܛܠܗܕܐ ܬܕܡܪ̈ܬܐ ܕܐܝܟ ܗܠܝܢ ܘܚܝ̈ܠܐ ܣܓܝ̈ܐܐ ܘܐܣܘ̈ܬܐ ܒܐܝ̈ܕܘܗܝ ܫܡܠ̣ܝܬ̇ ܛܝܒܘܬܐ ܇ ܗܠܝܢ ܕܠܐ ܡ̣ܨܝܐ ܕܒܡܢܝܢܐ ܢܣܝܟ . ܘܡܛܠܬܗܝܢ ܘܠܐ ܚܝܠܐ ܐܝܬ ܠ̣ܢ ܘܠܐ ܙܒܢܐ ܕܒܐܝܕܐ ܒܐܝܕܐ ܢܐܡܪ . ܐܠܐ ܗܢܐ ܚܙܘܐ ܡ̇ܢ ܐܝܟ ܕܐܡ̇ܪܬ ܆ ܠܚܪܬܐ ܟܕ ܡܕܝܪܝܢ ܒܐܠܟܣܢܕܪܝܐ ܇ ܘܚܠܦ ܐܘܪܬܘܕܘܟܣܝܐ ܪܕܝܦܝܢ ܐܬܓܠܝ . ܚܢܢ ܕܝܢ ܟܕ ܫܘܘܕܝܢ ܡܫ̇ܡܠܝܢ ܚܢܢ ܆ ܢܦ̣ܢܐ ܠܐܝܟܐ ܕܢܦ̣ܩܢܢ ܡܢ ܬܫܥܝܬܢ . ܟܕ ܡ̇ܠܦܝܢ ܚܢܢ ܥܠܬܐ ܗ̇ܝ ܕܐܘܒ̣ܠܬ ܐܢܘܢ ܠܥܘܡܪܐ ܗ̇ܘ ܕܒܝܢܬ ܓܙܐ ܠܡܝܘܡܐ ܇ ܐܝܟܐ ܕܟܕ ܥܡ̣ܪܘ ܐܬܕܒ̣ܪܘ ܒܩܛܝܪܐ ܕܢܐܬܘܢ ܠܟܗܢܘܬܐ . ܗ̣ܝ ܗܟܝܠ ܡܕܝܢܬܐ ܩܕܝܫܬܐ ܐܘܪܫܠܡ ܆ ܟܕ ܗܟܢܐ ܩܒ̣ܠܬ̇ ܕܬܬ̣ܒܢܐ ܡܢܕܪܝܫ : ܡܢ ܩܘܣܛܢܛܝܢܘܣ ܡ̇ܠܟܐ ܟܪܝܣܛܝܢܐ : ܘܙܥܘܪܝܬ ܒܢ̈ܝ ܐܢܫܐ ܘܕܠܐ ܫܘܪܐ ܐܝܬܝܗ̇ ܗܘܬ ܥܕܟܝܠ ܒܫܘܪܝܐ : ܟܕ ܫܘܪܐ ܩܕܡܝܐ ܐܣܬ̣ܕܪ ܡܢ ܪ̈ܘܡܝܐ ܆ ܠܓܡܪ̣ ܩܠܝܠ ܒ̈ܬܐ ܘܥܡܘ̣̈ܐ ܐܝܬ ܗܘܐ ܒܗ̇ . ܟܕ ܒ̇ܥܝܢ ܗܟܝܠ ܗܠܝܢ ܪ̈ܝܫܝ ܟܗ̈ܢܐ ܘܐܦܝܣܩܘܦ̈ܐ ܕܗ̣ܘܘ ܒܬܪܟܝܢ ܒܐܘܪܫܠܡ : ܕܣܘܓܐܐ ܕܥܡܘܪ̈ܐ ܢܥ̣ܡܪܘܢ ܒܡܕܝܢܬܐ : ܘܣܘܓܐܐ ܕܒܢܝ̈ܢܐ ܢܬ̣ܒܢܘܢ ܆ ܝܗ̣ܒܘ ܫܘܠܛܢܐ ܠܟܠ ܕܨ̇ܒܐ ܘܡ̣ܨܐ ܆ ܕܒܐܝܕܐ ܕܗ̣ܝ ܡܢܬܐ ܕܡܕܝܢܬܐ : ܟܠ ܕܘܟܬܐ pb. 45 ܕܫܦܪܐ ܠܗ : ܢܲܣܒ ܡܓܢ ܕܠܐ ܛܝ̈ܡܐ̣ ܘܢܒ̣ܢܐ ܒܗ̇ ܡܥܡܪܐ . ܗܝܕܝܢ ܗܟܝܠ ܐܦ ܛܘܒܢܐ ܦܛܪܘܣ : ܠܥܠ ܠܘܬ ܨܗܝܘܢ ܩܕܝܫܬܐ ܆ ܒܗ̇ܘ ܕܡܬ̣ܩܪܐ ܡܓܕܠܐ ܕܕܘܝܕ ܢܒܢ̣ܐ ܓܒ̣ܐ ܠܗ ܕܘܟܬܐ ܆ ܘܒܢ̣ܐ ܒܗ̇ ܕܝܪܐ . ܗ̇ܝ ܕܐܦ ܗܫܐ ܥܕܟܝܠ ܡܬܩܪܝܐ ܕܐܝܒܪ̈ܝܐ . ܘܣܝ̣ܡܐ ܡܢ ܣܡܠܐ ܇ ܡܐ ܕܐ̇ܬܝܢ ܠܨܗܝܘܢ ܩܕܝܫܬܐ ܇ ܡܢ ܬܪܥܐ ܕܬܪ̈ܝܢ ܕܝܠܗ ܕܡܓܕܠܐ . ܘܒܗ̇ ܥܡ̇ܪ ܗܘܐ ܒܫ̣ܠܝܐ̣ ܥܡ ܝܘܚܢܢ ܒܪ ܫܠܝܘܬܗ . ܐܬܐ ܕܝܢ ܕܓ̣ܕܫܬ̇ ܬܡܢ . ܟܕ ܒ̇ܢܝܢ ܠܗ̇ ܠܕܘܟܬܐ̣ ܠܐ ܥ̇ܒܪ ܐܢܐ . ܐܝܬܝܗ̇ ܕܝܢ ܗܕܐ ܆ ܐܢܫ ܡܢ ܝܕܝ̈ܥܐ ܕܩܠܝܪܘܣ ܫܒܒܐ ܗܘܐ ܠܗܘܢ . ܗ̇ܘ ܕܐܦ ܗ̣ܘ ܟܕ ܫܩ̣ܠ ܕܘܟܬܐ ܇ ܥܒ̣ܕ ܒܢܝܢܐ ܬܡܢ . ܟܕ ܗ̣ܘܐ ܕܝܢ ܚܪܝܢܐ ܡܛܠ ܬܚܘܡܐ ܐܝܟܙܢܐ ܕܓܕ̇ܫܐ ܠܫܒ̈ܒܐ ܆ ܗ̣ܘ ܝܘܚܢܢ ܐܘܢܘܟܣܐ ܟܕ ܐܫܬ̣ܟܚ ܠܒܪ ܠܘܬ ܦܥ̈ܠܐ ܆ ܡܦܝ̣ܣ ܗܘܐ ܢܝ̣ܚܐܝܬ ܘܡܟܝܟܐܝܬ ܠܗ̇ܘ . ܕܐܝܟ ܗܢܐ ܐܝܬܘܗܝ ܗܘܐ ܥܝ̇ܕܗ . ܕܒܡܟܝܟܘܬܗ ܕܡܘܫܐ ܡܬܕܡܐ ܗܘܐ . ܗ̇ܘ ܕܝܢ ܕܡܲܥܘܠ ܗܘܐ ܆ ܐܝܟ ܗ̇ܘ ܕܩܫ̈ܝܬܐ ܚ̣ܫ ܆ ܥܠ ܕܣܟ ܐܡ̣ܪ ܠܩܘܒܠܗ . ܫ̇ܩܦܗ ܥܠ ܦܟܗ ܚܲܝܠܬܢܐܝܬ ܠܗ ܠܛܘܒܢܐ . ܟܕ ܐܬܕܡܝ ܠܡܫܡܫܢܗ ܕܩܝܦܐ . ܗ̣ܘ ܕܝܢ ܟܕ ܒܠ̣ܥ̣ ܘܣ̇ܓܝ ܟܐ̣ܒ ܠܗ ܆ ܟܕ ܡܕܡ ܣܟ ܠܐ ܦܲܢܝ : ܐܠܐ ܕܫܒ̣ܩ ܠܦܥ̈ܠܐ ܘܠܗ̇ܘ ܟܕ ܡܠܐ ܚܡ̣ܬܐ : ܥ̣ܠ ܠܘܬ ܐܒ̇ܐ ܦܛܪܘܣ ܠܓܘ ܆ ܟܕ ܠܦܟܗ ܠܒܝ̣ܟ ܒܐܝܕܗ ܘܡܒ̇ܓܢ . ܐܝܬܝܗ̇ ܗܘܬ ܕܟܐܒܐ ܗ̇ܝ ܡܚ̣ܘܬܐ . ܟܕ ܣܡ̣ܘ ܕܝܢ ܬܪ̈ܝܗܘܢ ܒܘܪܟܐ ܆ ܩܘܒ̇ܠ ܛܝܒܘܬܐ ܡ̇ܘܕܝܢ ܗܘܘ ܠܡܪܢ ܇ ܗ̇ܘ ܕܐܫ̣ܘܝ ܐܢܘܢ ܠܫܘܬܦܘܬܐ ܕܫܘ̈ܩܦܘ . ܘܟܕ ܡܕܡ ܠܐ ܐܡ̣ܪ ܠܘܬ ܗ̇ܘ : ܘܗܠܝܢ ܕܒ̇ܢܝܢ ܥܠ̣ܘ ܡܢ pb. 46 ܥܒ̇ܕܗܘܢ ܆ ܐܬܛ̣ܝܒܘ ܕܢܫ̇ܢܘܢ ܘܢܐܙܠܘܢ ܡܢ ܗ̇ܝ ܕܘܟܬܐ . ܘܠܨܦܪܗ ܕܝܘܡܐ ܐܚܪܢܐ̣ ܗ̇ܘ ܣܦܝܦܐ ܐܬܩ̣ܒܪ ܡܝ̣ܬܐ ܆ ܟܕ ܠܝܬ ܗܘܐ ܠܗ ܩܕܡ ܗܟܢ ܡܕܡ ܕܒܝ̣ܫ . ܐܝܟܢܐ ܕܬܬܝ̣ܕܥ ܗܕܐ ܠܟܠܗܘܢ ܥ̇ܡܘܪ̈ܝܗ̇ ܕܐܘܪܫܠܡ ܆ ܕܡܛܠ ܨܥܪܐ ܕܗ̣ܘܐ ܠܗܠܝܢ ܩܕܝ̈ܫܐ ܆ ܗ̣ܘ ܕܝ̇ܢܐ ܐܠܗܐ̣ ܠܐ ܐܓ̣ܪ ܪܘܚܗ . ܗ̇ܘ ܕܒܟܠܙܒܢ ܡܥ̇ܕܪ ܗܘܐ ܠܗܘܢ . ܟܕ ܩܘܝܘ ܗܟܝܠ ܬܪ̈ܝܗܘܢ ܒܠܚܘܕܝܗܘܢ ܒܗ̇ܝ ܕܘܟܬܐ : ܘܐܝܬ ܗܘܐ ܠܗܘܢ ܥܕܟܝܠ ܟܣܦܐ ܕܦܫ̣ ܠܗܘܢ : ܡܢ ܗ̇ܘ ܕܐܫܟ̣ܚܘ ܕܟܕ ܢ̇ܦܩܝܢ ܢܣ̣ܒܘܢ . ܟܕ ܡܢ ܟܕܘ ܣܘܓܐܣ ܒܟܠ ܕܘܟ ܠܕܝܪ̈ܝܐ ܩܕܝܫ̈ܐ ܘܠܡܣܟ̈ܢܐ ܦܲܠܓܘ . ܐܬܚ̇ܫܒܘ ܕܒܗ̇ܘ ܕܦ̣ܫ̣ ܬܐܓܘܪܬܐ ܛ̇ܒܬܐ ܢܬܬ̇ܓܪܘܢ . ܘܠܐܝܟܣܢܝ̈ܐ ܘܠܡܣܟ̈ܢܐ ܕܡܢ ܟܠܕܘܟ ܐ̇ܬܝܢ ܠܣܓܕܬܐ ܕܕܘܟܝ̈ܬܐ ܩܕܝ̈ܫܬܐ ܆ ܢܩ̇ܒܠܘܢ ܘܢܢܝܚ̣ܘܢ . ܟܕ ܣܡ̣ܘ ܗܟܝܠ ܚܫ̈ܚܬܐ ܣ̇ܦܩܐܝܬ ܆ ܡܩ̇ܒܠܝܢ ܗܘܘ ܐܝܟܣ̈ܢܝܐ ܐܒܪܗܡܐܝܬ : ܗܠܝܢ ܐܝܟܣ̈ܢܝܐ ܘܬܘ̈ܬܒܐ . ܘܕܠܐ ܡܢ̇ܣܝܢ ܠܓܡܪ ܒܬܫ̈ܡܫܬܐ ܕܐܝܟ ܗܠܝܢ . ܐܝܟܢܐ ܕܬܓ̣ܕܫ ܙܒܢ̈ܝܢ ܣܓܝ̈ܐܢ . ܕܐܦ ܥܣܪ̈ܐ ܦܬܘܪ̈ܐ ܒܚܕ ܝܘܡܐ ܢܗܘܐ ܐܝܬ ܠܗܘܢ . ܘܝܬܝܪܐܝܬ ܒܥܐܕ̈ܐ ܝܕܝܥ̈ܐ . ܘܟܕ ܕܐܝܟ ܗܟܢ ܐܝܬܝܗܘܢ ܆ ܗ̣ܢܘܢ ܒܠܚܘܕܝܗܘܢ ܡܫ̇ܡܫܝܢ ܗܘܘ ܠܗܘܢ . ܟܕ ܒܘ̈ܬܐ ܢ̇ܦܩܝܢ ܗܘܘ ܗ̣ܢܘܢ . ܙܟ̇ܝܐ ܗܘܬ ܓܝܪ ܠܡܚ̣ܝܠܘܬܐ ܕܟܝܢܐ ܚܘܝܚܘܬܐ ܕܢܦܫܐ . ܘܚܘܒܐ ܕܡܫܝܚܐ ܕܡܢܗ ܡܬܚ̇ܝܠܝܢ ܗܘܘ . ܘܡܬܒ̇ܝܐܝܢ ܗܘܘ ܒܬܕܡܘܪܬܐ . ܘܒܕܓܘܢ ܒܙܒܢ ܟܕ ܟܢ̣ܫܐ ܕܐܝܟܣ̈ܢܝܐ ܐܬܟ̇ܢܫܘ ܠܘܬܗܘܢ ܆ ܚܣ̣ܪ ܠܗܘܢ ܣܘܢܩܢܐ . ܘܟܕ ܙܲܒܢܐ ܐܠܝ̣ܨ ܗܘܐ ܆ ܒܟܪܝܘܬܐ ܗ̣ܘܘ . ܒܠܒܗܘܢ ܪܐܙܢܐܝܬ ܡ̇ܙܥܩܝܢ ܗܘܘ ܠܘܬ ܐܠܗܐ ܆ ܟܕ ܡܬܢ̇ܟܦܝܢ ܗܘܘ ܡܢ ܫܚܩܐ ܕܫ̇ܚܩܝܢ ܗܘܘ ܐܝܟܣ̈ܢܝܐ . ܟܕ ܥܠ̣ܘ ܕܝܢ ܠܐܦܘܬܝܩܐ ܕܢܥ̇ܩܒܘܢ : ܕܕܠܡܐ ܡܕܡ ܫܪܟܢܐ ܡܢ ܚܫܚܬܐ ܐܬܛܥ̣ܝ ܘܦ̣ܫ : pb. 47 ܟܠܗܘܢ ܡܐܢ̈ܐ ܕܡܠܹܐ ܟܠܚܕ ܡܢܗܘܢ ܐܫܬ̣ܟܚ̣ ܐܕܫܐ ܗ̇ܘ ܕܡܢܩܕܝܡ ܐܝܬܘܗܝ ܗܘܐ ܕܝܠܗ . ܟܕ ܕܝܢ ܙܲܒܢܐ ܣܓܝܐܐ ܫܲܡܠܝܘ ܆ ܟܕ ܗܟܢܐ ܡܩ̇ܒܠܝܢ ܗܘܘ ܐܝܟܣܢܝ̈ܐ ܆ ܠܚܪܬܐ ܡܠ̣ܟ ܐܢܘܢ ܩܕܝܫܐ ܙܝܢܘܢ ܝܚܝܕܝܐ ܘܢܒܝܐ . ܗ̇ܘ ܕܐܝܬܘܗܝ ܗܘܐ ܬܠܡܝܕܐ ܕܪܒܐ ܣܝܠܘܢܐ . ܗ̇ܘ ܕܐܦ ܒܟܠܕܘܟ ܛܒܝ̣ܒ ܗܘܐ . ܕܬܘܒ ܢ̣ܥܠܘܢ ܠܥܘܡܪܐ ܆ ܘܝܬܝܪ ܢܬܕܪܫܘܢ ܒܝܕ ܫܘܥܒ̇ܕܐ ܘܡܟܝܟܘܬܐ : ܟܕ ܐܡ̇ܪ ܠܗܘܢ . ܕܗܫܐ ܕܥ̣ܒܕܬܘܢ ܩܘܒ̇ܠܐ ܕܐܝܟܣ̈ܢܝܐ ܆ ܬ̇ܘ ܡܟܝܠ ܦܠ̣ܘܚܘ ܕܝܪܝܘܬܐ . ܟܕ ܡܬܪܕܝܢ ܐܢܬܘܢ ܕܝܢ ܒܥܘܡܪܐ . ܗܕܐ ܓܝܪ ܐܝܬܝܗ̇ ܕܝܬܝܪ ܡܘܬܪܐ . ܠܗܠܝܢ ܕܥܕܟܝܠ ܛܠܝ̈ܐ ܐܝܬܝܗܘܢ ܒܩܘܡܬܐ . ܟܕ ܥܠ̣ܘ ܗܟܝܠ ܠܚܕ ܡܢ ܥܘܡܪ̈ܐ ܩܕܝܫ̈ܐ̣ ܒܟܠܗ̇ ܡܫܬ̇ܡܥܢܘܬܐ ܘܫܘܥܒܕܐ ܘܢܙܝܪܘܬܐ ܡܕܒܪܝܢ ܗܘܘ ܢܦܫܗܘܢ ܆ ܐܝܟܢܐ ܕܐ̇ܟܠܩܪܨܐ ܟܕ ܠܐ ܣ̇ܝܒܪ ܠܚܬܝܬܘܬܐ ܕܥ̇ܢܘܝܘܬܗܘܢ ܆ ܐܬܛܲܟܢ ܕܢܲܚܬ ܐܢܘܢ ܡܢ ܙܢ̣ܐ ܕܥܢܘܝܘܬܗܘܢ ܘܕܚܘܝܚܘܬܗܘܢ . ܟܕ ܡܬܦܲܪܣ ܠܗܘܢ ܢܣܝܘ̈ܢܐ ܡܦܬ̈ܟܐ . ܐܦ ܕܝܢ ܒܚܕ ܡܢ ܝܘ̈ܡܬܐ . ܟܕ ܩ̇ܐܡ ܒܓܘܕܐ ܘܡܙܲܡܪ ܥܡ ܐܚ̈ܐ ܐܒ̇ܐ ܦܛܪܘܣ ܆ ܚܲܘܝ ܠܗ ܩܕܡܘܗܝ ܐܢܬܬܐ ܕܫܠܝ̣ܚܐ̣ ܘܣ̇ܓܝ ܦܐܝܐ . ܗ̣ܘ ܕܝܢ ܟܕ ܒܠܚܘܕܘܗܝ ܚ̣ܙܐ ܠܦܢܛܣܝܐ : ܘܠܗ̇ ܠܚܙܬܐ ܛܲܐܡܘܬܐ ܚܫ̣ܒ ܆ ܚ̇ܦܝ ܐܦܘ̈ܗܝ . ܟܕ ܠܟ̣ܐ ܘܠܟ̣ܐ ܡܬܗ̇ܦܟ ܗܘܐ . ܟܕ ܡܬܕܡܪܝܢ ܕܝܢ ܐܚ̈ܐ ܘܡܬܦ̇ܫܟܝܢ ܕܡܢܐ ܗܝ ܟܝ ܐܝܬܝܗ̇ ܥ̣ܠܬܐ ܆ ܩܥ̣ܐ ܒܩܠܐ ܪܡܐ ܟܕ ܐܡ̇ܪ . ܡܪܢ ܝܫܘܥ̣ ܐܪܝ̣ܡ ܡܢ ܩܕܡ ܥܝܢ̈ܝ ܆ ܗܕܐ ܕܡܘ̣ܬܐ ܫܟܝܪܬܐ ܘܛ̇ܢܦܬܐ . ܘܢܕܝܕܘܬܐ ܕܗܕܐ ܦܐܢܛܣܝܐ ܆ ܘܫܒܘܩܝܢܝ ܠܘܬ ܢܦܫܝ . ܟܕ ܫܡ̣ܥ ܕܝܢ ܗ̣ܘ ܒܝ̣ܫܐ ܫܡܗ ܕܦܪܘܩܢ ܆ ܡܚܕܐ ܠܐ ܡܬܚܙܝܢܐ ܗ̣ܘܐ . ܟܕ ܥܒ̣ܕܘ ܕܝܢ ܙܲܒܢܐ ܒܥܘܡܪܐ ܐܝܟ ܡܠ̣ܟܐ ܕܩܕܝܫܐ ܙܝܢܘܢ ܆ ܘܬܘܒ ܒܝܕ ܝܕܥܬܗ ܦܢ̣ܘ pb. 48 ܠܕܝܪܗܘܢ ܇ ܘܒܡܕܝܢܬܐ ܩܕܝܫܬܐ ܒܫܲܠܝܘܬܐ ܥ̇ܡܪܝܢ ܗܘܘ . ܟܕ ܠܐ ܡܟܝܠ ܡ̇ܢ ܒܗ̇ ܒܕܡܘܬܐ ܡܩ̇ܒܠܝܢ ܗܘܘ ܐܝܟܣܢ̈ܝܐ . ܐܘܦ̣ܝ ܗܘܐ ܠܗ ܓܝܪ ܗ̇ܘ ܟܣܦܐ̣ ܟܕ ܫܦܝܪ ܐܬܦܲܪܢܣ . ܒܥ̇ܢܘܝܘܬܐ ܕܝܢ ܪܒܬܐ ܘܒܕܘܒܪ̈ܐ ܩܫܝ̈ܐ ܇ ܗ̣ܢܘܢ ܠܗܘܢ ܫܚܩܢܢ ܗܘܘ . ܐܠܐ ܠܐ ܐܫܬ̣ܒܩ ܕܣ̇ܓܝ ܙܲܒܢܐ ܬ̇ܡܢ ܥܘܡܪܗܘܢ ܢܗܘܐ . ܐܘܕܘܩܝܐ ܡܲܠܟܬܐ ܗ̇ܝ ܕܐܝܬܝܗ̇ ܗܘܬ ܐܢܬܬܗ ܕܡܲܠܟܐ ܡܗܝܡܢܐ ܬܐܘܕܘܣܝܘܣ ܙܥܘܪܐ : ܟܕ ܛܢ̣ܢܐ ܫܩ̣ܠܬ̇ ܕܡܐܠܢܝܐ ܗ̇ܝ ܕܩܲܕܡܬ̇ ܐܬܐ̇ܡܪܬ̇ ܗܘܬ ܡܢܢ ܆ ܐܬܪܓ̣ܪܓܬ̇ ܐܦ ܗ̣ܝ ܠܫܲܠܝܘܬܐ ܘܠܥܡܘܪܝܐ ܕܒܡܕܝܢܬܐ ܩܕܝܫܬܐ . ܐܝܟ ܡ̇ܢ ܕܬܗܘܐ ܩܲܪܝܒܐ ܆ ܕܗ̣ܝ ܒܩܢܘܡܗ̇ ܬܗܘܐ ܣ̇ܓܕܐ ܠܚܫ̈ܐ ܦܪ̈ܘܩܝܐ ܕܚܠܦܝܢ ܇ ܕܡܫܝܚܐ ܡܲܠܟܐ ܕܬܫܒܘܚܬܐ . ܟܕ ܕܝܢ ܡܲܠܟܐܝܬ ܡܙܕܝܚܐ : ܒܝܕ ܟܠܗܝܢ ܡܕܝܢ̈ܬܐ ܥܒ̣ܕܬ̇ ܐܘܪܚܐ ܆ ܘܠܡܕܝܢܬܐ ܩܕܝܫܬܐ ܗ̇ܝ ܕܪܐܓ̇ܐ ܗܘܬ ܐܬ̣ܬ̇ ܆ ܘܠܣܓܕܬܐ ܐܫܬ̣ܘܝܬ̇ . ܟܕ ܝܠܦ̣ܬ̇ ܕܝܢ ܕܐܒܐ ܦܛܪܘܣ ܬ̇ܡܢ ܥ̇ܡܪ ܆ ܒܥ̣ܬ̇ ܕܬܚ̣ܙܝܘܗܝ ܒܝܨܝܦܘܬܐ . ܐܝܟ ܡܪܒܝܢܬܗ ܕܒܪܚܡ̣ܬ̇ ܚܘܒܐ ܗܘ̣ܬ ܠܗ ܐܡܐ ܒܦܘܠܘܛܝܢ . ܗ̣ܘ ܕܝܢ ܩܕܡܝܐܝܬ . ܡܦܝ̣ܣ ܗܘܐ ܕܢܫܬ̣ܒܩ ܆ ܕܡܢ ܩܠܝܬܗ ܠܐ ܢܦ̣ܘܩ . ܡܛܠ ܕܢܣܝܘܢܐ ܕܐ̇ܢ ܗܘܐ . ܟܕ ܕܝܢ ܗ̇ܝ ܟܲܬܪܬ̇ ܟܕ ܐܡ̇ܪܐ : ܕܐܢ ܠܐ ܒ̇ܥܐ ܗ̣ܘ ܕܢܐ̣ܬܐ ܨܐܝܕܝܗ̇ : ܗ̣ܝ ܡܢܟܠܦܪܘܣ ܐܬ̇ܝܐ ܠܘܬܗ : ܟܕ ܥܬܝܕܐ ܕܡܥܒܪܬܐ ܡܢ ܬܡܢ ܬܥ̣ܒܕ ܠܘܬ ܨܗܝܘܢ ܩܕܝܫܬܐ . ܟܕ ܕܚ̣ܠ ܡܢ ܝܘܩܪ̈ܐ ܘܡܢ ܚܣܡܐ ܕܒܢܝ̈ܢܫܐ ܆ ܢܦ̣ܩ ܚܕܐ ܙܒܢ ܘܡܠܠ ܥܡܗ̇ . ܘܟܕ ܐܬܒܲܢܝܬ̇ ܒܗ ܡܛܠ ܢܝ̣ܚܘܬܗ ܣܓܝܐܬܐ : ܘܡܟܝܟܘܬܗ ܘܢܟܦܘܬܗ ܘܐܦ ܒܚܟܡܬܗ ܆ ܫܡ̣ܥ ܡܢܗ̇ ܆ ܕܛܘܒܝܟ ܒܪܝ ܆ ܡܛܠ ܕܛ̇ܒܬܐ pb. 49 ܓܒ̣ܬ ܠܟ . ܐܬܕܟܪܝܢܝ ܒܨܠܘ̈ܬܟ ܩܕܝܫ̈ܬܐ . ܗ̣ܘ ܕܝܢ ܥܢ̣ܐ ܘܐܡ̣ܪ ܠܗ̇ . ܐ̇ܝܕܐ ܦܪܪܝܣܝܐ ܐܝܬ ܠܗ ܠܚܛܝܐ̇ ܕܢܨ̇ܠܐ . ܗ̣ܝ ܕܝܢ ܐܡ̣ܪܬ̇ ܠܗ . ܚܛܗ̈ܝܟ̣ ܥܠ ܪܝܫܝ ܒܪܝ . ܘܗܟܢܐ ܟܕ ܦܢ̣ܐ ܠܩܠܝܬܗ ܒܫܠ̣ܝܐ ܐܝܬܘܗܝ ܗܘܐ . ܟܕ ܕܝܢ ܬܘܒ ܟܲܬܪܬ̇ ܟܕ ܡܬܝܐܝܒܐ ܕܬܐܬܐ ܠܘܬܗ ܆ ܡܚܕܐ ܪܗ̣ܛ ܠܘܬ ܩܕܝܫܐ ܙܝܢܘܢ ܢܒܝܐ ܗ̇ܘ ܕܩ̇ܕܝܡ ܐܡ̣ܝܪ . ܘܐܝܟ ܕܐܝܬ ܗܘܐ ܠܗ ܥܝ̇ܕܐ̣ ܓܠ̣ܐ ܠܗ ܚܘܫܒܘܗ̈ܝ . ܒܟܠ ܙܒܢ ܓܝܪ ܥܡܗ ܡܬܕܪܫ ܗܘܐ . ܫܡ̣ܥ ܡܢܗ ܆ ܫܲܘܙܒ̣ ܫ̇ܘܙܒ ܢܦܫܟ . ܗܟܢܐ ܗܟܝܠ ܟܕ ܐܬܬܦܝ̣ܣ ܠܡ̣ܠܟܗ . ܟܕ ܫܒ̣ܩ ܠܐܘܪܫܠܡ ܡܕܝܢܬܐ ܩܕܝܫܬܐ : ܘܕܝܪܗ ܫܒܩܗ̇ ܠܐܢܫ̈ܝܢ ܕܐܦ ܗ̣ܢܘܢ ܫܠܚ̣ܘ ܠܥܠܡܐ ܆ ܐܬ̣ܐ ܥܡ̣ܪ ܒܟܢܘܫܝܐ ܆ ܕܐܝܬ ܒܝܢ̈ܬ ܓܙܐ ܠܡܕܝܢܬܐ ܙܥܘܪܬܐ ܕܡܬܩܲܪܝܐ ܡܝܘܡܐ . ܕܡܠܹܐ ܗܘܐ ܒܗ̇ܘ ܙܲܒܢܐ ܆ ܣܓܝ̈ܐܐ ܓܒܪ̈ܐ ܩܕܝܫ̈ܐ ܕܝܪ̈ܝܐ̣ ܛܥܝ̣̈ܢܝ ܨܠܝܒܗܘܢ . ܐܝܬܝܗ̇ ܗܘܬ ܕܝܢ ܗ̣ܝ ܡܕܒܪܢܘܬܐ ܕܫܘܢܝܗ ܕܠܗ̇ܘ ܐܬܪܐ ܆ ܕܝܨܝܦܘܬܐ ܐܠܗܝܬܐ . ܕܐܠܗܐ ܗ̇ܘ ܚܟܝܡ ܒܟܠ ܘܝ̇ܨܘܦܐ ܕܢܦܫ̈ܬܢ . ܕܩܲܕܕܡ ܛܲܝܒ ܠܗ̇ܝ ܡܕܝܢܬܐ ܕܥܠ ܣܦܪ ܝܲܡܐ ܘܣ̇ܓܝ ܟܪܝܣܛܝܢܝܐ . ܪܝܫ ܟܗ̈ܢܐ ܘܐܦܝܣܩܘܦܐ ܕܫ̇ܘܐ ܠܗ̇ ܆ ܒܙܲܒܢܐ̣ ܝܬܝܪܐܝܬ ܕܡܪܕܘܬܐ . ܕܣܢ̣ܝܩ ܥܠ ܓܒܪܐ ܕܕܐܝܟ ܗܢܐ . ܡܥܕܪܢܐ ܕܕܚܠܲܬ ܐܠܗܐ . ܘܟ̇ܪܘܙܐ ܐܝܟܚܕܐ ܘܢ̇ܛܘܪܐ ܕܗܝܡܢܘܬܐ ܬܪܝ̣ܨܬ̇ ܫܘܒܚܐ . ܘܐܝܙܓܕܐ ܕܚܠܦ ܢܦܫ̈ܬܢ . ܕܐܝܬ ܠܗ ܦܐܪܪܝܣܝܐ ܣܓܝܐܬܐ ܠܘܬ ܡܪܢ . ܕܢܚ̇ܣܐ ܥܠ ܚܛܗ̈ܐ ܕܥܡܐ ܐܝܟ ܕܟܬܝ̣ܒ . ܘܕܡܹܨܐ ܕܢܚ̣ܫ ܚܠܦ ܡܚܝܠܘܬܢ . ܒܝܕ ܗ̇ܝ ܕܒܟܠܙܒܢ ܡܬܟ̇ܫܦ ܚܠܦܝܢ . ܟܕ ܗܟܢܐ ܗܟܝܠ pb. 50 ܒܗܢܐ ܟܢܘ̣ܫܝܐ ܥ̇ܡܪ ܗܘܐ ܆ ܐܡܝܢܐܝܬ ܐ̇ܬܐ ܗܘܐ ܥܡ ܝܘܚܢܢ ܒܪ ܩܠܝܬܗ ܠܘܬ ܙܝܢܘܢ ܩܕܝܫܐ ܇ ܕܒܗ̇ܘ ܙܒܢܐ ܥ̇ܡܪ ܗܘܐ ܒܟܦܪ ܣܥܪܬܐ ܩܪܝܬܐ . ܥܠ ܚܡܫܬܥܣܪ̈ ܡܝ̈ܠܐ ܡܢ ܓܙܐ . ܘܟܠܗܘܢ ܚܘܫܒ̈ܘܗܝ ܥܡܗ ܡܕܪܫ ܗܘܐ . ܘܬܘܒ ܝܬܝܪ ܚܡܝܡܐܝܬ ܡܬ̇ܪܨ ܗܘܐ ܐܘܪܚܐ ܕܡܝܬܪܘܬܐ ܕܒܐܠܗܐ . ܣ̇ܓܝ ܐܬܪܚ̣ܡ ܗܘܐ ܡܢܗ ܆ ܘܡܢ ܛܝܒܘܬܗ ܢ̇ܣܒ ܗܘܐ . ܡܫܬ̇ܥܐ ܗܘܐ ܗܟܝܠ ܗ̣ܘ ܛܘܒܢܐ . ܕܒܙܒܢ ܟܕ ܐ̇ܬܝܬ ܠܘܬܗ ܆ ܩ̣ܡ ܗܘܐ ܗ̣ܘ ܩܕܝܫܐ ܙܝܢܘܢ ܠܨܠܘܬܐ . ܘܟܕ ܐܬܦ̣ܢܝ ܠܘܬܝ ܆ ܐܡ̣ܪ ܠܝ̣ ܨܲܠܐ . ܘܟܕ ܐ̇ܢܐ ܫܲܬܝܩ ܐܢ̣ܐ ܆ ܬܘܒ ܐܬܦ̣ܢܝ ܘܐܡ̣ܪ ܠܝ̣ ܨ̣ܠܐ . ܘܙܒܢ̈ܬܐ ܕܬܠ̈ܬ ܒܗ̇ ܒܕܡܘܬܐ . ܟܕ ܕܝܢ ܐ̇ܬܕܡܪܬ ܘܪܬܚ̣ܬ ܒܗ̣ ܐܡ̇ܪܬ ܠܗ . ܫܒ̣ܘܩ ܠܝ ܡܪܝ ܆ ܐܒ̇ܐ . ܠܐ ܝ̇ܕܥ ܐܢܬ ܕܥܠܡܝܐ ܐ̇ܝܬܝ ܘܚܛܝܐ ܆ ܘܐܡ̣ܪ . ܐܝܢ . ܐܝܢ . ܫܒܘ̣ܩ ܠܝ . ܘܟܕ ܥܒ̣ܕ ܨܠܘܬܐ̣ ܝܬ̣ܒ . ܘܡܢ ܒܬܪ ܫܒ̈ܥܐ ܝܘܡ̈ܝܢ ܆ ܗ̣ܘܬ ܗܘܬ ܟܝܪܛܘܢܝܐ ܕܝܠܗ . ܘܒܐܝܢܐ ܙܢܐ . ܙܕ̇ܩ ܓܝܪ ܕܐܦܠܐ ܗܕܐ ܒܫ̣ܬܩܐ ܢܥܒ̣ܪ . ܟܕ ܥܕܟܝܠ ܥ̇ܡܪ ܗܘܐ ܗ̣ܘ ܒܡܕܝܢܬܐ ܩܕܝܫܬܐ : ܘܙܒ̈ܢܝܢ ܣܓܝ̈ܐܢ ܣܥ̣ܐ ܝܘܒܝܢܠܐܝܘܣ . ܗ̇ܘ ܕܗ̇ܝܕܝܢ ܐܦܝܣ ܐܝܬ̇ ܗܘܐ ܠܗ : ܕܟܝܪܘܛܘܢܝܣܐ ܢܥܒ̣ܕܝܘܗܝ : ܠܐ ܐܬܡ̣ܨܝ . ܟܕ ܐܠܗܐ ܡܣ̇ܬܪ ܗܘܐ ܠܗ . ܘܗܢܐ ܟܠܗ̣ ܟܕ ܟܢ̣ܫܐ ܡܫܬ̇ܡܠܐ ܗܘܐ ܒܨܗܝܘܢ ܩܕܝܫܬܐ . ܣܥ̣ܐ ܝܘܒܝܢܠܐܝܘܣ ܕܢܫܕܪ ܐܢܫ̈ܝܢ ܝܨ̈ܝܦܐ ܘܢܚ̣ܛܦܘܢܝܗܝ ܡܢ ܩܠܝܬܗ ܕܩܪܝܒܐ ܗܘܬ ܠܬ̇ܡܢ . ܘܟܕ ܥܬܝܕܝܢ ܗܘܘ ܕܢܐ̣ܬܘܢ ܆ ܐܬܚ̣ܙܝ ܠܗ ܡܠܐܝܟܐ ܘܐܡ̣ܪ ܠܗ . ܗܐ ܕܢܣ̣ܒܘܢܟ ܠܟܝܪܘܛܘܢܝܐ ܐ̇ܬܝܢ ܆ ܐܠܐ ܩܘܡ ܥܪܘ̣ܩ ܡܢ ܗܪܟܐ . ܘܟܕ ܗܟܢܐ ܥ̣ܪܩ ܆ ܝܬܝܪ ܝܨܝܦܐܝܬ ܢ̇ܛܪ ܗܘܐ ܢܦܫܗ . ܟܕ ܗܟܝܠ ܥܡ̣ܪ ܒܐܬܪܐ ܕܡܝܘܡܐ . ܐܦܝܣܩܘܦܐ pb. 51 ܐܝܬܘܗܝ ܗܘܐ ܗ̇ܝܕܝܢ ܕܗ̇ܝ ܕܘܟܬܐ ܦܘܠܘܣ ܒܪ ܐܚܘܗܝ ܕܝܘܒܝܢܠܐܝܘܣ . ܫܠܚ ܠܗ ܕܒܫܘܪܝܐ ܕܥܡܘܪܝܗ ܕܬܡܢ ܆ ܡܠܬܐ ܝܗ̣ܒ ܗܘܐ ܠܗ ܗ̣ܘ ܦܘܠܘܣ ܠܛܘܒܢܐ ܦܛܪܘܣ . ܕܬܒܥܗ ܗܘܐ ܕܠܐ ܢܣ̣ܝܡ ܥܠܘܗܝ ܐܝ̣ܕܐ . ܟܕ ܗܘܬ ܣܘܢܢܘܕܘܣ ܕܐܦܝܣ̈ܩܘܦܐ ܣܓ̈ܝܐܐ : ܒܕܘܟܪܢܐ ܕܒܩܛܘܪ ܣܗܕܐ ܫܦܝܪ ܙܟܘܬܐ ܆ ܠܚܕ ܡܢ ܗ̇ܢܘܢ ܓܠ̣ܐ ܪܐܙܐ . ܘܡܲܦܝܣ ܠܗ ܕܟܝܪܘܛܘܢܝܐ ܢܥܒ̣ܕ . ܗ̣ܘ ܕܝܢ ܟܕ ܢܣ̣ܒ ܥܡܗ ܡܥܕܪܢܐ ܠܛܘܒܢܐ ܐܝܪܝܢܝܘܢ ܪܝܫܕܝܪܐ ܗ̇ܘ ܕܥܘܡܪܐ : ܕܐܝܬܘܗܝ ܗܘܐ ܒܪ ܥܢܝ̣ܢܐ ܘܫܒܒܐ ܘܟܚܝܕܐ ܕܗܠܝܢ ܩܕܝܫ̈ܐ : ܒܝܕ ܗܢܐ̇ ܒܠܐ ܡ̇ܣܒܪܢܘܬܐ ܢܦ̣ܠ ܡܢܫ̣ܠܝ ܆ ܘܟܝܪ̈ܛܘܢܝܣܐ ܥܒ̣ܕ ܩܫ̈ܝܫܐ ܠܬܪ̈ܝܗܘܢ ܆ ܥܡ ܩܛܝܪܐ ܣܓܝܐܐ ܘܥܨܝܢܘܬܐ . ܗ̇ܝܕܝܢ ܟܕ ܐܬܥ̣ܗܕ ܦܛܪܘܣ ܆ ܐܣܬ̇ܟܠ ܠܩܕܝܡܘܬ ܝܕܥ̣ܬܐ ܘܢܒܝܘܬܐ ܕܩܕܝܫܐ ܙܝܢܘܢ . ܒܪܡ ܘܟܕ ܗܟܢܐ ܩܲܒܠ ܣܝ̇ܡ ܐܝ̣ܕܐ ܆ ܫܒ̈ܥ ܫ̈ܢܝܢ ܟܲܬܪ ܟܕ ܠܐ ܨ̇ܒܐ ܕܢܬܚ̇ܫܒ ܒܬܫܡܫܬܐ ܟܗܢܝܬܐ . ܥܕܡܐ ܕܐܦ ܠܐܝܩܪܐ ܕܐܦܝܣܩܘܦܘܬܐ ܐܫ̣ܬܘܝ ܆ ܒܙܒܢܐ ܕܡܪܕܘܬܐ ܘܕܥ̣ܒܘܪܝܐ ܕܒܟܠܩܝܕܘܢܐ . ܟܕ ܓܝܪ ܐܣܬ̇ܒܪ ܒܟܠܕܘܟ ܟܦܘܪܝܐ ܕܒܟܬܒܐ : ܕܟܠܗܘܢ ܗܠܝܢ ܐܦܝܣܩܘ̈ܦܐ ܡܪ̈ܘܕܐ : ܘܫܘܪܪܐ ܕܛܘܡܣܐ ܪܫܝܥܐ ܕܠܐܘܢ : ܘܚܘܕܬܐ ܕܝܘܠܦ̈ܢܐ ܥܢ̈ܬܐ ܕܢܣܛܘܪܝܘܣ : ܕܕܝܘܣܩܘܪܘܣ ܡ̇ܢ ܪܝܫ ܐܦܝܣܩܘ̈ܦܐ ܕܐܓܘܦܛܘܣ . ܘܛܲܢܢܐ ܕܫܪܪܐ ܘܡܬܟܬܫܢܐ ܕܚܠܦ ܕܚܠ̣ܬ̇ ܐܠܗܐ ܆ ܐܫ̣ܬܕܝ ܠܐܝܟܣܘܪܝܐ . ܥܕ ܠܐ ܨܒ̣ܐ ܕܢܫ̣ܠܡ ܠܪܘܫܥܐ . ܬܐܘܕܘܪܝܛܘܣ ܕܝܢ ܘܝܗ̣ܝܒܐ : ܗ̇ܢܘܢ ܕܡܢܗܘܢ ܕܗܠܝܢ ܕܗܐ ܡܢ ܟܕܘ . ܥܒ̣ܝܕܐ ܗܘܬ ܩܐܬܪܣܝܣ ܕܝܠܗܘܢ . ܘܡ̇ܚܪܡܝܢ ܡܛܠ ܓܠܝܘܬܐ ܕܪܘܫܥܗ ܆ ܕܠܐ ܕܝܢܐ ܐܬܩܒܠܘ . ܘܦܘܠܘܝܢܘܣ ܗ̇ܘ ܕܗ̣ܘܐ ܐܦܝܣ ܕܩܘܢܣܛܢܛܝܢܘܦܘܠ . ܕܡܛܠܬܗ̇ ܕܗܕܐ ܥܠ̣ܬܐ̣ ܗ̣ܘܬ ܩܬܐܪܣܝܣ ܕܝܠܗ . ܡܢ pb. 52 ܒܬܪ ܡ̇ܘܬܗ ܗܦ̣ܟܘ ܐܥܠ̣ܘܗܝ . ܘܝܘܒܝܢܠܐܝܘܣ ܕܝܢ ܗ̇ܘ ܕܡܬܐ̣ܡܪ ܪܝܫ ܟܗ̈ܢܐ ܕܐܘܪܫܠܡ : ܟܕ ܫܠ̣ܡ ܠܥܒ̇ܪ ܢܡܘܣܐ ܘܐܪܡ̣ܝ ܒܗ ܐܝ̣ܕܐ : ܘܠܡܢ̇ܬܐ ܕܝܗܘܕܐ ܡ̇ܫܠܡܢܐ ܩܲܕܡ ܝܲܩܪ ܆ ܦܢ̣ܐ ܥܡ ܙܲܘܚܐ ܣܓܝܐܐ . ܟܕ ܛ̇ܒ ܩܕܡ ܕܢܣܹܩ ܠܣܘܢܢܘܕܘܣ̣ ܐܣܠܝ ܠܗ̇ܘ ܕܡܬܐ̣ܡܪ ܛܘܡܣܐ ܕܠܐܘܢ . ܘܠܪܘܫܥܐ ܕܒܗ ܒܲܙܚ . ܘܣܲܗܕ ܠܟܠܗܘܢ ܩܠܝܪ̈ܝܩܘ ܘܠܕܝܪ̈ܝܐ ܕܒܦܠܣܛܝܢܝ ܟܕ ܐܡ̇ܪ . ܕܝܘܕܝܬܐ ܐܝܬܝܗ̇ ܘܕܣܝܡܘܢ ܚܲܪܫܐ̇ ܬܪܥܝܬܐ ܕܐܝܬ ܒܗ ܇ ܘܗ̇ܘ ܕܫ̇ܠܡ ܠܗ̇ ܆ ܙܕܩ̇ ܠܗ ܕܢܬܓ̣ܙܪ . ܘܟܕ ܗܠܝܢ ܐܫܬ̣ܡܥ ܗܘܐ ܠܩܠܝܪ̈ܝܩܘ ܘܠܕܝܪ̈ܝܐ ܩ̈ܕ ܕܒܦܠܣܛܝܢܐ ܆ ܟܕ ܡܬܬܙܝܥ̣ܝܢ ܒܛܢܢ̣ܐ ܐܠܗܝܐ . ܠܘܩܕܡ ܢܦ̣ܩܘ ܠܐܘܪܥܗ ܕܗ̇ܘ ܝܘܒܝܢܠܐܝܘܣ ܠܐܘܪܚܐ . ܘܣ̇ܓܝ ܐܬܟ̇ܫܦܘ ܠܗ ܕܢܬܥ̣ܗܕ ܠܡܠܘ̈ܗܝ ܘܢ̇ܣܠܐ ܠܪܘܫܥܐ̣ ܘܢܬܟ̇ܬܫ ܚܠܦ ܫܪܪܐ . ܟܕ ܠܐ ܐܬܬܦ̣ܝܣ̣ ܐܬܟ̇ܢܫܘ ܐܝܟܚܕܐ ܠܡܕܝܢܬܐ ܩܕܝܫܬܐ ܆ ܟܕ ܐܝܬ ܠܗܘܢ ܒܡܨܥܬܗܘܢ ܠܡܪܢ ܝܫܘܥ ܡܫܝܚܐ ܆ ܗ̇ܘ ܕܐܬܟ̣ܦܪ ܒܗ ܡ̇ܢ ܡܢ ܪ̈ܫܝܥܐ . ܡܥ̇ܕܪ ܕܝܢ ܠܫܪܪܐ ܕܝܠܗ ܘܠܥܕܬܗ ܬܪܝ̣ܨܬ̇ ܫܘܒܚܐ ܆ ܗ̇ܝ ܕܦܪܩܗ̇ ܒܕܡܗ . ܘܟܕ ܡܢ ܛܝܒܘܬܗ ܡܬܢܦܚܝܢ ܆ ܘܐ̇ܝܬ ܥܡܗܘܢ ܘܐܦܝܣܩ̈ܘܦܐ ܐܘܪ̈ܬܘܕܘܟܣܘ ܛ̣̈ܢܢܐ . ܘܩܕܝܫܐ ܪܘܡܢܐ ܐܒܐ ܕܕܝܪ̈ܝܐ . ܟܕ ܓܒ̣ܘ ܠܛܘܒܢܐ ܬܐܘܕܘܣܝܘܣ ܡܢ ܬܐܓܡܐ ܩܕܝܫܐ ܆ ܓܒܪܐ ܕܒܕܘܒܪ̈ܐ ܕܕܝܪܝܘܬܐ ܡܢ ܛܠܝܘܬܗ ܐܬܥ̇ܢܘܝ . ܘܒܟܠܗܝܢ ܡܘܗ̈ܒܬܐ ܕܕܚܠܬ̇ ܡܪܝܐ̣ ܡܨ̇ܒܬ ܇ ܘܡܢ ܟܕܘ ܐܓ̈ܘܢܐ ܣܓܝ̈ܐܐ . ܘܒܗ̇ ܒܣܘܢܕܘܣ ܪܫܝܥܬܐ ܚܲܘܝ ܚܠܦ ܗܝܡܢܘܬܐ ܬܪܝ̣ܨܬ̇ ܫܘܒܚܐ . ܐܩܝ̣ܡܘܗܝ ܪܝܫܟܗ̈ܢܐ ܘܪܥ̇ܝܐ ܕܡܕܝܢܬܐ ܩܕ ܐܘܪܫܠܡ . ܗ̇ܘ ܕܟܕ ܢܣ̣ܒ ܟܗܢܘܬܐ ܡܢ ܐܠܗܐ ܆ ܒܚܦܝ̣ܛܘܬܐ ܟܠܗ̇ ܝܨܝܦܘܬܐ pb. 53 ܘܫܩܠܛܥܢܐ ܥ̇ܒܕ ܗܘܐ . ܕܒܥ̈ܕܬܐ ܕܬܚܘܬܘܗܝ̣ ܕܕܟܝ̣ܬܐ ܬܬ̣ܢܛܪ ܗܝܡܢܘܬܐ ܫܠܝܚܝܬܐ . ܟܕ ܓܒ̣ܐ ܗܟܝܠ ܡܢ ܬܐܓ̣ܡܐ ܕܕܝܪ̈ܝܐ ܩܕܝܫ̈ܐ ܘܫܩܝ̈ܠܝ ܨܠܝܒܐ ܇ ܓܒܪ̈ܐ ܩܕܝܫ̈ܐ ܗ̇ܢܘܢ ܕܝܬܝܪܐܝܬ ܡܣܬܗܕܝܢ ܒܟܠܗ ܕܘܒܪܐ ܐܘܢܓܠܝܐ ܘܗܝܡܢܘܬܐ ܕܠܐ ܡܘܡ . ܠܗܠܝܢ ܟܝܪ̈ܘܛܘܢܝܣܐ ܥܒ̣ܕ ܐܦܝܣ̈ܩܘܦܐ ܘܣܗ̈ܕܐ . ܠܟܠ ܕܝܢ ܡܕܝܢܬܐ ܗ̇ܘ ܕܠܚ̇ܡ ܗܘܐ ܠܗ̇ ܫܲܕܪ . ܟܕ ܗܘ ܥܡܐ ܕܟܠ ܡܕܝܢܬܐ ܥܒ̣ܕ ܗܘܐ ܦܣܘܦܝܣܡܐ ܘܠܗ̇ܘ ܕܡܬܓܒܹܐ ܡܢܗܘܢ . ܗܟܢܐ ܥܡ ܟܠܗ̇ ܚܕܘܬܐ ܘܪܘܙܐ ܡܬܩ̇ܒܠܝܢ . ܟܕ ܓܝܪ ܟܝܪܘܛܘܢܝܣܐ ܥ̇ܒܕ ܗܘܐ : ܗ̣ܘ ܦܐܛܪܝܪܟܐ ܒܒܪܬ ܩܠܐ ܪܒܬܐ ܡܣܲܗܕ ܗܘܐ ܠܗܘܢ ܠܗ̇ܢܘܢ ܕܟܝܪܘܛܘܢܝ ܗ̇ܘܝܢ ܆ ܟܕ ܐܡ̇ܪ . ܕܣܗ̈ܕܐ ܟܝܪ̈ܘܛܘܢܝܣܐ ܥ̇ܒܕ ܐܢܐ ܠܟܘܢ ܇ ܘܟܪ̈ܘܙܐ ܕܗܝܡܢܘܬܐ ܬܪܝ̣ܨܬ̇ ܫܘܒܚܐ . ܗ̣ܘ ܓܝܪ ܙܲܒܢܐ̣ ܥܠ ܐܦܝܣ̈ܩܘܦܐ ܕܕܐܝܟ ܗܠܝܢ ܣܢܝܩ . ܗ̇ܝܕܝܢ ܗܟܝܠ ܥ̇ܡܘ̈ܪܐ ܕܡܝܘܡܐ ܕܓܐܙܐ : ܟܕ ܡܬܬܙܝ̣ܥܝܢ ܡܢ ܚܲܝܠܐ ܐܠܗܝܐ : ܘܝ̇ܕܥܝܢ ܠܗ ܠܛܘܒܢܐ ܦܛܪܘܣ ܡܢ ܙܲܒܢܐ ܣܓܝܐܐ ܕܠܘܬܗܘܢ ܥ̇ܡܪ ܗܘܐ : ܘܟܠ ܐܕܫܐ ܕܡܝܬܪܘܬܐ ܡܚ̇ܘܐ ܆ ܡܚܕܐ ܟܕ ܪܗ̣ܛܘ ܟܠܗ ܥܡܐ ܠܐܝܟܐ ܕܥ̇ܡܪ ܗܘܐ ܒܫܲܠܝܘܬܐ̣ ܚܛ̣ܦܘܗܝ . ܟܕ ܣܓܝ̈ܐܬܐ ܡ̇ܢ ܐܬܟ̇ܬܫ ܠܘܩܒܠܗܘܢ . ܘܬܪ̈ܥܐ ܐܚ̣ܕ ܘܙܪܒ̣ ܇ ܟܕ ܚ̣ܙܐ ܕܐܝܟ ܓܲܝܣ̈ܐ ܐܬ̣ܘ ܥܠܘܗܝ . ܒܪܡ ܕܝܢ ܥܡ ܩܛܝܪܐ ܣܓܝܐܐ ܘܚܘ̣ܒܐ ܆ ܗ̣ܘ ܥܡܐ ܕܒ̣ܪܘܗܝ ܘܛܥܢ̣ܘܗܝ ܘܒܠܩܛܝܩܝܢ ܣ̇ܡܘܗܝ . ܘܟܕ ܣܘܓܐܐ ܕܪ̈ܝܫܢܐ ܝܕܝ̈ܥܐ : ܘܗ̣ܘ ܩܠܝܪܘܣ̣ ܘܥܡܐ ܣܓܝܐܐ ܕܡܕܡܐ ܒܗܘܢ ܕܢܩ̣ܝܦ ܠܗܘܢ ܆ ܐܝܬܝܘܗܝ ܠܡܕܝܢܬܐ ܩܕܝܫܬܐ ܆ ܕܬܡܢ ܡܢ ܪܝܫܟܗ̈ܢܐ ܕܟܗܢܘܬܐ̇ ܢܫ̣ܬܘܘܢ ܠܪܥ̇ܝܐ ܕܝܠܗܘܢ ܘܐܦܝܣܩܘܦܐ . ܟܕ ܕܝܢ ܒܐܘܪܚܐ ܪܕܝ̇ܢ ܗܘܘ ܆ ܘܡܢ ܟܕܘ ܪܡܫܐ ܩܲܪܝܒ ܗܘܐ ܆ ܐܬ̣ܘ ܠܩܪܝ̣ܬܐ ܕܡܬܩܪܝܐ ܣܘܟܐ pb. 54 . ܗ̇ܢܘܢ ܡ̇ܢ ܒܦܘ̈ܬܩܐ ܕܥܠ ܓܢܒ̣ܗ̇ ܫ̣ܪܘ . ܠܗ ܕܝܢ ܠܩܕܝܫܐ ܆ ܒܝܬܐ ܡܕܡ ܥܠܝܐ ܕܝܠܗ̇ ܕܩ̣ܪܝܬܐ ܥܒ̣ܕܘ ܕܢܫ̣ܪܐ ܆ ܥܡ ܗ̇ܢܘܢ ܕܡ̣ܨܝܢ ܕܢܛ̣ܪܘܢܝܗܝ . ܘܟܕ ܦܠ̣ܓ ܠܠܝܐ : ܘܡܢ ܚܘܫܒܘܗ̈ܝ ܐܠܝܨ ܗܘܐ ܘܐܝܟ̇ܠ ܠܗ ܠܒܗ : ܒܕ ܟܠܫܥ ܥ̇ܪܩ ܡܢ ܝܘܩܪܐ ܐܝܟܢܐ ܕܩ̇ܕܡܬ ܐܡ̇ܪܬ : ܘܕܠܐ ܫ̇ܘܐ ܠܐܝܩܪܐ ܕܟܗܢܘܬܐ ܚ̇ܫܒ ܗܘܐ ܗ̣ܘ ܠܗ : ܐܬܚ̇ܫܒ ܕܢܡ̣ܘܬ ܝܬܝܪܐܝܬ ܐܢ ܐ̇ܠܨܐ ܆ ܐܘ̇ ܕܢܩ̇ܒܠ ܡ̇ܘܒܠܐ ܕܐܝܟ ܗܕܐ . ܘܟܕ ܫܥܬܐ ܕܠܐ ܫܥܬܐ ܐܝܬܝܗ̇ : ܘܟܠܗܘܢ ܠܐ̣ܝܢ ܡܢ ܥܡܠܐ ܕܐܘܪܚܐ : ܘܡܢ ܫܢ̣ܬܐ ܐܚ̣ܝܕܝܢ ܆ ܫܐ̣ܠ ܡܢ ܗܠܝܢ ܕܢ̇ܛܪܝܢ ܠܗ ܕܢ̇ܦܣܘܢ ܠܗ ܆ ܕܢܦ̣ܘܩ ܠܕܘܟܬܐ ܕܐܓܪܐ ܕܩܕܡ ܥܠܝ̣ܬܐ ܆ ܐܝܟ ܕܠܚܫܚܬܐ ܦܓܪܢܝܬܐ . ܘܟܕ ܗ̣ܢܘܢ ܐܦ̣ܣܘ : ܘܢܦ̣ܩ ܒܠܚܘܕܘܗܝ ܆ ܪܗ̣ܛ ܕܢܫ̣ܕܐ ܢܦܫܗ ܡܢ ܪܘܡܐ ܇ ܠܕܘܟܬܐ ܕܟܐܦ̈ܐ ܕܐܝܬ ܠܬܚܬ . ܟܕ ܡܣ̇ܟܐ̣ ܕܚܕܐ ܡܢ ܬܪ̈ܬܝܢ ܓ̇ܕܫܐ . ܐܘ̇ ܕܡܢ ܟܠܦܪܘܣ ܕܢܥ̣ܪܘܩ ܆ ܐܘ̇ ܟܕ ܡܣܬܪܚ ܆ ܘܠܐ ܚ̇ܫܚܐ ܗ̇ܘܐ : ܢܫ̣ܬܒܩ ܡܢ ܩܛܝܪܐ ܕܗ̇ܢܘܢ ܕܕܒ̇ܪܝܢ ܠܗ . ܟܕ ܕܝܢ ܥܬܝܕ ܗܘܐ ܕܗܐ ܢܥ̣ܒܕ : ܗܘ̣ܐ ܩܠܐ ܠܘܬܗ ܕܐܡ̇ܪ . ܦܛܪܐ̣ ܦܛܪܐ . ܐܢ ܗܕܐ ܬܥ̣ܒܕ ܆ ܠܝܬ ܠܟ ܥܡܝ ܡܢ̇ܬܐ . ܘܗܟܢܐ ܟܕ ܐܬܟ̣ܠܝ ܡܢ ܣܥ̇ܝܐ ܆ ܐܬܕܒ̣ܪ ܠܐܘܪܫܠܡ . ܘܟܕ ܣܓܝ̈ܐܬܐ ܡ̇ܢ ܬ̇ܡܢ ܫܓ̣ܫ ܆ ܘܠܢܦܫܗ ܡܩܲܛܪܓ ܗܘܐ ܇ ܘܥ̈ܠ̣ܬܐ ܣܓܝ̈ܐܬܐ ܡ̇ܙܥܩ ܗܘܐ : ܕܒܐܝ̈ܕܝܗܝܢ ܕܠܐ ܫ̇ܘܐ ܠܟܗܢܘܬܐ ܡ̇ܣܒܪ ܗܘܐ ܕܡܚ̇ܘܐ ܢܦܫܗ : ܘܠܗ̇ܘ ܕܥܬܝܕ ܗܘܐ ܕܟܝܪܘܛܘܢܝܣܐ ܢܥܒ̣ܕܝܘܗܝ ܡܣ̇ܗܕ ܗܘܐ . ܒܪܡ ܟܕ ܡܢܗ̇ ܕܛܝܒܘܬܐ ܐܠܗܝܬܐ ܦܣܩܐ ܘܟܝܪܘܛܘܢܝܐ ܩܲܒܠ ܆ ܐܦܠܐ ܗܟܢܐ ܨܒ̣ܐ ܕܢܫܲܡܫ . ܐܠܐ ܒܕܘܟܬܐ ܟܗܢܝܬܐ ܐܬܚ̣ܒܫ ܆ ܠܐ ܠܘܩܕܡ ܩܲܒܠ pb. 55 ܠܬܫܡܫܬܐ . ܟܕ ܟܠܗܘܢ ܡܦܝ̣ܣܝܢ ܘܡܬܟ̇ܫܦܝܢ ܗܘܘ ܘܗ̣ܘ ܦܐܛܪܝܪܟܐ ܆ ܥܕܡܐ ܬܘܒ ܕܡܢܗ̇ ܕܒܪܬ ܩܠܐ ܐܠܗܝܬܐ ܐܬܓ̣ܙܡ ܠܗ ܘܐܬܦ̣ܩܕ ܠܗ . ܘܗܟܢܐ ܟܕ ܟܢ̣ܫܐ ܡܫܬ̇ܡܠܐ ܒܥܕܬܐ ܩܕܝܫܬܐ ܕܗ̇ܘ ܕܡܬܐ̣ܡܪ ܫܝܠܘܚܐ : ܗ̣ܘ ܡܢ ܢܦܫܗ ܟܕ ܟܠܗܘܢ ܡܬܕܡܪܝܢ ܘܡܬܬ̇ܘܗܝܢ . ܢܦ̣ܩ ܟܕ ܪܗ̇ܛ . ܘܐܬܟ̇ܢܫܘ ܥܡ ܪܝܫ ܐܦܝܣܩܘ̈ܦܐ ܘܥܡ ܐܦܝܣ̈ܩܘܦܐ ܕܫܪܟܐ . ܟܕ ܢܦ̣ܩܘ ܠܩܘܒܠܗ ܟܠܗܘܢ . ܒܚܕܘܬܐ ܘܪܘܙܐ ܘܒܕܘܡܪܐ̣ ܘܡܫܒܚܝܢ ܗܘܘ ܠܐܠܗܐ . ܐܚܝ̣ܕܝܢ ܗܘܘ ܕܝܢ ܒܥܩܬܐ ܣܓܝܐܬܐ ܇ ܘܒܡܪܢܝܬܐ . ܕܕܠܡܐ ܗ̣ܝ ܡܫ̣ܬܐܠܢܘܬܐ̣ ܥܠ̣ܬܐ ܬܗܘܐ ܕܟܫܠܐ ܕܣ̈ܓܝܐܐ . ܟܕ ܕܝܢ ܐܬ̣ܐ ܠܥܕܬܐ ܩܕ ܕܡܝܘܡܐ . ܟܕ ܡܢ ܟܠܗܘܢ ܡܙܕܝܚ ܆ ܝܬܪܒ ܥܠ ܬܪܘܢܘܣ ܒܫܒܥܐ ܒܐܒ ܝܪܚܐ . ܟܕ ܥܐܕܐ ܪܒܐ ܘܩܕܝܫܐ ܘܫܡ̇ܝܢܐ ܘܚܝ̈ܐ ܗ̣ܘܐ̣ ܠܢܦܫ̈ܬܐ ܕܟܠܗܘܢ . ܘܟܕ ܡܣ̇ܪܗܒ ܥܡܐ ܆ ܘܟܠܢܫ ܡܬܪܓܪܓ ܗܘܐ ܕܡܢ ܐܝ̈ܕܘܗܝ ܩܕܝܫ̈ܬܐ ܢܫܬܘܬܦ ܠܪ̈ܐܙܐ ܦܪ̈ܘܩܝܐ . ܬܘܒ ܡܢ ܢܟܦܘܬܐ ܣܓܝܐܬܐ ܡܬܬ̇ܗܐ ܗܘܐ ܆ ܕܗ̣ܘ ܢܩ̇ܪܒ . ܐܠܐ ܘܟܕ ܠܗܘܢ ܠܐܦܝܣ̈ܩܘܦܐ ܘܠܩܠܝܪ̈ܝܩܘ ܡ̇ܫܦ ܗܘܐ : ܕܐܦ ܬܫ̈ܡܫܬܐ ܩܕܝܫ̈ܬܐ ܢܫ̇ܠܡܘܢ : ܠܐ ܠܘܩܕܡ ܨܒ̣ܐ ܕܢܩ̣ܘܡ ܩܕܡ ܡܕܒܚܐ ܩܕܝܫܐ ܘܐܘܟܪܝܣܛܝܐ ܩܕܝܫܬܐ ܢܫܲܡܠܐ ܆ ܥܕܡܐ ܕܐܫ̣ܬܚܩ ܗܘ ܥܡܐ ܘܛ̣ܢ ܘܐܣ̣ܒܪܘܗܝ ܕܐܦ ܫܪܝܪܐ ܗܘܬ . ܕܒܥ̣ܪܘܩܝܐ ܡܬܚܲܫܒ . ܘܪܗ̣ܛܘ ܟܕ ܓ̇ܙܡܝܢ ܆ ܕܢ̇ܘܩܕܘܢ ܠܗ ܘܠܥܕܬܐ ܆ ܐܢܗ̣ܘ ܕܠܐ ܢܫ̇ܡܠܐ ܠܗܘܢ ܟܢ̣ܫܐ . ܘܗܟܢܐ ܟܕ ܐܬܥ̣ܨܝ̣ ܩܡ ܩܕܡ ܡܕܒܚܐ ܩܕܝܫܐ .܀ ܗܠܝܢ ܕܡܢ ܗܪܟܐ̣ ܗ̇ܘ ܕܥ̇ܪܐ ܢܥ̣ܪܐ . ܪܒܘܬ ܣܥܘܪܘܬܐ ܕܝܢ ܕܐܠܗܐ ܘܪܚܡ̣ܬ ܐܢܫܘܬܗ ܘܚܲܝܠܗ̣ ܒܦܐܪܪܝܣܝܐ ܬܬ̣ܟܪܙ ܘܬܣܬ̇ܒܪ pb. 56 ܒܟܠܕܘܟ . ܠܦܝ̇ܣܐ ܘܠܫܘܘܪܪܐ ܕܡܗ̈ܝܡܢܐ ܇ ܘܠܩܘܝܡܐ ܕܗܝܡܢܘܬܐ ܬܪܝ̣ܨܬ ܫܘܒܚܐ . ܗܠܝܢ ܓܝܪ ܕܚܢܢ ܫܡ̣ܥܢܢ : ܘܡܢ ܒܬܪ ܩܠܐ ܕܝܠܗ ܕܛܘܒܢܐ ܐܬܬܦܝܣܢܢ : ܘܡܢ ܣܓܝ̈ܐܐ ܗܠܝܢ ܕܗܝܕܝܢ ܩܪܝܒܝܢ ܗܘܘ ܘܥܡܗ ܡܟܗܢܝܢ ܗܘܘ ܆ ܠܐ ܡܫܟܚܝܢ ܚܢܢ ܕܢܫܬܘܩ . ܡܛܠ ܓܝܪ ܕܠܐ ܥܕܟܝܠ ܟܕ ܛܒܐܝܬ ܬܢ̇ܐ ܗܘܐ ܨܠܘ̈ܬܐ ܩܕܝܫ̈ܬܐ : ܘܠܐ ܩܲܕܡ ܐܬܗ̇ܓܝ : ܡܢ ܫܠܝ ܐܬܐܠܨ ܕܢܩܘܡ ܩܕܡ ܡܕܒܚܐ : ܘܬܫܡܫܬܐ ܩܕܝܫܬܐ ܢܫ̇ܡܠܐ : ܥܡ ܕܚܠܬܐ ܣܓܝܐܬܐ ܘܣܘܪܕܐ ܘܪܬܝܬܐ : ܟܕ ܩܝܡܝܢ ܠܘܬܗ ܘܐܢܫ̈ܝܢ ܡܢ ܩܠܝܪܘܣ : ܕܡܫܟܚܝܢ ܕܢ̇ܥܗܕܘܢ ܐܢ ܗ̣ܘ ܕܡܢ ܗܠܝܢ ܕܙܕܩ̈ܢ ܢܥ̣ܒܪܝܘܗܝ ܆ ܟܕ ܡܛ̣ܐ ܥܕܢܐ ܘܥܒ̣ܕ ܩ̇ܪܝܬܐ ܕܪܘܚܐ ܩܕܝܫܐ : ܘܟܠܗ̇ ܐܘܟܪܣܛܝܐ ܫ̇ܡܠܝ ܆ ܟܕ ܐܬ̣ܐ ܠܘܬ ܩܨ̇ܝܐ ܕܚܝ̣ܠܐ ܕܠܚܡܐ : ܥܡ ܟܠܗ̇ ܚܢܓܬܐ ܘܫܚܩܐ ܕܠܒܐ ܘܕܡܥ̈ܐ ܣܓ̈ܝܐܬܐ : ܐܝܟ ܕܐܝܬ ܗܘܐ ܠܗ ܥܝ̇ܕܐ ܆ ܟܠܗ ܗܢܐ ܫ̣ܘܪ ܕܡܐ ܟܕ ܩܨ̣ܐ ܆ ܐܝܟܢܐ ܕܟܠܗ ܦܬܘܪܐ ܩܕܝܫܐ ܢܬ̣ܪܙܦ . ܘܗ̣ܘ ܟܕ ܐܬܬܘܗ ܘܒܪܬܝܬܐ ܗܘܪܐ ܫ̇ܢܝ ܠܒܣܬܪܗ ܆ ܘܠܐ ܡܟܝܠ ܐܡܪܚ ܕܢܬܩܪܒ ܇ ܠܩܨܝܐ ܕܗܠܝܢ ܠܚ̈ܡܐ ܕܫܪܟܐ . ܘܟܕ ܡܣܪܗܒ ܗܘܐ ܐܬ̣ܦܢܝ ܆ ܘܚܙܝܗܝ ܠܡܪܝܐ ܕܩܐ̇ܡ ܥܠ ܓܒܗ . ܘܡܠܒܒ ܠܗ̣ ܘܐܡ̇ܪ ܠܘܬܗ . ܐܦܝܣܩܘܦܐ ܩܨܝܲ ܠܐ ܬܕܚ̣ܠ . ܡܛܠ ܫܘܒܚܐ ܕܝܠܝ ܥ̇ܒܕܬ ܗܕܐ ܆ ܘܠܘ ܡܛܠ ܗ̇ܘ ܕܝܠܟ . ܕܢܐܠܦ ܟܠ ܐܢܫ ܕܐܝܟܐ ܐܝܬܘܗܝ ܫܪܪܐ ܆ ܘܡܢܘ ܐܝܬܝܗܘܢ ܗܠܝܢ ܕܗܝܡܢܘܬܐ ܬܪܝ̣ܨܬ̇ ܫܘܒܚܐ ܐܚ̣ܝܕܝܢ . ܗ̇ܝ ܗܟܝܠ ܬܕܡܘܪܬܐ ܕܗܝܕܝܢ ܗܘ̣ܬ ܆ ܒܦܘܡܐ ܕܟܠܢܫ ܡܬܬ̇ܢܝܐ̣ ܥܕܡܐ ܠܝܘܡܢܐ . ܟܕ ܩܘܝ ܗܟܝܠ ܒܥܕܬܐ ܩܕܝܫܬܐ ܕܝܠܗ pb. 57 ܐܝܟ ܙܒܢܐ ܕܫܬܐ ܝܪ̈ܚܝܢ : ܟܕ ܟܠܗܘܢ ܡܥܕܥܐܕܝܢ ܘܕܝ̇ܨܝܢ ܘܝܗܒܝܢ ܛܘܒܐ ܠܥܡܘܪ̈ܝܗ̇ ܕܡܝܘܡܐ ܡܕܝܢܬܐ : ܥܠ ܫܦܝܪܘܬ ܨܒܝܢܐ ܕܐܠܗܐ ܘܩܝܘܡܘܬܐ ܕܡܛܠ ܪܝܫ ܟܗ̈ܢܐ ܕܐܝܟ ܗܢܐ : ܘܐܝܟ ܕܒܡܠܐܝܟܐ ܐܚܝܕܝܢ ܠܗ ܘܬ̣ܠܝܢ ܒܪܚܡܬܗ ܘܒܚܘܒܗ ܆ ܐܝܟ̇ܠܩܪܨܐ ܗ̇ܘ ܡܬ̇ܟܬܫ ܥܡ ܐܠܗܐ ܘܚ̇ܣܡܐ : ܗ̇ܘ ܡܪܚܩܢܐ ܩܕܡܝܐ ܘܡ̇ܠܘܟܐ ܘܩܝܘܡܐ ܕܡܪ̈ܚܩܢܐ ܆ ܟܕ ܠܐ ܡܣܝܒܪ ܠܗܢܐ ܟܠܗ ܫܘܒܚܐ ܕܐܠܗܐ : ܘܦܘܪܩܢܐ ܕܒܢܝ̈ܢܫܐ ܢܚ̣ܙܐ : ܟܕ ܕܚܝ̇ܠ ܕܕܠܡܐ ܗܦܘܟܝܐ ܢܗܘܐ : ܕܝܨܝܦܘܬܐ ܕܒܟܬܒܐ ܐܬܛܟ̣ܢܬ̇ ܒܟܠܩܝܕܘܢܐ ܠܘܩܒܠ ܕܚ̣ܠܬ ܐܠܗܐ : ܘܡܛܝܒܐܝܬ ܫ̇ܡܥ ܗܘܐ ܠܦܘܩܕܢܘܗ̈ܝ ܆ ܡܥܒܕ ܠܗ ܒܝܕ ܦܘܩܕܢܐ ܡܠܟܝܐ ܆ ܠܪ̈ܝܫܝ ܟܗ̈ܢܐ ܡ̇ܢ ܩܕܝܫ̈ܐ ܘܫܪ̈ܝܪܐ ܘܛ̇ܢܢ̈ܐ ܕܕܚ̣ܠܬ ܐܠܗܐ ܆ ܗ̇ܢܘܢ ܕܐܬܬܣܝܡܘ ܡܢ ܬܐܘܕܘܣܝܘܣ ܪܒܐ ܘܫܠܝܚܝܐ ܪܝܫ ܟܗ̈ܢܐ : ܒܟܠܗܝܢ ܡܕܝ̈ܢܬܐ ܕܦܠܣܛܝܢܐ ܢܬ̇ܪܕܦܘܢ ܡܢ ܟܘܪ̈ܣܘܬܗܘܢ ܆ ܘܐܢ ܗ̣ܘ ܕܠܐ ܨ̇ܒܝܢ ܒܩܛܝܪܐ ܢܦ̣ܩܘܢ ܆ ܘܒܡܣܡ ܒܪܝܫܐ ܢܦ̣ܠܘܢ . ܗ̣ܘ ܕܝܢ ܪܝܫ ܪ̈ܥܘܬܐ ܬܐܘܕܘܣܝܘܣ ܆ ܐܝܟܐ ܕܗ̣ܘ ܕܡܫܬܟܚ ܆ ܚܘܝܒܐ ܕܪܝܫܗ ܢܣ̣ܒܘܠ ܆ ܟܕ ܗ̇ܘ ܕܡܬ̣ܩܪܐ ܗܘܐ ܡܢܗ ܕܡ̇ܠܟܐ ܦܘܪܡܐ ܐܦ̇ܩ ܥܠܘܗܝ . ܒܗ̇ܘ ܙܒܢܐ ܟܠܗܘܢ ܐܫܦ̣ܘ ܘܫ̇ܢܝܘ ܆ ܕܗܕܐ ܡ̣ܠܟ ܗܘܐ ܗ̣ܘ ܦܛܪܝܪܟܐ ܬܐܘܕܘܣܝܘܣ . ܒܕܕܐܢ ܕܫ̇ܦܪܐ ܠܐܠܗܐ ܡܠܠܘܢ : ܕܢܬܢ̇ܛܪܘܢ ܟܪ̈ܘܙܐ ܕܫܪܪܐ ܆ ܘܠܐ ܟܕ ܡ̇ܝܬܝܢ ܘܡܬܩ̇ܛܠܝܢ ܇ ܢܬܓ̇ܝܙܘܢ ܥܡܡ̈ܐ ܐܘܪ̈ܬܘܕܘܟܣܘ ܡܢ ܗܠܝܢ ܕܡ̇ܒܢܝܢ ܠܗܘܢ ܘܡܣܡܟܝܢ pb. 58 ܠܗܘܢ . ܗܝܕܝܢ ܗ̣ܘ ܛܘܒܢܐ ܦܛܪܘܣ : ܟܕ ܫ̇ܢܝ ܠܐܓܘܦܛܘܣ : ܘܒܨܒܝܢܐ ܕܐܠܗܐ ܠܡܕܝܢܬܐ ܕܐܠܟܣܢܕܪ̈ܝܐ ܐܬ̣ܐ : ܘܬܡܢ ܡܛܫܝ ܗܘܐ : ܒܝܘ̈ܡܬܐ ܕܦܪܛܘܪܝܘܣ ܗ̇ܘ ܡܪܘܕܐ ܆ ܣܡ̣ܟܐ̣ ܘܒܘܝܐܐ ܠܟܠܗܘܢ ܐܘܪܬܘܕ̈ܘܟܣܘ ܗܘ̣ܐ ܗܘܐ . ܘܟܕ ܐܢܫ ܠܐ ܡܡ̇ܪܚ ܗܘܐ ܕܢܬܚ̣ܙܐ ܆ ܠܐ ܩܠܝܪܝܩܐ ܘܠܐ ܕܝܪܝܐ ܡܢ ܗ̇ܢܘܢ ܕܐܚܝܕܝܢ ܫܪܪܐ ܆ ܗ̣ܘ ܟܕ ܒܛܘܫܝܐ ܐܝܬܘܗܝ ܗܘܐ : ܘܬܫ̈ܡܫܬܐ ܐܠܗ̈ܝܬܐ ܡܫ̇ܡܠܐ ܗܘܐ : ܘܠܟܠܗܘܢ ܗܠܝܢ ܕܒ̇ܥܝܢ ܝܗ̇ܒ ܗܘܐ ܙܘ̈ܕܐ ܕܚ̈ܝܐ ܆ ܠܐ ܫ̇ܒܩ ܗܘܐ ܠܗܘܢ ܕܬܙܥ̣ܪ ܢܦܫܗܘܢ ܆ ܘܠܐ ܕܢܙܕܥܪܘܢ ܡܢ ܛܢܢ̣ܐ ܘܡܢ ܗܝܡܢܘܬܐ . ܗ̣ܘ ܕܝܢ ܆ ܘܚܙܘܐ ܕܚܝ̣ܠܐ ܕܐܝܟ ܗܢܐ ܐܫܬܘܝ ܕܢܚ̣ܙܐ . ܟܕ ܓܝܪ ܒܡܕܝܢܬܐ ܚܙܬܐ ܕܟܠܗ ܥܡܐ ܡܫܬ̇ܡܠܝܐ ܗܘܬ : ܒܕܘܟܬܐ ܕܡܬܩܪܝܐ ܬܐܛܪܘܢ : ܟܕ ܪܬ̣ܚ ܒܛܢ̣ܢܐ ܗ̣ܘ ܥܡܐ ܡܗܝܡܢܐ ܆ ܡܢ ܫܠ̣ܝܐ ܟܕ ܐܬܬܙܝܥ ܡܢ ܚܝܠܐ ܐܠܗܝܐ ܆ ܫ̇ܪܝ ܕܢܩܥܐ . ܕܝܣܩܘܪܘܣ ܠܡܕܝܢܬܐ̣ ܐܘܪܬܘܕܘܟܣܐ̣ ܠܡܕܝܢܬܐ . ܡܘܕܝܢܐ̣ ܠܬܪܘܢܘܣ ܕܝܠܗ . ܢܐܩܕܘܢ ܓܪ̈ܡܐ ܕܦܪܛܘܪܝܘܣ . ܠܝܗܘܕܐ ܛ̣ܪܘܕ ܠܐܝܟܣܘܪܝܐ . ܠܝܗܘܕܐ ܐܪܡܐ ܠܒܪ . ܘܪ̈ܒܘ ܒܢ̈ܬ ܩ̈ܠܐ ܐܚܪ̈ܢܝܬܐ ܟܕ ܡܙܥ̇ܩܝܢ ܗܘܘ ܆ ܠܕܝܣܩܘܪܘܣ ܡ̇ܢ ܡܥܕܪܢܐ ܕܕܚܠ̣ܬ ܐܠܗܐ : ܫ̇ܐܠܝܢ ܗܘܘ ܕܢܦ̣ܢܐ ܡܢ ܐܝܟܣܘܪܝܐ ܥܘ̇ܠܬܐ : ܘܬܪܘܢܘܣ ܕܝܠܗ ܢܣܒ ܆ ܕܐܒܐ ܕܝܢ ܚ̇ܛܘܦܐ ܘܡܬ̇ܟܬܫ ܥܡ ܐܠܗܐ : ܩ̇ܝܦܐ ܚܕܬܐ ܕܢܫ̣ܬܕܐ ܆ ܘܠܓܡܪ ܢܬܕܚ̣ܩ ܡܢ ܥܕ̈ܬܐ ܩܕܝܫ̈ܬܐ . ܐܠܐ ܗ̇ܢܘܢ ܪ̈ܝܫܢܐ : ܟܕ ܝܨܝܦܝܢ ܕܒܟܠܡܕܡ ܢܫܬ̇ܦܪܘܢ ܠܗ̇ܘ ܕܒܗ̇ܘ ܙܒܢܐ ܐܚܝܕ ܗܘܐ : ܘܠܝܘܬܪܢܗܘܢ ܡܬܦܪܣܝܢ ܗܘܘ ܆ pb. 59 ܣܘܓܐܐ ܕܦ̈ܠ̣ܚܐ ܕܡܙܝܢܝܢ ܐܝܬܝܘ ܘܐܝܟܪܟܘܗ̇ ܠܬܐܛܪܘܢ . ܘܟܕ ܢܟܣܬܐ ܘܩܛܠ̣ܐ ܓܙܡ̇ܝܢ ܆ ܟܠܗ ܗܢܐ ܐܪܗܒܘܗܝ ܠܥܡܐ ܆ ܐܝܟܢܐ ܕܟܕ ܠܒܪ ܥ̇ܪܩܝܢ : ܘܒܡܥ̈ܠܢܐ ܐܠܝ̈ܨܐ ܕܬܐܘܛܪܘܢ ܡܣܚܦܝܢ ܠܚ̈ܕܕܐ ܆ ܣܓ̈ܝܐܐ ܢܡ̣ܘܬܘܢ . ܗܝܕܝܢ ܗܟܝܠ ܗ̣ܘ ܛܘܒܢܐ ܦܛܪܘܣ : ܟܕ ܒܛܘܫܝܐ ܐܝܬܘܗܝ ܗܘܐ ܐܝܟ ܕܐܡ̇ܪܬ ܆ ܡܫ̇ܡܠܐ ܗܘܐ ܪ̈ܐܙܐ ܩ̈ܕܝܫܐ . ܘܟܕ ܒܬܡܗܐ ܗܘ̣ܐ ܆ ܚ̣ܙܐ ܢܦܫ̈ܬܐ ܣ̈ܓܝܐܬܐ ܕܡ̈ܙܕܝܚܝܢ ܡܢ ܡܠܐ̈ܟܐ ܘܡ̈ܬܥ̇ܠܝܢ ܠܫܡܝܐ . ܟܕ ܐܬ̣ܘ ܕܝܢ ܐܢܫ̈ܝܢ ܡܢ ܡܕܝܢܬܐ : ܘܐܘܕܥܘ ܗ̇ܝ ܕܓ̣ܕܫܬ̇ ܆ ܕܐܝܟ ܗܠܝܢ ܐܫܬ̣ܟܚܘ ܒܡܢܝܢܐ : ܗܠܝܢ ܕܒܩܛܝܪܐ ܒܗ̇ܘ ܣܘܚܦܐ ܘܙܪܘܒܝܐ ܡܝ̣ܬܘ ܆ ܐܝܟ ܟܡܐ ܢܦܫ̈ܬܐ ܆ ܕܡ̣ܢܐ ܗ̣ܘ ܛܘܒܢܐ ܇ ܟܕ ܗܘ̣ܐ ܒܗ̇ܘ ܚܙܘܐ . ܘܒܕܡܘ̣ܬܗ ܕܗ̇ܘ ܓܝ̇ܣܐ ܕܡܬܝܗܒ ܠܗ ܛܘܒܐ ܆ ܒܗ ܒܥܕܢܐ ܘܗܠܝܢ ܆ ܗ̣ܘ ܟܕ ܗ̣ܘ ܟܠܝܠܐ ܩܛ̣ܪܘ ܇ ܒܚܕܐ ܫܥܬܐ ܒܝܕ ܡܘܕܝܢܘܬܐ ܕܗܝܡܢܘܬܐ . ܕܐܝܟ ܗܢܐ ܓܝܪ ܐܓܪܐ ܢܛܝܪ : ܠܗܠܝܢ ܕܡ̇ܬܟܬܫܝܢ ܘܚܬܝܬܐܝܬ ܥ̇ܒܕܝܢ ܐܓܘܢܐ : ܚܠܦ ܗܝܡܢܘܬܐ ܬܪܝ̣ܨܬ̇ ܫܘܒܚܐ ܆ ܐܦܢ ܠܘܬ ܫܘܠܡܐ ܕܚܝ̈ܝܗܘܢ ܡ̇ܚܘܝܢ ܛܢ̣ܢܐ . ܟܕ ܕܝܢ ܠܐ ܐܫܟܚ ܕܢܬܛ̇ܫܐ ܡܢ ܪܫܝܥܐ ܦܪܛܘܪܝܘܣ ܗ̣ܘ ܛܘܒܢܐ ܦܛܪܘܣ : ܘܥܕܡܐ ܠܡ̇ܘܬܐ ܪܗܛ ܕܢܟܝܘܗܝ ܘܫܕܪ ܒܠܠܝܐ ܐܢܫ̈ܐ ܩܛܘ̈ܠܐ ܕܢܣܒ̣ܘܢܝܗܝ ܘܢܩܛܠ̣ܘܢܝܗܝ ܆ ܐܬܡ̣ܨܝ ܕܢܥ̣ܪܘܩ ܆ ܟܕ ܡܪܢ ܗ̇ܘ ܕܫܘܙܒܗ ܘܣܬ̣ܪܗ ܇ ܓܠ̣ܐ ܠܗ ܢܟ̣ܠܐ ܕܡ̇ܛܫܝ . ܟܕ ܓܝܪ ܩܪܒܘ ܗܠܝܢ ܕܐܫܬ̇ܕܪܘ : ܠܬܪܥܐ ܠܐܝܟܐ ܕܡ̇ܛܫܝ ܗܘܐ ܠܓܘ ܒܡܕܝܢܬܐ ܘܢܩ̣ܫܘ ܆ pb. 60 ܟܕ ܥ̇ܒܕܝܢ ܐܣܟܝܡܐ ܕܐܢ̈ܫܐ ܠܡ ܡܢ ܐܘܪܬܘܕܘ̈ܟܣܘ ܐܝܬܝܗܘܢ ܘܝܕ̈ܝܥܐ : ܘܡܦܝܣܝܢ ܗܘܘ : ܕܗܢܐ ܛܠܝܘܣܐ ܠܡ ܕܩܝ̈ܢܕܘܢܝܣܐ ܥܒ̇ܕ : ܢܥܡ̣ܕ ܩܕܡ ܕܢܡ̣ܘܬ ܆ ܐܬܐܡ̣ܪ ܠܗ ܡܢ ܒܪܬ ܩܠܐ ܩܕܝܫܬܐ ܆ ܠܐ ܬܦ̣ܬܚ̣ ܡܟܝ̈ܢܐ ܐܝܬܝܗܘܢ . ܗܝܕܝܢ ܐܡ̣ܪ ܠܐܚ̈ܐ ܕܐܝܬ ܗܘܐ ܥܡܗ . ܠܐ ܐܢܫ ܢܦܬ̣ܚ ܬܪܥܐ . ܐܠܐ ܗ̇ܘ ܡܕܡ ܕܚ̇ܙܝܢ ܐܢܬܘܢ ܠܝ ܕܥ̇ܒܕ ܐܢܐ̣ ܥܒ̣ܕܘ . ܘܟܕ ܣܡܘ ܒܘܪܟܐ ܬܟܝܒܐܝܬ ܘܩܡܘ ܆ ܩܥ̣ܐ ܒܩܠܐ ܪܡ̇ܐ ܗ̣ܘ ܘܐܚ̈ܐ ܕܥܡܗ ܆ ܐܒܘܢ ܕܒܫܡܝܐ . ܗܐ ܠܣܛܝ̈ܐ̣ ܥ̇ܕܪ . ܟܕ ܕܝܢ ܫܡܥ̣ܘ ܫܒܒ̈ܐ ܘܗܠܝܢ ܕܩܪܝܒܝܢ ܘܪܗ̣ܛܘ ܆ ܥܪ̈ܩ̣ܘ ܗܠܝܢ ܡܟܝ̈ܢܐ . ܘܗܟܢܐ ܟܕ ܐܫܬܘܙܒܘ ܡܢ ܦܚ̈ܐ ܕܨܝ̈ܕܐ ܐܝܟ ܕܟܬܝܒ ܆ ܢܦ̣ܩܘ ܡܢ ܬܡܢ ܘܫ̇ܢܝܘ ܠܐܬܪ̈ܘܬܐ ܥܠܝ̈ܐ ܕܬܐܒܐܝܣ . ܘܟܕ ܐܬ̣ܐ ܠܐܝܟܣܘܪܝܢܟܘܣ ܡܕܝܢܬܐ ܆ ܕܫܡܗ̣ ܡܘܫܐ . ܓܒܪܐ ܪܚ̇ܡ ܡܫܝܚܐ ܆ ܘܪܚ̇ܡ ܩܕܝܫ̈ܐ . ܘܠܒ̣ܝܫ ܝܘܬܪ̈ܢܐ ܒܗܝܡܢܘܬܐ̣ ܘܒܨܒܝܢܐ . ܕܡܛܠܬܗ ܡܫܬܥܐ ܗܘܐ ܗ̣ܘ ܛܘܒܢܐ ܆ ܕܟܕ ܬܪ̈ܝܢ ܐܠ̈ܦܝܢܢ ܕܕܝܢܪ̈ܐ ܐܝܬ ܗܘܐ ܠܗ ܥܠܠܬܐ ܒܫܢܬܐ ܆ ܦܠܓܗܘܢ ܕܗܠܝܢ ܡܦܠܓ ܗܘܐ ܠܩܕܝܫ̈ܐ ܘܠܡܣܟ̈ܢܐ ܘܠܐܝܟܣ̈ܢܝܐ . ܗ̇ܘ ܕܝܢ ܦܠܓܗܘܢ ܐܚܪܢܐ ܆ ܠܚܫ̈ܚܬܐ ܐܠܨ̈ܝܬܐ ܕܝܠܗ̣ ܘܠܡܕܬܐ ܕܚܘܒܬܐ ܕܕܡܘܣܝܘܢ . ܐܝܬܝܗ̇ ܕܝܢ ܗܕܐ ܐܝܟܣܘܪܝܢܟܘܣ ܆ ܡܕܝܢܬܐ ܪܒܬܐ ܘܟܗܝܢܬܐ ܕܬܐܒܐܝܣ . ܕܒܗ̇ ܗܢܐ ܟܠܗ ܐܡܠ̣ܟ̇ܬ ܛܝܒܘܬܗ ܕܡܫܝܚܐ ܆ ܐܝܟܢܐ ܕܟܕ ܟܠܗܘܢ ܗܘ̣ܘ pb. 61 ܟܪ̈ܝܣܛܝܢܐ ܆ ܠܐ ܒܨܝܪ ܡܢ ܥܣܪܐ ܐܠܦ̈ܝܐ ܇ ܟܢ̣ܫܐ ܕܕܝܪ̈ܝܐ ܕܥܡܪܝܢ ܒܕܝܪ̈ܬܐ ܚܕܪ̈ܝܗ̇ . ܟܕ ܐܝܬܘܗܝ ܕܝܢ ܬܡܢ ܆ ܓ̣ܕܫ ܒܗ̇ܘ ܙܒܢܐ ܆ ܕܗ̇ܘ ܪܫܝܥܐ ܘܡܬ̇ܟܬܫ ܥܡ ܐܠܗܐ ܦܪܛܘܪܝܘܣ ܆ ܚܪܡܐ ܠܡ ܒܟܬܒܐ ܢܬܛ̇ܟܢ ܘܢܪܟ̇ܒ ܠܡܛܥܝܢܘܬܐ ܕܦܫ̈ܝܛܐ ܆ ܘܢܥܗܕ ܒܗ ܢܟܝܠܐܝܬ ܘܡܛܫܝܐܝܬ ܇ ܒܝ̣ܫܘܬܐ ܕܣܘܢܕܘܣ ܕܟܠܩܝܕܘܢܐ ܇ ܒܨܢܝܥܘܬ ܒܝܫܘܬܐ ܣܓܝܐܬܐ ܘܒܡܣܐܒ ܒܐܦ̈ܐ . ܟܕ ܚ̣ܠܛ ܣܡܐ ܒܕܒܫܐ . ܟܕ ܕܝܢ ܗܢܐ ܐܬܩ̣ܪܝ ܩܕܡ ܟܠܗ ܥܡܐ : ܘܠܐ ܐܬܡ̣ܨܝ ܕܠܐܢܫ ܡܢ ܗܠܝܢ ܡܣ̈ܬܬܐ ܢܙܥܙܥ ܆ ܫܕܪ ܨܚܚܗ ܕܗܢܐ ܠܐܦܝܣ̈ܩܘܦܐ ܕܬܚܘܬܘܗܝ ܗ̇ܢܘܢ ܕܩ̇ܒܠܘ ܕܢܫܬܥܒܕܘܢ ܠܡܪܘܕܘܬܗ . ܟܕ ܦܩ̣ܕ ܕܢܬ̣ܩܪܐ ܩܕܡ ܟܠ ܥܡܐ ܕܟܠ ܡܕܝܢܬܐ . ܟܕ ܩ̇ܒܠ ܗܟܝܠ ܠܗܢܐ ܐܦܝܣܩܘܦܐ ܕܐܝܟܣܘܪܝܢܟܘܣ ܇ ܘܩܪܝܗܝ ܩܕܡ ܟܠܗ ܥܡܐ : ܟܕ ܡ̇ܥܕܪ ܠܗ ܐܦ ܐܝܟ̇ܠܩܪܨܐ ܆ ܚܨܝܦ ܗܘܐ ܕܣ̈ܓܝܐܐ ܡܢ ܐܘܪ̈ܬܘܕܘܟܣܘ ܢ̇ܛܥܐ ܘܢܙܥܙܥ . ܘܟܕ ܣܓ̈ܝܐܐ ܩܝ̈ܢܕܘܢܝܣܐ ܥ̇ܒܕܝܢ ܗܘܘ ܕܢܬ̇ܟܫܠܘܢ : ܐܝܟ ܡ̇ܢ ܕܦܫܝ̈ܛܐ ܐܝܬܝܗܘܢ ܘܠܐ ܡܕܪ̈ܫܐ ܒܕܐܝܟ ܗܕܐ ܨܢܝܥܘܬܐ ܘܐܣܟܡܬܢܘܬܐ ܆ ܐܬܛܦܝܣ ܗ̣ܘ ܛܘܒܢܐ ܦܛܪܘܣ ܡܢ ܪ̈ܝܫܢܐ ܕܡܕܝܢܬܐ ܇ ܘܡܢܗ ܕܗ̇ܘ ܕܩܒܠܗ ܕܐܝܬܘܗܝ ܛ̇ܢܢܐ : ܘܡܢ ܕܝܪ̈ܝܐ ܩܕܝ̈ܫܐ ܆ ܕܢܩܪܝܘܗܝ ܘܢ̇ܟܣ ܠܢ̣ܟܠܐ ܘܠܥܘܬܕܐ ܆ ܘܢ̇ܟܪܙ ܩܕܡ ܟܠܗ ܥܡܐ ܫܪܪܐ ܓܠܝܐܝܬ . ܘܟܕ ܣ̇ܓܝ ܐܫܬܐܠ ܆ ܐܝܟ ܡ̇ܢ ܕܠܐ ܡܕܪܫܐ ܐܝܬܘܗܝ ܒܫ̈ܓܘܫܝܐ ܕܕܐܝܟ ܗܠܝܢ ܘܒܦܐܪܝܣܝܐ ܕܩܕܡ ܥܡܐ ܆ ܒܪܡ ܟܕ ܐܬܥ̣ܨܝ ܝܗܒ ܢܦܫܗ pb. 62 ܠܣܗܕܘܬܐ . ܟܕ ܫܩܠܘܗܝ ܗܟܝܠ ܐܩܝܡܘܗܝ ܒܕܡܘܣܝܘܢ ܒܕܘܟܬܐ ܕܪܡ̇ܐ ܥܠ ܒܣܝܣ ܕܐܣܛܘܢܐ ܇ ܕܥܠܘܗܝ ܩܝ̇ܡܐ ܣܛܐܠܐ ܕܡ̇ܠܟܐ . ܘܟܕ ܛܥ̣ܝܢ ܒܐܝ̈ܕܘܗܝ ܠܟܪܛܝܣܐ ܗ̇ܘ ܕܦܚܐ ܆ ܡܬ̇ܚܫܒ ܗܘܐ ܘܡܬ̇ܥܣܩ ܆ ܕܐܝܟܢܐ ܢ̇ܟܣ ܠܟܡܐܢܐ ܕܡ̇ܛܫܝ ܒܗ . ܘܡܢ ܫ̣ܠܝܐ ܚ̣ܙܐ ܠܛܘܒܢܐ ܬܐܘܕܘܣܝܘܣ ܐܦܝܣܩܘܦܐ ܕܐܘܪܫܠܡ ܆ ܗ̇ܘ ܝܥܩܘܒ ܚ̣ܕܬܐ ܇ ܗ̇ܘ ܕܟܝܪܛܘܢܝܣܐ ܥܒ̣ܕܗ ܇ ܗ̇ܘ ܕܗܐ ܡܢ ܟܕܘ ܐܫܬܡܠܝ ܇ ܒܡܘܕܝܢܘܬܐ ܘܒܣܗܕܘܬܐ ܒܡܕܝܢܬ ܡܠܟܘܬܐ ܇ ܒܙܒܢܘܗ̈ܝ ܕܡܪܩܝܢܘܣ ܡ̇ܠܟܐ ܣ̇ܢܐ ܠܐܠܗܐ . ܙܢܐ ܕܝܢ ܕܡ̇ܘܬܗ ܆ ܐܡ̇ܪܝܢ ܚܢܢ ܠܚܪܬܐ ܟܕ ܐܠܗܐ ܡܦܣ . ܠܗܢܐ ܚ̣ܙܐ ܕܩܐ̇ܡ ܡܢ ܝܡܝܢܗ ܆ ܘܒܨܒܥܐ ܡ̇ܫܘܕܥ ܘܡܚܘܐ ܘܡܟܣ ܠܪܘܫܥܐ ܕܡ̇ܛܫܝ ܒܟܠ ܡܠܬܐ . ܘܗܠܝܢ ܕܫܡܥ ܗܘܐ ܡܢܗ ܆ ܗ̣ܢܝܢ ܡܡܠܠ ܗܘܐ ܠܥܡܐ . ܟܕ ܡܪܢ ܩܪܝܒ ܗܘܐ ܘܡ̇ܥܕܪ ܇ ܘܦܐܪܝܣܝܐ ܐܝܟ ܚܕܐ ܘܛܝܒܘܬܐ ܡ̇ܫܟܢ . ܘܟܕ ܗܟܢܐ ܐܦܝܣ ܠܥܡܐ : ܘܠܟܠܗܘܢ ܫܪܪ : ܘܐܝܟ ܡܠܐܝܟܐ ܡܢ ܟܠܗܘܢ ܡܬ̣ܚܙܐ ܘܡܬ̇ܩܠܣ ܆ ܚܛ̣ܦ ܐܢܘܢ ܡܢ ܡܨܝ̈ܕܬܐ ܕܛܥܝܘܬܐ . ܟܕ ܐܒܗ̇ܬܗ ܠܬܢܝܢܐ ܡܪܚܩܢܐ ܘܡܫܡܫ̈ܢܘܗܝ ܘܠܡܢܝ̈ܚܢܘܗܝ ܒܗ̇ܘ ܙܒܢܐ ܆ ܛܘܒܢܐ ܕܝܘܣܩܘܪܘܣ ܪܝܫܐ ܕܐܦܝܣܩܘ̈ܦܐ ܟܕ ܐܓܘܢܐ ܫܦܝܪܐ ܕܡܘܕܝܢܘܬܐ ܐܬܟ̇ܬܫ : ܘܪܗܛܗ ܫ̇ܡܠܝ : ܘܗܝܡܢܘܬܐ ܫܠܝܚܝܬܐ ܕܠܐ ܥܒܘܪܐ ܥܕܡܐ ܠܫܘܠܡܐ ܢܛ̣ܪ ܆ ܟܕ ܐܝܬܘܗܝ ܒܐܝܟܣܘܪܝܐ̣ ܐܫܬܡܠܝ ܒܓܢܓܪܐ ܡܕܝܢܬܐ ܇ ܗ̇ܝ ܕܐܝܬܝܗ̇ ܡܛܪܘܦܘܠܝܣ ܕܦܦܠܓܘܢܝܐ pb. 63 ܟܕ ܗܘܐ ܐܦܝܣܩܘܦܐ ܫܢܝ̈ܐ ܫܒ̣ܥ ܘܬܠܬܐ ܝܪ̈ܚܐ . ܘܗ̣ܘ ܝܘܡܐ ܕܫܟ̣ܒ ܒܗ ܐܝܬܘܗܝ ܗܘܐ ܆ ܫܒܥܐ ܒܐܝܠܘܠ . ܘܟܕ ܫܡܥܐ ܡܪܝܪܐ ܘܕܟܐܒܐ ܡܛܠܬܗ ܐܣܬ̇ܒܪ ܠܡܕܝ̈ܢܬܐ ܕܐܠܟܣܢܕܪ̈ܝܐ ܆ ܟܢܫ̈ܐ ܡܢ ܕܥܡܡ̈ܐ ܐܘܪ̈ܬܘܕܘܟܣܘ : ܘܕܝܪ̈ܝܐ ܩܕܝ̈ܫܐ̣ ܘܕܝܪ̈ܝܬܐ ܆ ܐܬܬܒܪܘ ܒܢܦܫܐ ܡܢ ܚܫܐ ܩܫܝܐ ܘܥܩܬܐ ܆ ܟܕ ܦܣ̣ܩܘ ܣܒܪܐ ܡܟܝܠ ܕܦܘܪܩܢܗܘܢ . ܗ̣ܘ ܕܝܢ ܕܐܒܐ ܩܫܝܐ ܘܫ̇ܬܐ ܕܡܐ ܦܪܛܘܪܝܘܣ ܆ ܒܚܕܘܬܐ ܪܒܬܐ ܘܒܦܨܝܚܘܬܐ ܡܕܝܨ ܗܘܐ ܘܡܫܬܢܐ . ܐܝܟ ܡ̇ܢ ܕܡܫܪܪܬܐ ܡܟܝܠ ܐܝܬ ܠܗ ܪܝܫܢܘܬܐ ܘܕܠܐ ܫܓܘܫܝܐ . ܡܢ ܗܪܟܐ ܠܥܠ̈ܡܝܐ ܘܠܕܝܪ̈ܝܐ ܗܠܝܢ ܕܠܐ ܨ̇ܒܝܢ ܗܘܘ ܕܢܫܬܘܬܦܘܢ ܠܗ ܆ ܒܝ̣̈ܫܬܐ ܩܫܝ̈ܬܐ ܡ̇ܚܘܐ ܗܘܐ . ܟܕ ܠܪ̈ܝܫܢܐ ܙܒ̇ܢ ܗܘܐ ܆ ܘܒܐܝ̈ܕܝܗܘܢ ܟܠ ܐܕܫ̈ܐ̣ ܕܨܥܪ̈ܐ ܘܕܥܩ̈ܬܐ ܠܐ ܡܣܬܝܒܪ̈ܢܝܬܐ ܡ̇ܝܬܐ ܗܘ̣ܐ ܥܠ ܐܘܪ̈ܬܘܕܘܟܣܘ . ܟܕ ܟܢܫ̈ܐ ܕܐܣܛܪ̈ܛܝܘܛܐ ܒܥܪ̈ܝܪܝܐ ܘܒܪ̈ܒܪܝܐ ܐܥ̣ܠ ܠܡܕܝܢܬܐ . ܘܒܝ̈ܫܬܐ ܠܐ ܡܬܬ̇ܢܝܢܝ̈ܬܐ ܘܕܪ̈ܒܘ ܐܘ̈ܠܝܬܐ ܡܠܝ̈ܢ . ܘܠܐ ܢܡܘܣ̈ܝܬܐ ܕܟܝܢܐ ܕܠܐ ܚܘܣܢܐ ܣ̇ܥܪ ܗܘܐ ܆ ܥܕܡܐ ܕܐܦ ܥܠ ܒܬܘܠ̈ܬܐ ܩܕܝ̈ܫܬܐ ܡܬܚ ܠܫܢܝܘܬܗ . ܐܠܐ ܠܐ ܥܬܝܕ ܗܘܐ ܗ̇ܘ ܕܝ̇ܢܐ ܟܐܢܐ ܘܚܝܠܬܢܐ ܘܢܓܝܪ ܪܘܚܐ ܇ ܕܝܬܝܪ ܢ̇ܓܪ ܪܘܚܐ ܥܠ ܒܝ̈ܫܬܐ ܕܕܐܝܟ ܗܠܝܢ ܇ ܗ̇ܘ ܕܡ̇ܚܐ ܘܡܐܣܐ ܇ ܘܪܕ̇ܐ ܘܡܚܠܡ . ܐܠܐ ܐܬܬܥܝܪ ܡܪܝܐ ܐܝܟ ܗ̇ܘ ܕܕܡ̣ܝܟ ܇ ܘܠܪܘܡܚܗ ܐܒܪܩ ܆ ܘܒܗ̇ ܩ̣ܛܠ ܠܬܢܝܢܐ ܥܩܠܩܠܐ ܇ ܠܡܪܩܝܢܘܣ ܐܡ̇ܪ ܐܢܐ ܐܬܘܪܝܐ ܚ̣ܕܬܐ ܇ ܟܕ ܡܚܝܗܝ ܡܠܐܝܟܐ ܥܠ ܩܕܠܗ ܐܝܟ ܕܒܣܝܦܐ ܡܚܘܬܐ ܠܐ ܡܬܐܣܝܢܝܬܐ ܇ ܐܝܟܢܐ ܕܗ̇ܢܘܢ ܕܒܥܝ̈ܢܝܗܘܢ ܚܙܘ ܘܐܫܬܪܪܘ ܐܣܗܕܘ . ܗܝܕܝܢ pb. 64 ܗܟܝܠ ܛܘܒܢܐ ܦܛܪܘܣ ܆ ܟܕ ܫܒܩܗ̇ ܠܐܝܟܣܘܪܝܢܟܘܣ ܆ ܦܢ̣ܐ ܠܐܠܟܣܢܕܪܝܐ . ܐܠܗܐ ܕܝܢ ܐܝܬܘܗܝ ܗܘܐ ܗ̇ܘ ܕܐܗܦܟܗ ܠܬܡܢ ܆ ܡܛܠ ܡܕܒܪܢܘܬܐ ܐܠܗܝܬܐ ܕܥܬܝܕܐ ܗܘܬ ܕܬܗܘܐ ܇ ܠܒܘܝܐܐ ܕܥܡܐ ܡܗܝܡܢܐ ܇ ܘܠܬܘܪܨܐ ܘܩܘܝܡܐ ܕܗܝܡܢܘܬܐ ܬܪܝ̣ܨܬ ܫܘܒܚܐ . ܐܝܬܝܗ̇ ܕܝ̣ܢ ܗܕܐ . ܟܕ ܡ̇ܢܥ ܠܡܕܝܢܬܐ ܕܐܠܟܣܢܕܪ̈ܝܐ ܫܡ̣ܥܐ ܕܡ̇ܘܬܗ ܕܡܪܩܝܢܘܣ : ܗ̇ܘ ܕܗܘܐ ܪܝܫܐ ܘܥܠܬܐ ܘܩܝܘܡܐ ܕܒܝ̈ܫܬܐ ܕܕܐܝܟ ܗܠܝܢ ܆ ܗ̣ܢܘܢ ܥܡܡ̈ܐ ܡܗ̈ܝܡܢܐ ܕܡܢ ܟܕܘ ܡܫܪܝܢ ܗܘܘ ܘܡ̇ܥܩܝܢ : ܡܢ ܐܘ̈ܠܨܢܐ ܣܓܝ̈ܐܐ ܘܪ̈ܕܘܦܝܐ ܕܐܬܘ ܥܠܝܗܘܢ ܐܝܟ ܕܐܡܝܪ : ܘܡܪ̈ܦܝܢ ܗܘ̈ܝ ܐܝܕܝܗ̈ܘܢ : ܟܕ ܙܒܢܐ ܕܢܦܐܫܐ ܐܫܟܚܘ ܆ ܡܢ ܕܪܝܫ ܚܝ̣ܘ . ܘܬܫܒܘܚܬܐ ܕܩܘܒ̇ܠ ܛܝܒܘܬܐ ܘܕܡܡܠܠܘܬ ܫܘܒܚܐ ܡܣܩܝܢ ܗܘܘ ܠܡܫܝܚܐ ܦܪܘܩܢ ܇ ܗ̇ܘ ܕܠܐ ܠܓܡܪ ܪܓ̣ܙ ܘܐܫ̣ܠܡ ܐܢܘܢ ܒܐܝ̈ܕܝܐ ܕܗ̇ܘ ܕܐܒܐ ܡܚܒܠܢܐ ܘܫ̇ܬܐ ܕܡܐ . ܘܐܝܟ ܡ̇ܢ ܕܙܒܢܐ ܕܠܚ̇ܡ ܘܚܒܝܒ ܠܗܘܢ ܚ̣ܙܘ ܆ ܟܕ ܐܬܟ̇ܢܫܘ ܟܢ̣̈ܫܐ ܕܕܝܪ̈ܝܐ ܩܕܝ̈ܫܐ : ܘܠܘ ܒܠܚܘܕ ܗ̇ܢܘܢ ܕܐܝܬ ܒܗ̇ ܒܡܕܝܢܬܐ : ܐܠܐ ܘܗ̇ܢܘܢ ܕܐܝܬ ܠܘܬܗ̇ ܒܗ̇ܘ ܕܡܬ̣ܩܪܐ ܐܢܛܘܢ : ܘܒܐܩܛܩܕܩܛܘܢ ܘܒܐܝܩܣܛܘܢ : ܘܒܫܪܟܐ ܕܕܝܪ̈ܝܬܐ ܩܕܝ̈ܫܬܐ : ܥܡ ܟܠܗ ܥܡܐ ܡܗܝܡܢܐ ܘܛ̇ܢܢܐ ܕܐܠܟܣܢܕܪܝܐ ܡܕܝܢܬܐ : ܟܕ ܐܝܬ ܠܗܘܢ ܪܝܫܐ ܘܩܕܡܝܐ ܕܝܠܗܘܢ : ܘܠܘܬ ܗܕܐ pb. 65 ܡܥ̣ܝܪ ܘܡܩܝܡ ܠܗܘܢ ܐܝܟ ܨܒܝܢܐ ܕܐܠܗܐ : ܛܘܒܢܐ ܥܢܘܝܐ ܘܢܒܝܐ ܪܒܐ ܠܘܢܓܝܢܐ ܐܒܐ ܕܕܝܪ̈̄ܝܐ ܆ ܟܕ ܓܘܢܐܝܬ ܐܬܚ̇ܫܒܘ ܟܠܗܘܢ ܆ ܫܕܪ ܐܢܫ̈ܝܢ ܕܠܗܕܐ ܠܚܡܝ̣ܢ . ܘܚ̣ܛܦܘ ܡܢ ܡܕܒܪܐ . ܟܕ ܠܐ ܩܲܕܡ ܐܝܠܦ ܘܠܐ ܣܟ ܐܪܓܫ ܇ ܠܩܕܝܫܐ ܛܝܡܬܐܘܣ ܇ ܗ̇ܘ ܡܘܕܝܢܐ ܛܒܝܒܐ ܘܣܗܕܐ ܫܪܝܪܐ ܇ ܕܡܢ ܟܕܘ ܒܐܝܩܪܐ ܕܩܫܝܫܘܬܐ ܡܢ ܪܒܐ ܩܘܪܝܠܘܣ ܪܝܫܐ ܕܐܦܝܣ̈ܩܘܦܐ ܐܬܝܩ̣ܪ ܗܘܐ ܇ ܥܡ ܐܢܛܠܝܘܣ ܐܚܘܗܝ ܚܬܝܬܐ ܘܫܲܘܐ ܠܗ ܒܛܢܢܐ . ܓܒܪܐ ܕܡܨܒܬ ܒܟܠܗ̇ ܣܥܘܪܘܬܐ ܘܛܝܒܘܬܐ ܫܠܝܚܝܬܐ . ܘܝܬܝܪܐܝܬ ܒܚܬܝܬܘܬܐ̣ ܘܒܛܢ̣ܢܐ ܚܡܝܡܐ ܕܗܝܡܢܘܬܐ ܬܪܝ̣ܨܬ ܫܘܒܚܐ . ܘܟܕ ܐܝܬܝܘܗܝ ܠܡܕܝܢܬܐ : ܠܥܕܬܐ ܕܡܬܩܪܝܐ ܩܣ̇ܪܝܘܢ : ܟܕ ܟܠܗ̇ ܡܕܝܢܬܐ ܐܝܟ ܚܕܐ ܐܝܟ ܕܠܡܐܡܪ : ܥܡ ܢܫ̈ܐ ܘܒܢܝ̈ܐ ܐܬܟ̇ܢܫܬ : ܥܡ ܕܝܪ̈ܝܐ ܩܕܝ̈ܫܐ ܆ ܣܪܗܒܘ ܕܟܝܪܘܛܘܢܝܣܐ ܢܥܒܕܘܢܝܗܝ ܘܢܩ̣ܝܡܘܢܝܗܝ ܪܝܫ ܟܗ̈ܢܐ ܇ ܘܟܪܘܙܐ ܘܡܬܟܬܫܢܐ ܕܚܠܦ ܕܚܠ̣ܬ ܐܠܗܐ . ܐܠܐ ܟܕ ܚܕ ܒܠܚܘܕܘܗܝ ܐܫܬܟܚ ܡܢ ܐܦܝܣ̈ܩܘܦܐ ܐܪ̈ܬܘܕܘܟܣܘ : ܐܝܬܘܗܝ ܗܘܐ ܕܝܢ ܗܢܐ ܐܘܣܒܝܣ ܕܦܝܠܘܣܝܘܢ : ܡܛܠ ܗ̇ܝ ܕܗܠܝܢ ܐܚܪ̈ܢܐ ܕܪܕܝܦܝܢ ܗܘܘ ܘܡ̇ܛܫܝܢ ܆ ܘܠܐ ܡܡܪܚܝܢ ܗܘܘ ܕܢܬ̣ܚܙܘܢ : ܟܕ ܐܬܝ̣ܕܥ ܠܥܡܐ ܒܨܒܝܢܐ ܕܐܠܗܐ : ܕܛܘܒܢܐ ܦܛܪܘܣ ܗ̇ܘ ܕܝܠܢ ܬܡܢ ܐܝܬܘܗܝ ܘܡ̇ܛܫܝ ܆ ܪܗ̣ܛܘ ܥܡܐ̣ ܘܐܬܘ ܡܢ ܫܠ̣ܝܐ ܇ ܠܕܘܟܬܐ ܗ̇ܝ ܕܡܕܝܪ ܗܘܐ ܒܗ̇ ܗ̣ܘ ܛܘܒܢܐ . pb. 66 ܘܟܕ ܫܩܠܘܗܝ ܒܩܛܝܪܐ : ܘܥܠ ܟܬܦ̈ܬܗܘܢ ܛܥܢܘܗܝ ܆ ܐܘܒܠܘܗܝ ܠܩܣܪܝܘܢ ܇ ܐܝܟܐ ܕܐܝܬܝܗܘܢ ܗܘܘ ܟܢܫ̈ܐ ܕܥܡܡ̈ܐ ܆ ܕܐܝܟ ܢܡܘܣ̈ܐ ܥܬܝ̈ܩܐ ܘܥܝ̈ܕܐ ܒܙܒ̈ܢܐ ܕܪ̈ܕܘܦܝܐ ܡܦܣܝܢ ܗܘܘ ܢܥ̣ܒܕܘܢ . ܘܟܕ ܦܠܝܪܘܦܘܪܬܢܐ ܗ̣ܘܐ ܗ̣ܘ ܛܘܒܢܐ ܠܘܩܕܡ ܡܢ ܐܠܗܐ : ܕܨܒܝܢܗ ܐܝܬܘܗܝ ܗܢܐ : ܐܝܟܙܢܐ ܕܙܒܢ̈ܝܢ ܣܓܝ̈ܐܢ ܟܣܝܐܝܬ ܓ̣ܠܐ ܠܪ̈ܚܡ̇ܘܗܝ ܚܒܝ̈ܒܐ ܆ ܗܟܢܐ ܥܡ ܗ̇ܘ ܐܦܝܣܩܘܦܐ ܛܝܡܬܐܘܣ ܆ ܟܕ ܛܝܒܘܬܐ ܕܐܠܗܐ ܩܪܝܒܐ ܗܘܬ ܗܝܕܝܢ ܘܟܠܡܕܡ ܣ̇ܥܪܐ . ܟܕ ܕܝܢ ܟܠܗܘܢ ܥ̣ܦܝܢ ܡܛܠ ܚܕܘܬܐ ܘܪܘܙܐ ܕܣܒܪܐ ܕܐܝܟ ܗܢܐ ܆ ܐܫܟܚ ܕܢ̣ܬܛܥܐ ܗ̣ܘ ܛܘܒܢܐ ܦܛܪܘܣ ܆ ܟܕ ܥܒ̣ܪ ܒܝܢܬ ܥܡܐ ܘܐ̣ܙܠ ܐܬܛ̇ܫܝ . ܟܕ ܣܬ̣ܪܗ ܡܪܝܐ ܗ̇ܘ ܕܓܠ̣ܐ ܠܗ ܇ ܟܕ ܕܚ̇ܠ ܗܘܐ ܕܡܕܡ ܕܐܝܟ ܗܟܢ ܢܥ̣ܒܕ ܒܕܡܘܬ ܦܝܠܝܦܘܣ ܫܠܝܚܐ ܇ ܕܟܕ ܐܥܡܕܗ ܠܗ̇ܘ ܡܗܝܡܢܐ ܕܩܢܕܩܝ . ܡܚܕܐ ܠܐ ܐܬܚܙܝ . ܒܟܠܙܒܢ ܓܝܪ ܥ̇ܪܩ ܗܘܐ ܗ̣ܘ ܛܘܒܢܐ ܡܢ ܐܝܩܪܐ ܘܫܘܒܚܐ ܕܒܢܝ̈ܢܫܐ : ܐܝܟ ܡ̇ܢ ܕܡܥܟܪܢܐ ܗ̇ܘܐ ܠܗ ܕܫܠܝܐ ܕܠܐ ܢܘܬܦܐ ܗ̇ܘ ܕܪܚܝܡ ܠܗ : ܘܥܢܝܢܐ ܠܐ ܫܓܝܫܐ ܕܥܡ ܐܠܗܐ ܆ ܐܦܢ ܥܕܡܐ ܠܫܘܠܡܐ ܢܦܘܩ ܢܝܫܗ ܐܝܟ ܪܓܬܗ ܠܐ ܐܫܬ̣ܒܩ . ܟܕ ܓܝܪ ܟܝܪܛܘܢܝܐ ܕܪܝܫ ܟܗ̈ܢܐ ܪܒܐ ܛܝܡܬܐܘܣ : ܗܟܢܐ pb. 67 ܒܦܣܩܐ ܘܒܫܦܝܪܘܬ ܨܒܝܢܐ ܕܐܠܗܐ ܗܘ̣ܬ : ܒܓܒܝܘܬܐ ܘܒܝܨܝܦܘܬܐ ܘܒܦܣܝܦܝܣܡܐ ܕܥܡܐ ܕܐܠܟܣܢܕܪ̈ܝܐ : ܘܕܩ̈ܕܝܫܐ ܘܫܩ̈ܝܠܝ ܨܠܝܒܐ ܕܝܪ̈ܝܐ : ܘܚܕܘܬܐ ܠܐ ܡܬܡܠܠܢܝܬܐ ܘܕ̇ܝܨܐ ܐܚܝܕ ܗܘܐ ܠܢܦ̈ܫܬܐ ܕܟܠܗܘܢ : ܟܕ ܥܡ̈ܡܐ ܡܥܕܥܐܕܝܢ ܘܚ̇ܕܝܢ : ܗ̇ܘ ܪܫܝܥܐ ܘܛܡܐܐ ܒܟܠ ܦܪܛܘܪܝܘܣ : ܟܕ ܚ̣ܙܐ ܢܦܫܗ ܕܒܩܝܢܕܘܢܘܣ ܐܝܬܘܗܝ ܆ ܝܬܝܪܐ ܐܬܒܥܪܪ . ܘܟܕ ܙܒ̣ܢ ܠܪ̈ܝܫܢܐ ܒܕܗܒܐ ܣܓܝܐܐ ܆ ܘܝܬܝܪܐܝܬ ܠܗ̇ܘ ܕܡܬܐܡܪ ܣܛܪܛܝܠܛܝܣ ܕܫܡܗ ܗܘܐ ܕܝܢܘܣܝܘܣ : ܓܒܪܐ ܩ̇ܛܘܠܐ ܘܥܙܝܙ ܚܡܬܐ ܆ ܠܫܢܝܘܬܐ ܕܐܝܟ ܗܕܐ ܐܥܝܪ ܆ ܐܝܟܢܐ ܕܥܡ ܣܘܓܐܐ ܕܦܠ̣ܚ̈ܐ ܡܙܝ̈ܢܐ ܒܥܪ̈ܝܪܝܐ ܘܒܪ̈ܒܪܝܐ ܆ ܢܪܗܛ ܠܥܕܬܐ ܩܕܝܫܬܐ ܕܐܠܗܐ ܆ ܘܠܣ̈ܓܝܐܐ ܡܢ ܥܠ̈ܡܝܐ ܘܕܝܪ̈ܝܐ ܘܕܝܪ̈ܝܬܐ ܕܠܐ ܚܘܣܢܐ ܢܩ̇ܛܠ . ܠܣܓ̈ܝܐܐ ܕܝܢ ܒܡܚܘ̈ܬܐ ܢܦܲܣܩ ܆ ܘܦ̣ܠܓܘ ܡܝ̈ܬܐ ܢܫܒܘܩ . ܘܠܚܪܬܐ ܠܐ ܐܡܐܢ ܇ ܕܢܲܣܒ ܚܐܦܐ ܠܒܝܬ ܡܥܡܘܕܝܬܐ ܐܠܗܝܬܐ ܇ ܘܡܢܗ ܕܝܘܪܕܢܢ ܩܕܝܫܐ ܗ̇ܢܘ ܕܝܢ ܡܢܗ ܕܘܙܢܐ ܕܡܥܡܘܕܝܬܐ ܣܓܝܕܬܐ ܆ ܢܚܛܘܦ ܡܪܕܘܐܝܬ ܠܩܕܝܫܐ ܛܝܡܬܐܘܣ̣ ܥܡ ܐܢܛܠܝܘܣ ܐܚܘܗܝ ܇ ܘܢܘܒܠܘܢܝܗܝ ܠܛܦܘܣܝܪܝܢ ܩܣܛܪܐ ܡ̇ܕܒܪܝܬܐ ܇ ܕܪܚܝܩܐ ܡܢ ܡܕܝܢܬܐ ܬܠܬܝܢ ܡܝ̈ܠܐ . ܘܚܒܫܘܗܝ ܬܡܢ ܟܕ ܡܬܢ̣ܛܪ ܡܢ ܐܣܛܪ̈ܛܝܘܛܐ . ܐܝܟܢܐ ܕܡܟܝܠ ܟܕ ܐܫܟܚ ܙܒܢܐ ܕܥ̇ܗܢ ܠܫܢܝܘܬܗ ܗ̣ܘ ܪܫܝܥܐ ܦܪܛܘܪܝܘܣ ܆ ܒܝܫ̈ܬܐ ܣܓܝ̈ܐܬܐ ܬܘܒ ܢܚܘܐ ܠܘܩܒܠ ܕܝܪ̈ܝܐ ܘܥܠܡ̈ܝܐ ܇ ܗܠܝܢ ܕܠܐ ܨ̇ܒܝܢ ܕܢܫܬܘܬܦܘܢ ܠܪܘܫܥܗ . ܝܬܝܪܐܝܬ ܠܘܩܒܠ pb. 68 ܗܠܝܢ ܕܝܨܦ̣ܘ ܕܟܝܪܛܘܢܝܐ ܕܛܘܒܢܐ ܛܝܡܬܐܘܣ . ܗܠܝܢ ܟܕ ܠܐ ܐܫܟܚܘ ܕܢܣܝܒܪܘܢ ܥܡܡ̈ܐ : ܘܦܣ̣ܩܘ ܣܒܪܐ : ܘܡܟܝܠ ܡܠ̣ܬ ܢܦܫܗܘܢ ܘܣܒܥܘ ܡܢ ܥܩܬܐ ܆ ܐܫܬ̇ܠܗܒܘ ܒܛܢܢܐ ܣܗܕܝܐ ܆ ܘܣ̣ܕܪܘ ܩܪܒܐ ܟܠܝܘܡ ܠܘܩܒܠ ܐܣܛܪ̈ܛܝܘܛܐ ܆ ܘܩܪܒܐ ܒܝܬܝܐ ܐܩܝܡܘ ܇ ܥܡ ܩܛ̈ܠܐ ܘܐܫܝܕܘܬܐ ܕܕܡܐ . ܟܕ ܕܚ̣ܠܘ ܗܟܝܠ ܗ̣ܢܘܢ ܪ̈ܝܫܢܐ ܕܡܕܝܢܬܐ : ܘܗ̇ܘ ܕܡܬܐܡܪ ܐܣܛܪܛܝܠܛܝܣ : ܕܠܐ ܬܐܒܕ ܡܕܝܢܬܐ ܕܐܝܟ ܗܕܐ ܕܡ̇ܠܟܐ : ܒܕܠܐ ܥܕܟܝܠ ܝܠ̣ܦ ܘܠܐ ܐܬܝ̣ܕܥ ܠܗ ܡܢܗܘܢ ܗܠܝܢ ܕܗ̈ܘܝ ܘܢܬܚ̇ܡܬ ܥܠܝܗܘܢ : ܐܦ ܓܝܪ ܗܐ ܡܢ ܟܕܘ ܒܟܠܕܘܟ ܐܣܬܒܪܬ ܗܘܬ ܩܛܣܛܣܝܣ ܘܡܣܪܚܢܘܬܐ ܕܡ̇ܠܟܐ ܚܕܬܐ ܠܐܘܢ : ܐܬܚ̇ܫܒܘ ܐܝܟܚܕܐ ܆ ܕܐܦ ܠܗ ܠܦܪܛܘܪܝܘܣ ܢ̇ܦܩܘܢ ܠܒܪ ܡܢ ܡܕܝܢܬܐ ܆ ܘܢܘܒܠܘܢܝܗܝ ܠܕܘܟܬܐ ܡܕܡ ܘܢܛܪܘܢܝܗܝ . ܥܕܡܐ ܕܟܕ ܡܠܦܝܢ ܠܡ̇ܠܟܐ ܇ ܢܦܩܘܕ ܡܛܠ ܟܠ ܚܕ ܡܢܗܘܢ ܗ̇ܝ ܕܫܦܪܐ ܠܗ . ܟܕ ܢܦ̣ܩ ܗܟܝܠ ܗ̣ܘ ܦܪܛܘܪܝܘܣ̣ ܒܝܕ ܐܣܛܪ̈ܛܝܘܛܐ ܆ ܛܢ ܐܢܫ ܡܢܗܘܢ ܘܩܛܠ̣ܗ ܆ ܒܥܪܒܥܐ ܒܢܝܣܢ ܆ ܒܬܪ ܥܣܪܝܢ ܝܘ̈ܡܬܐ ܕܟܝܪܛܘܢܝܐ ܕܛܘܒܢܐ ܛܝܡܬܐܘܣ . ܟܕ ܝܬ̣ܒ ܗܘܐ ܥܠ ܬܪܘܢܘܣ ܚܡܫ ܫܢܝ̈ܢ ܘܫܬܐ ܝܪ̈ܚܝܢ . ܗ̇ܝ ܕܟܕ ܗܘܬ ܆ ܘܥ̣ܪܩܘ ܟܠܗܘܢ ܐܝܟܚܕܐ ܥܠܡܝ̈ܐ ܘܐܣܛܪ̈ܛܝܘܛܐ . ܐܫܬ̣ܒܩ̣ ܟܕ ܫ̣ܕܐ ܒܫܘܩܐ ܒܕܡܘܬ ܚܙܝܪܐ ܐܘ ܟܠܒܐ ܇ ܗ̇ܢܘܢ ܕܒܗܘܦܟܘ̈ܗܝ ܘܒܦܩܪܘܬܗ ܠܗܘܢ ܐܬܕܡ̇ܝ ܇ ܟܕ ܐܒܕܢܐ ܢܬ̣ܦ ܠܢܦܫܗ . ܗܠܝܢ ܡ̇ܢ ܗܟܝܠ ܕܒܗܠܝܢ ܕܓ̈ܕܫܝ ܗܘ̈ܝ : ܕܠܟܠܗ̇ ܡܫܡܥܬܐ pb. 69 ܕܕܚ̈ܠܝ ܐܠܗܐ ܥܒܪ̈ܢ ܆ ܫܒܩܝܢ ܚܢܢ ܠܐܚܪ̈ܢܐ ܕܢܫܬܥܘܢ ܘܢ̇ܟܬܒܘܢ . ܐܦܢ ܓܝܪ ܫ̇ܘܐ ܗܘܐ ܗ̇ܘ ܕܚ̣ܫ ܆ ܐܠܐ ܠܐ ܠܢ ܦܐܝܐ ܆ ܘܠܐ ܕܢܫ̣ܡܥ ܗܠܝܢ ܕܐܝܟ ܗܟܢ ܘܠܐ ܕܢ̇ܬܢܐ . ܒܪܡ ܐܝܟ ܕܟܬܝܒ ܚ̇ܙܝܢ ܚܢܢ ܕܐܫܬܡ̣ܠܝܬ ܥܠܘܗܝ̣ ܡܠܬܐ ܐܠܗܝܬܐ ܇ ܕܓܒܪܐ ܥܘ̇ܠܐ ܒܝ̣ܫܬܐ ܬܨܘܕܝܘܗܝ ܠܐܒܕܢܐ ܆ ܘܗ̇ܝ ܕܐܢܬ ܡܟܟܬ ܠܫܒܗܪ̈ܢܐ ܐܝܟ ܕܠܩܛܝ̈ܠܐ̇ ܘܕܡܪܝܐ ܠܘܩܒܠ ܫܒܗܪ̈ܢܐ ܡ̇ܩܪܒ ܇ ܘܕܠܝܘܡܐ ܕܢܟܣܬܗ ܡܬ̣ܢܛܪ ܪܫܝܥܐ . ܟܕ ܕܝܢ ܐܫܬ̣ܠܚ ܗܠܝܢ ܠܠܐܘܢ ܡ̇ܠܟܐ ܆ ܐܬܪܚܡ ܥܠ ܥܩ̈ܬܐ ܕܟܠܗ ܗܢܐ ܙܒܢܐ ܐܕܪ̈ܟܝ ܠܡܕܝܢܬܐ ܕܐܠܟܣܢܕܪ̈ܝܐ . ܘܟܕ ܚܐ̇ܣ ܥܠ ܗܠܝܢ ܕܐܫܬ̣ܚܪܘ ܆ ܦܩܕ ܕܛܘܒܢܐ ܛܝܡܬܐܘܣ : ܗ̇ܘ ܕܩ̇ܒܠ ܣܝ̇ܡ ܐܝܕܐ ܡܢ ܐܠܗܐ ܆ ܢܥ̣ܘܠ ܘܢܲܣܒ ܬܪܘܢܘܣ ܕܝܠܗ ܆ ܘܗܟܢܐ ܗ̣ܝ ܡܕܝܢܬܐ ܬܫܬܝܢ ܘܢܬ̣ܢܦܫ ܥܡܐ ܇ ܘܢܫܟܚ ܒܘܝܐܐ ܕܗܠܝܢ ܒܝ̣ܫ̈ܬܐ ܕܥܒܪ̈ܝ ܇ ܗ̇ܝ ܕܐܦ ܗܘ̣ܬ ܠܗܘܢ ܒܝܕ ܦܘܢܝܗ ܕܛܘܒܢܐ ܛܝܡܬܐܘܣ : ܒܟܠܕܘܟ ܓܝܪ ܐܝܬ ܗܘܐ ܠܡܚܙܐ ܇ ܚܕܘܬܐ ܘܪܘܙܐ ܘܕܝ̇ܨܐ ܕܡܠܝܐ ܗܘܬ ܡܕܝܢܬܐ ܇ ܟܕ ܟܢܫ̈ܐ ܣܓܝ̈ܐܐ ܕܠܐ ܡܗ̈ܝܡܢܐ ܪܗܛܝܢ ܗܘܘ ܘܥܡܕܝܢ . ܘܕܒܦܣܝܩ̈ܬܐ ܐ̇ܡܪ . ܫܡܝܐ ܐܝܬܝܗ̇ ܡܕܝܢܬܐ ܕܐܠܟܣܢܕܪ̈ܝܐ̣ ܒܗܠܝܢ ܝܘ̈ܡܬܐ . ܟܕ ܩܘܝ ܗܟܝܠ ܛܘܒܢܐ ܛܝܡܛܐܘܣ ܒܐܦܝܣܩܦܘܬܐ ܙܒܢܐ ܕܫܒܥ ܫܢܝ̈ܢ ܆ ܬܘܒ ܫܐܕܐ ܚ̇ܣܡܐ ܟܕ ܠܐ ܡܣܝܒܪ ܕܢܚ̣ܙܐ ܦܘܪܩܢܐ ܕܒܢܝ̈ܢܫܐ ܆ ܐܥܝܪ ܒܪܘܓܙܐ ܠܘܬ ܛܢ̣ܢܐ ܒܝ̣ܫܐ ܘܚ̇ܣܡܐ ܇ ܠܐܦܝܣܩ̈ܘܦܐ pb. 70 ܕܒܟܠܕܘܟ . ܘܝܬܝܪܐܝܬ ܠܗ̇ܘ ܕܒܩܘܢܣܛܢܛܝܢܦܘܠܝܣ ܆ ܘܠܗ̇ܘ ܕܪܘܡܝ . ܐܦ ܓܝܪ ܐܝܬܝܗ̇ ܗܘܬ ܠܗܘܢ ܒܗܬܬܐ ܘܚܣ̣ܕܐ ܇ ܩܛܣܛܣܝܣ ܘܫܘܒܚܐ ܘܕܘܒܪܐ ܘܦܐܪܝܣܝܐ ܕܝܠܗ ܕܛܘܒܢܐ ܇ ܟܕ ܟܠܝܘܡ ܓܠܝܐܝܬ ܡܢܗ ܘܡܢ ܐܦܝܣܩܘܦ̈ܐ ܕܬܚܘܬܘܗܝ ܇ ܘܩܠܝܪ̈ܝܩܘ ܘܕܝܪ̈ܝܐ ܘܥܠܡܝ̈ܐ ܇ ܡܬܚܪܡܐ ܗܘܬ ܣܘܢܕܘܣ ܪܫܝܥܬܐ ܕܟܠܩܝܕܘܢܐ . ܘܟܕ ܒܪܗ̣ܛܐ ܣܓܝܐܐ ܕܠܟܠ ܓܒܝ̈ܢ ܐܬܚ̇ܫܚܘ ܘܒܡܘܗ̈ܒܬܐ : ܘܒܦܪܘܣܛܣܝܐ ܕܪ̈ܫܝܥܐ ܆ ܟܕ ܐܫܟܚ ܕܡܢ ܪܚܡ̣ܬ ܟܣܦܐ ܡ̣ܙܕܟܝܢ ܗܠܝܢ ܕܒܗ̇ܘ ܙܒܢܐ ܐܚܝܕܝܢ ܗܘܘ ܆ ܠܐ ܠܘܩܕܡ ܫܠ̣ܝܘ ܡܢ ܛܘܟܢܗܘܢ ܘܒܝ̣ܫܘܬܗܘܢ ܇ ܥܕܡܐ ܕܥܡ ܩܛ̈ܠܐ ܣܓ̈ܝܐܐ ܕܥܡܐ ܘܐܫܝܕܘܬܐ ܕܕܡܐ ܇ ܥܒ̣ܕܘ ܕܢܫܬ̣ܕܐ ܠܐܝܟܣܘܪܝܐ ܛܘܒܢܐ ܛܝܡܬܐܘܣ ܇ ܘܢܐܙܠ ܠܓܢܓܪܐ ܡܕܝܢܬܐ ܇ ܐܝܟܐ ܕܐܫܬܡ̣ܠܝ ܟܠܝܠܐ ܕܡܘܕܝܢܘܬܐ ܕܠܒܝܫ ܙܟܘܬܐ ܘܪܝܫܟܗ̈ܢܐ ܕܝܣܩܪܘܣ ܒܪ ܡܘܕܝܢܘܬܗ . ܗܕܐ ܥ̣ܠܬܐ ܗܘ̣ܬ ܠܛܘܒܢܐ ܦܛܪܘܣ ܕܠܐ ܢܬܡ̣ܨܐ ܇ ܕܐܝܟ ܨܠܘܬܗ ܘܪܓܬܗ ܡܢ ܒܝܢܬ ܒܢܝ̈ܢܫܐ ܢܫ̇ܢܐ ܇ ܘܢܬܒܲܣܡ ܒܫܠܝܐ ܗ̇ܘ ܕܪܚܝܡ ܠܗ . ܟܕ ܢܦ̣ܩ ܓܝܪ ܛܝܡܬܐܘܣ ܪܝܫܐ ܕܐܦܝܣܩܘ̈ܦܐ : ܘܐܫܬ̣ܠܡ ܠܐܝܟܣܘܪܝܐ ܒܦܘܩܕܢܐ ܘܒܫܘܠܛܢܐ ܡܠܟܝܐ : ܘܐܢܫ ܐܚܪܝܢ ܡܢ ܩܫܝܫ̈ܢܐ ܥ̣ܠ ܚܠܦܘܗܝ ܡܢ ܦܘܩܕܢܐ ܡܠܟܝܐ : ܕܫܡܗ ܡ̇ܢ ܛܝܡܬܐܘܣ : ܫܡܐ ܕܝ̇ܢ ܝܬܝܪܐ ܡܬܩܪܐ ܗܘܐ ܣܠܘܦܩܪܘܣ ܘܒܗ̇ܘ ܒܕܡܘܬܐ ܐܚܝܕ ܗܘܐ ܒܒܝ̣ܫܘܬ ܫܘܒܚܐ ܕܟܠܩܝܕܘܢ̈ܝܐ ܆ ܟܕ ܚ̣ܙܐ ܦܛܪܘܣ ܗ̇ܘ ܡܢܝܚܢܐ ܕܐܠܗܐ ܘܒܪ ܛܢܢܐ pb. 71 ܕܡܘܫܐ ܪܒܐ : ܫܚܩܐ ܕܐܚ̈ܐ ܡܗܝ̈ܡܢܐ : ܕܐܫܬ̣ܒܩܘ ܒܝܬ ܡܘܬܐ ܘܒ̣ܨܕܝܐ ܕܗ̇ܢܘܢ ܕܡ̇ܒܢܝܢ ܠܗܘܢ ܘܡ̇ܣܡܟܝܢ ܠܗܘܢ : ܘܩܝܢܕܘܢܝܣܐ ܥܒ̇ܕܝܢ ܕܢܙܕܥܙܥܘܢ ܡܢ ܫܪܪܐ ܕܗܝܡܢܘܬܐ ܆ ܢܣ̣ܒ ܛܢ̣ܢܐ ܐܠܗܝܐ ܟܕ ܥܕܡܐ ܠܡܘܬܐ ܐܠ̣ܨ ܢܦܫܗ ܆ ܟܕ ܗܠܝܢ ܡܠ̈ܐ ܛܒܝ̈ܒܬ ܒܟܠ ܕܫܠܝܚܐ ܡܬ̇ܪܥܐ ܘܡܬܗ̇ܓܐ ܇ ܕܡܢ̣ܘ ܡܬܟܪܗ ܘܠܐ ܐܢܐ ܡܬܟܪܗ ܐܢܐ ܡܢ̣ܘ ܡܬܟ̣ܫܠ ܘܠܐ ܐܢܐ ܝ̇ܩܕ ܐܢܐ . ܘܟܕ ܠܫܠܝܘܬܐ ܕܠܗ ܪܚܝܡܐ : ܐܝܟ ܕܠܐ ܙܒܢܐ ܫܒ̣ܩ ܆ ܐܙ̣ܠ ܬܘܒ ܠܡܕܝܢܬܐ ܕܐܠܟܣܢܕܪ̈ܝܐ ܘܠܥܘܡܪ̈ܐ ܩܕܝܫ̈ܐ ܕܚܕܪ̈ܝܗ̇ ܆ ܘܠܡܕܝܢ̈ܬܐ ܐܚܪ̈ܢܝܬܐ ܣܓܝ̈ܐܬܐ ܘܠܩܘܪ̈ܝܐ ܕܐܓܘܦܛܘܣ ܆ ܟܕ ܡ̇ܛܫܝܐܝܬ ܒܟܠܕܘܟ ܡܬܟܪܟ . ܘܡ̇ܒܢܐ ܘܡ̇ܣܡܟ ܠܟܢ̈ܫܐ ܕܐܘܪܬܘ̈ܕܘܟܣܘ ܘܐܚܪܢܐ ܦܘܠܘܣ ܫܠܝܚܐ ܠܟܠܢܫ̣ ܟܠ ܗ̇ܘܐ . ܟܕ ܒܡܠܬܐ ܘܒܥܒ̇ܕܐ ܕܘܒܪܗ ܘܙܢܗ ܆ ܛܘܦܣܐ ܠܡܠܦܢܘܬܐ ܕܕܘܒܪ̈ܐ ܕܕܚ̣ܠܬ ܐܠܗܐ ܘܛܢܢ̣ܐ ܐܠܗܝܐ ܝ̇ܗܒ ܗܘܐ . ܕܐܝܠܝܢ ܡ̇ܢ ܗܟܝܠ ܬܕܡܪ̈ܬܐ ܘܐܬܘ̈ܬܐ ܪ̈ܘܪܒܬܐ : ܫܡܠܝ ܬܡܢ ܒܝܕ ܛܝܒܘܬܐ ܐܠܗܝܬܐ ܘܚ̇ܝܠܐ ܕܢܩܝܦ ܗܘܐ ܠܗ : ܘܟܡܐ ܐܣܘ̈ܬܐ ܘܟܡܐ ܚܝ̈ܠܐ ܆ ܠܘ ܕܡܚܝܠܘܬܐ ܕܝܠܢ ܐܝܬܝܗ̇ ܕܟܠܗܝܢ ܢܟܬ̇ܒ . ܟܕ ܡܬܥܗܕܝܢ ܚܢܢ ܕܝܢ ܚܕܐ ܐܘ ܬܪ̈ܬܝܢ . ܗ̇ܠܝܢ ܕܫܪܟܐ ܆ ܠܗ̇ܢܘܢ . ܕܒܢܣܝܢܐ ܘܒܗ̇ ܒܚܙܬܐ ܐܕܪܟܘ ܇ ܢܫ̣ܒܘܩ ܕܢ̇ܬܢܘܢ ܘܢܫܬ̇ܥܘܢ . ܒܪܬܐ ܕܐܢܫ ܡܢ ܝܕܝ̈ܥܐ ܕܡܕܝܢܬܐ ܟܪܝܗܐ ܗܘܬ ܟܘܪܗܢܐ ܩܫܝܐ . ܐܝܬܝܗ̇ ܗܘܬ ܕܝܢ ܝܚܝܕܝܬܗ ܆ ܘܪܚ̇ܡ ܗܘܐ ܠܗ̇ ܐܝܟ ܕܠܝܚܝܕܝܬܐ . ܕܗܕܐ ܐܡܐ ܡ̇ܢ ܪܚ̇ܡܬ ܠܡܫܝܚܐ pb. 72 ܐܝܬܝܗ̇ ܗܘܬ ܘܡܗܝܡܢܬܐ . ܘܣ̇ܓܝ ܚ̇ܕܝܐ ܗܘܬ ܒܩ̈ܕܝܫܐ . ܐܒܐ ܕܝܢ . ܟܪܣܛܝܢܐ ܡ̇ܢ . ܒܛܥܝܘܬܐ ܕܝܢ ܘܒܪܚܡܘܬܐ ܕܦܝ̈ܠܣܘܦܐ ܚܢ̈ܦܐ ܣ̇ܓܝ ܐܚܝܕ ܗܘܐ . ܡܢ ܗܪܟܐ ܟܕ ܫܘܘ̈ܕܝܐ ܫܩܠ ܡܢ ܐܢܫ ܪܝܫܗܘܢ ܕܚ̇ܪ̈ܫܐ : ܕܡܚܠܡ ܠܛܠܝܬܐ : ܐܢ ܗ̣ܘ ܕܢܣܒܝܗ̇ ܘܒܠܠܝܐ ܢܘܒܠܝܗ̇ ܠܣܪܦܝܘܢ : ܘܬܡܢ ܢܫܡܠܐ ܥܠܝܗ̇ ܫܘܡܠܝ̈ܐ ܘܛܡ̈ܐܘܬܐ ܕܐܘܡܢ̈ܘܬܐ ܕܚ̇ܪܫܘܬܐ ܆ ܚܘܝܚܐܝܬ ܐܫܬ̣ܡܥ ܆ ܘܡܛܝܒܐ ܗ̣ܘܐ ܕܢܬܠܝܗ̇ ܠܛܠܝܬܐ . ܗܠܝܢ ܟܕ ܝܠܦܬ ܐܡܗ̇ ܡܢ ܥ̣ܒܕܐ ܐܢܫ ܕܐܪܓܫ : ܕܐܝܬܘܗܝ ܗܘܐ ܟܪܣܛܝܢܐ ܘܣ̇ܓܝ ܡܗܝܡܢܐ ܆ ܒܪ ܫܥܬܗ ܡܫܕܪܐ ܠܘܬ ܛܘܒܢܐ ܦܛܪܘܣ ܆ ܟܕ ܡܘܕܥܐ ܠܗ ܥܠ ܥܘܬܕܗ ܕܐܝܟ̇ܠܩܪܨܐ . ܟܕ ܐܦܝ̣ܣܬ ܆ ܕܠܐ ܢܗܡܐ ܒܗ̇ ܘܒܓܒܪܗ̇ ܘܒܛܠܝܬܐ ܇ ܕܒܡܘܬܐ ܫܪܝܪܐ ܩܝܢܕܘܢܝܣܐ ܥ̇ܒܕܝܢ ܕܢܦܠܘܢ ܇ ܒܝܕ ܗ̇ܝ ܕܡܪܓܙܝܢ ܠܡܪܝܐ . ܟܕ ܕܝܢ ܫܡ̣ܥ ܗܕܐ ܗ̣ܘ ܛܘܒܢܐ : ܘܐܫܬܠܗܒ ܒܛܢܢܐ ܆ ܐܙܥܩ ܒܩܠܐ ܪܡܐ . ܡܪܝ̣ܐ ܐܢ ܢܐܚܐ ܗ̇ܘ ܪܫܝܥܐ . ܘܟܕ ܐܡ̣ܪ ܗܕܐ ܆ ܡܚܕܐ ܢܣ̣ܒ ܐܢܫܝ̈ܢ ܡܢ ܩܕܝ̈ܫܐ ܗܠܝܢ ܕܥܡܗ ܒܠܠܝܐ ܆ ܘܐܙܠ̣ܘ ܠܘܬ ܐܡܗ̇ ܕܛܠܝܬܐ . ܘܟܕ ܐܫܟܚܗ̇ ܕܝ̇ܬܒܐ ܨܝܕ ܒܪܬܗ̇ : ܘܡ̇ܣܕܩܐ ܒܒܟܝܐ ܘܒܐܘ̈ܠܝܬܐ : ܐܝܟܚܕܐ ܕܝܢ ܘܢܛܪܐ ܕܠܐ ܬܫܬ̣ܠܡ ܛܠܝܬܐ ܡܢ ܓܒܪܗ̇ ܠܗ̇ܘ ܪܫܝܥܐ ܆ ܟܕ ܦܩܕ ܕܟܠܗܘܢ ܗܠܝܢ ܝܬܝܪ̈ܐ ܠܒܪ ܢܦ̣ܩܘܢ . ܫ̣ܩܠ ܡ̣ܫܚܐ̣ ܘܡ̇ܫܚܗ̇ ܠܛܠܝܬܐ . ܘܟܕ ܝܗ̣ܒ ܠܗ̇ ܪ̈ܐܙܐ ܩܕܝ̈ܫܐ : ܘܠܐܡܗ̇ ܒܝܐܐ ܒܡ̈ܠܐ ܣܓܝ̈ܐܬܐ ܕܒܘܝܐܐ : ܘܠܒܒܗ̇ ܕܕܠܐ ܦܘܫܟܐ ܥܠ ܡܫܝܚܐ ܗ̇ܘ ܡܪܐ ܕܚ̈ܝܐ pb. 73 ܬܬܟܠ ܆ ܦܢ̣ܐ ܠܐܝܟܐ ܕܫܪ̣ܐ ܗܘܐ . ܘܠܝܘܡܐ ܕܒܬܪܗ ܡܢܫܠܝ ܆ ܗ̣ܝ ܡ̇ܢ ܛܠܝܬܐ ܆ ܐܫܬܟܚܬ̇ ܕܚܠܝܡܐ . ܘܡܚܪܪܐ ܡܢ ܗ̇ܘ ܟܘܪܗܢܐ ܩܫܝܐ . ܗ̇ܘ ܕܝܢ ܦܝܠܣܘܦܐ ܢܨܐ ܥܡ ܐܠܗܐ ܐܬܩ̣ܒܪ ܡܝܬܐ . ܟܕ ܓܙܪ ܕܝ̣ܢܐ ܕܗ̇ܘ ܩܕܝܫܐ ܚܪܝܦܐܝܬ ܗܟܢܐ ܠܫܘܠܡܐ ܢܦ̣ܩ ܇ ܗ̇ܘ ܕܟܕ ܐܬ̇ܪܥܡ ܐܙܥܩ ܟܕ ܐܡ̇ܪ : ܡܪܝܐ ܐܢ ܢܐܚܐ ܗ̇ܘ ܪܫܝܥܐ . ܐܝܟܢܐ ܕܒܟܠܗ̇ ܡܕܝܢܬܐ ܝܕܝܥܬܐ ܬܗܘܐ ܗ̣ܝ ܬܕܡܘܪܬܐ ܇ ܘܟܠܢܫ ܢܫܒܚ ܠܐܠܗܐ ܇ ܥܠ ܛܝܒܘܬܗ ܕܐܬܝܗ̣ܒܬ ܠܩܕܝ̈ܫܘܗܝ ܇ ܘܠܘܬ ܛܘܒܢܐ ܢܪܗܛܘܢ ܘܢܬܢ̇ܩܦܘܢ ܇ ܘܝܬܝܪܐܝܬ ܢܬܚ̇ܝܠܘܢ ܒܗܝܡܢܘܬܐ ܬܪܝܨܬ ܫܘܒܚܐ . ܐܦ ܓܝܪ ܘܗܕܐ ܐܬ̇ܐ ܓ̣ܕܫܬ ܕܬܗܘܐ ܗܝܕܝܢ . ܟܕ ܐܙ̇ܠ ܗܘܐ ܒܠܠܝܐ ܥܡ ܗ̇ܢܘܢ ܕܢܩܝܦܝܢ ܠܗ : ܠܒܝܬܗ ܕܐܢܫ ܥܬܝܪܐ ܕܢܣܥܘܪ ܠܟܪܝܗܐ : ܘܥ̇ܒܪ ܗܘܐ ܥܠ ܕܘܟܬܐ ܡܕܡ ܕܒܗ̇ ܣܛܐܠܐ ܕܣ̇ܓܝ ܪܒܐ ܕܝܘܠܝܢܘܣ ܡܪܘܕܐ ܩ̇ܝܡܐ ܗܘܬ ܆ ܥܒ̣ܕ ܦܢܛܣܝܐ ܫܐܕܐ ܗܟܢܐ . ܢܚܬܬ ܗ̇ܝ ܣܛܐܠܐ ܡܢ ܩܘܡܗ̇ ܆ ܘܪܗܛܐ ܗܘܬ ܒܬܪܗܘܢ . ܘܟܕ ܐܪܓܫܘ ܗܟܝܠ ܗܠܝܢ ܕܡܗܠܟܝܢ ܥܡܗ ܒܗ̇ܘ ܚܒ̇ܛܐ ܘܫܓܘܫܝܐ : ܘܚܙܐܘܗ̇ ܠܗ̇ܝ ܦܢܛܣܝܐ ܆ ܐܬܬܘܗܘ ܘܐܙܥܩܘ ܆ ܟܕ ܩ̇ܪܝܢ ܠܛܘܒܢܐ ܠܥܘܕܪܢܗܘܢ . ܗ̣ܘ ܕܝܢ ܟܕ ܐ̣ܣܬܒܪ ܕܠܐ ܐܪܓܫ : ܟܕ ܛܒ ܝ̇ܕܥ ܗ̣ܘܐ . ܐܙ̇ܠ ܗܘܐ ܒܐܘܪܚܗ̣ ܟܕ ܠܐ ܐܬܦ̣ܢܝ ܠܒܣܬܪܗ . ܟܕ ܕܚܝܠܝܢ ܕܝܢ ܗ̇ܢܘܢ ܘܠܒܝܟܝܢ ܡ̈ܐܢܘܗܝ ܆ ܐܬܦ̣ܢܝ ܗ̣ܘ ܛܘܒܢܐ ܘܩ̣ܪܐ ܫܡܗ ܕܡܪܢ ܝܫܘܥ ܡܫܝܚܐ ܆ ܘܢܦ̣ܚ ܒܗ̇ ܒܦܢܛܣܝܐ pb. 74 . ܘܡܚܕܐ ܟܕ ܐܝܟ ܬܢܢܐ ܐܫܬ̣ܪܝܬ ܆ ܠܐ ܡܬܚܙܝܢܝܬܐ ܗܘ̣ܬ . ܡܫܬ̇ܥܐ ܗܘܐ ܕܝܢ ܗ̣ܘ ܛܘܒܢܐ ܆ ܘܗܕܐ ܕܗܘ̣ܬ ܒܗܠܝܢ ܝܘ̈ܡܬܐ ܒܐܠܟܣܢܕܪܝܐ . ܐܦܝܣ ܐܢܫ ܡܢ ܡܚܒ̈ܢܐ ܠܐܢܫܝ̈ܢ ܡܢ ܩܕܝܫ̈ܐ ܆ ܕܢܐܬܘܢ ܠܒܝܬܗ ܘܢܒܪܟܘ̣ܢܝܗܝ ܆ ܘܥܡܗ ܢܫܬܘܬܦܘܢ ܒܦܬܘܪܐ . ܐܝܬܝܗܘܢ ܕܝܢ ܗ̇ܢܘܢ ܐܠܟܣܢܕܪ̈ܝܐ ܡܛܠܬܗ̇ ܕܗܕܐ̣ ܣ̇ܓܝ ܝܨ̈ܝܦܐ ܘܪ̈ܚ̇ܡܝ ܥܡܠܐ . ܐܝܬܘܗܝ ܗܘܐ ܕܝ̣ܢ ܡܢ ܟܚܝ̈ܕܐ ܘܝܕܝ̈ܥܐ ܗ̣ܘ ܓܒܪܐ . ܐܦܝܣ ܐܢܘܢ ܕܝܢ ܕܐܦ ܠܝ ܠܡ̣ ܢܣ̣ܒܘܢ ܥܡܗܘܢ . ܗ̇ܢܘܢ ܕܝܢ ܐܒܗ̈ܬܐ ܟܕ ܝܕܥܝܢ ܠܡܣܟܢܘܬܐ ܕܝܠܝ : ܕܥܣܩܐܝܬ ܐܝܬ ܠܗ̇ ܠܘܬ ܩ̇ܪ̈ܝܬܐ ܕܕܐܝܟ ܗܠܝܢ : ܡܛܠ ܡܚܝܠܘܬܐ ܣܓܝܐܬܐ ܆ ܒܪܡ ܟܕ ܣ̇ܓܝ ܩܡܘ ܥ̣ܨܐܘܢܝ ܟܕ ܐܡ̇ܪܝܢ ܆ ܕܡܛܠ ܕܐܝܬܘܗܝ ܡܢ ܛ̇ܢܢ̈ܐ ܘܝܨ̈ܝܦܐ ܓܒܪܐ ܆ ܠܐ ܙܕܩ̇ ܕܢܟܫܠܝܘܗܝ . ܟܕ ܕܝܢ ܐܬ̣ܝ̣ܢ ܐܣܬܡ̣ܟܢܢ ܥܠ ܦܬܘܪܐ . ܘܟܕ ܐܝܟܠܝܢܢ ܆ ܫ̇ܪܝ ܕܢܦܩܘܕ ܠܥ̣ܒ̈ܕܐ ܕܡܫܡܫܝܢ ܆ ܘܢܟܐܐ ܒܗܘܢ ܒܡ̈ܠܐ ܕܠܐ ܦܐܝ̈ܢ ܇ ܕܐܝܬܝܗܝܢ ܡܢ ܥܝܕܐ ܒܝܫܐ ܕܥܠܡܐ . ܐܝܟ ܡ̇ܢ ܕܛܥ̣ܐ ܕܥܡ ܐܝܠܝܢ ܣܡܝܟ ܘܐܝܟ̇ܠ . ܘܟܕ ܒ̈ܗܝܢ ܒܗܠܝܢ ܡ̈ܠܐ ܡܟܬܪ ܗܘܐ ܆ ܗ̣ܘܐ ܩܠܐ ܠܘܬܝ ܟܕ ܐܡ̇ܪ ܆ ܦܛܪܐ ܦܛܪܐ ܆ ܫܡܝ ܡܬܓ̇ܕܦ ܆ ܘܐܢܬ ܝ̇ܬܒ ܐܢܬ ܘܡܬܬܢܝܚ ܐܢܬ ܆ ܟܕ ܕܝܢ ܠܐ ܐܢܫ ܫܡ̣ܥ ܐܝܟ ܕܐܡ̣ܪ ܠܩܠܐ ܆ ܐܠܐ ܐܢܐ ܒܠܚܘܕ . ܟܕ ܐܬ̇ܪܗܒܬ ܘܒ̇ܟܝܬ ܆ ܡܣܟܐ ܗ̇ܘܝܬ ܕܚܬܝܬܐܝܬ ܐܫܬܪܪ . ܘܟܕ ܬܠܬ ܙܒ̈ܢܝܢ ܗ̣ܘܐ ܗ̣ܘ ܩܠܐ : ܟܕ ܠܐ ܐܫ̇ܟܚܬ ܕܐ̇ܟܠܐ ܠܕܡܥ̈ܐ ܆ ܢ̇ܓܕܬ ܢܦܫܝ ܡܢ ܡܨܥܬܐ ܕܗܠܝܢ ܐܚܪ̈ܢܐ : ܐܝܟ ܗ̇ܘ ܕܪܗܝܒ ܐܢܐ ܡܛܠ ܚܫܚܬܐ ܆ ܘܗܟܢܐ ܢ̇ܦܩܬ ܘܪܗ̇ܛܬ ܠܩܠܝܬܐ . ܟܕ ܒܟܠܗ̇ ܐܘܪܚܐ ܡܬܬܢ̇ܚ pb. 75 ܐܢܐ ܘܐܒ̣ܝܠ ܐܢܐ . ܘܡܬܚ̇ܫܒ ܐܢܐ ܆ ܕܐܝܟܢܐ ܠܐ ܛ̇ܥܐ ܡܕܡ ܇ ܐܦܠܐ ܡܢ ܗܠܝܢ ܕܡܣܬܒܪ̈ܢ ܕܐܝܬܝܗܝܢ ܙܥܘܪ̈ܝܬܐ ܠܥܝܢܐ ܕܠܐ ܕܡ̇ܟܐ ܇ ܠܐ ܣܘܥܪܢܐ ܘܠܐ ܡܠܬܐ . ܘܗܕܐ ܐܪܐ ܐܝܬܝܗ̇ ܆ ܗ̇ܝ ܕܐܡ̣ܪ ܚܟܝܡܐ ܫܠܝܡܘܢ ܇ ܪܘܚܗ ܕܡܪܝܐ ܡܠ̣ܬ ܟܠܗ̇ ܬܒܝܠ ܇ ܘܗ̇ܘ ܕܐܚܝܕ ܟܠ ܇ ܝܕܥܬܐ ܐܝܬ ܠܗ ܕܩܠܗ ܇ ܡܛܠ ܗܢܐ ܠܝܬ ܐܢܫ ܕܡܡܠܠ ܥܘ̣ܠܐ ܘܡܬܛ̇ܫܐ . ܘܠܐ ܡܬܦ̇ܠܛ ܡܢ ܕܝ̣ܢܐ ܕܡܟܣܢܘܬܐ . ܘܫܡ̣ܥܐ ܕܡ̈ܠܘܗܝ̣ ܐܬ̣ܐ ܠܘܬ ܡܪܝܐ ܠܡܟܣܢܘܬܐ ܕܪ̈ܘܫܥܘܗܝ . ܡܛܠ ܕܐܕܢܐ ܕܛܢ̣ܢܐ ܫ̇ܡܥܐ ܟܠܡܕܡ : ܘܗ̣ܘ ܕܝܢ ܡܪܢ ܒܐܘܢܓܠܝܘܢ ܐܡ̣ܪ ܆ ܕܚܠܦ ܡܠܬܐ ܒ̇ܛܠܬܐ ܆ ܢܬܠ ܦܬܓܡܐ ܒܝܘܡܐ ܕܝܢܐ . ܒܪܡ ܐܡ̇ܪ ܗܘܐ ܗ̣ܘ ܛܘܒܢܐ ܆ ܕܡܢ ܗܕܐ ܗ̣ܘܬ ܥܠ̣ܬܐ ܕܦܘܪܩܢܐ ܘܫܘܚܠܦܐ ܕܠܘܬ ܛܒܬܐ ܇ ܠܗ̇ܘ ܕܩ̣ܪܐ ܐܢܘܢ . ܠܐ ܓܝܪ ܨ̇ܒܐ ܡܪܝܐ ܒܡܘܬܗ ܕܚ̇ܛܝܐ ܇ ܐܝܟ ܗ̇ܝ ܕܢܬ̣ܦܢܐ ܘܢܐܚܐ . ܘܗܕܐ ܕܝܢ ܬܫܥܝܬܐ ܕܚܝܠܬܐ ܘܪܥܝܠܬܐ ܆ ܐ̇ܠܨܐ ܕܠܐ ܢܫܒܘܩ ܇ ܗ̇ܝ ܕܐܦ ܐܫܬ̇ܥܝ ܗ̣ܘ ܛܘܒܢܐ ܕܗܘܬ ܒܗ̇ܘ ܙܒܢܐ . ܟܕ ܐܢܐ ܓܝܪ ܥܬܝܕ ܗܘܝܬ ܐܡ̇ܪ : ܕܐܩ̇ܪܒ ܩܘܪܒܢܐ ܠܒܪ ܡܢ ܡܕܝܢܬܐ : ܒܚܕܐ ܡܢ ܕܝܪ̈ܬܐ ܩܕܝܫ̈ܬܐ ܆ ܟܕ ܐܬ̣ܘ ܐܢܫ̈ܝܢ ܡܢ ܡܚܒ̈ܢܐ ܩܕܡ ܩܘܕܫܐ . ܡܫܬ̇ܥܝܢ ܗܘܘ ܡܕܡ ܕܗܘ̣ܐ ܒܡܕܝܢܬܐ ܆ ܕܠܝܬ ܗܘܐ ܒܗ ܒܢܝܢܐ ܐܘ ܝܘܬܪܢܐ ܠܗܠܝܢ ܕܫ̇ܡܥܝܢ . ܐܢܐ ܕܝܢ ܫܬܝܩ ܗ̇ܘܝܬ ܆ ܟܕ ܠܐ ܡ̇ܩܒܠ ܐܢܐ ܠܗܠܝܢ ܕܡܬܐܡܪ̈ܢ pb. 76 . ܘܠܐ ܬܘܒ ܟ̇ܠܐ ܗܘܝܬ ܆ ܥܠ ܕܠܐ ܐܒ̣ܗܬ ܐܢܘܢ . ܐܝܬܝܗܘܢ ܗܘܘ ܓܝܪ ܡܢ ܢܨܝ̈ܚܐ ܕܡܕܝܢܬܐ . ܐܠܐ ܟܕ ܒܫܬ̣ܩܐ ܥ̇ܒܪܬ ܐܢܝ̈ܢ ܆ ܥ̇ܠܬ ܕܐܩ̇ܪܒ ܩܘܪܒܢܐ . ܘܟܕ ܩܡ̇ܬ ܩܕܡ ܡܕܒܚܐ ܩܕܝܫܐ ܆ ܚ̇ܙܝܬ ܡܠܐܝܟܐ ܕܚܝ̣ܠܐ ܒܚܙܘܗ ܘܪܥܝܠܐ ܆ ܕܐܬ̣ܐ ܥܡ ܚܡܬܐ ܘܠܒܟܢܝ ܒܡܨܥܬܝ ܆ ܘܨ̇ܒܐ ܗܘܐ ܕܡܢ ܟܘܬܐ ܢܫ̣ܕܝܢܝ ܠܬܚܬ . ܘܟܕ ܐܢܐ ܒ̇ܟܐ ܐܢܐ ܘܡܝܠܠ ܐܢܐ : ܘܡܫܐܠ ܐܢܐ ܕܡ̇ܢܐ ܗ̣ܝ ܥܠ̣ܬܐ̣ ܐܡ̣ܪ . ܡܛܠ ܡܢܐ ܟܕ ܥܬܝܕ ܐܢܬ ܕܬܥܘܠ ܠܬܫܡܫܬܐ ܕܐܠܗܐ ܇ ܘܬܩܘܡ ܩܕܡ ܡܕܒܚܐ ܩܕܝܫܐ ܇ ܐܬܪܡܝ̣ܬ ܠܡ̈ܠܐ ܕܐܝܟ ܗܠܝܢ . ܘܟܕ ܐܢܐ ܐܡ̇ܪܬ : ܐܢܬ ܝ̇ܕܥ ܐܢܬ ܡܪܝܐ . ܕܠܐ ܫ̇ܠܡܬ ܠܗ̈ܝܢ ܐܦܠܐ ܒܐܣܟܝܡܐ : ܘܠܐ ܥ̣ܠ ܣܟ ܠܠܒܝ ܡܕܡ ܡܢ ܗܠܝܢ ܕܐܬܐܡܪ̈ܝ ܆ ܐܡ̣ܪ . ܠܡܢܐ ܕܝܢ ܣܟ ܐܬܪܡܝ̣ܬ ܕܕܐܝܟ ܗܠܝܢ ܡ̈ܠܐ ܒ̈ܛܠܬܐ ܬܫܡ̣ܥ . ܗܠܝܢ ܕܝܢ ܘܠܐ ܐܢܫ ܡܢ ܗܠܝܢ ܕܩܪܝܒܝܢ ܗܘܘ ܫ̇ܡܥ ܗܘܐ ܆ ܘܠܐ ܚ̇ܙܐ ܗܘܐ ܚܙܘܐ ܕܗ̇ܘ ܡܠܐܝܟܐ ܐܠܐ ܐܢܐ ܒܠܚܘܕ . ܒܪܡ ܐܠܐ ܕܚ̇ܙܝܢ ܗܘܘ ܠܝ ܆ ܕܒܪܥܠܬܐ ܗ̇ܘܝܬ ܘܒܚܢܓܬܐ . ܘܒܚܫܐ ܐܒܝ̣ܠ ܗ̇ܘܝܬ . ܘܠܚܪܬܐ ܐܡܪ ܗ̇ܘ ܡܠܐܝܟܐ . ܗܐ ܐܫܬ̣ܒܩܬ̇ ܠܟ ܗܕܐ ܚܕܐ ܙܒܢ . ܐܙܕܗܪ ܡܟܝܠ ܟܕ ܥܬܝܕ ܐܢܬ ܕܬܩܘܡ ܩܕܡ ܡܕܒܚܐ ܘܬܡ̇ܠܐ ܪ̈ܐܙܐ ܇ ܐܝܟܢܐ ܕܫ̣ܦܝܐ ܘܕܟܝ̣ܐ ܬܩܘܡ . ܟܕ ܢ̇ܛܪ ܐܢܬ ܢܦܫܟ ܡܢ ܟܠܗ ܫܒܝܐ ܘܣܪܝܩܘܬ ܡ̈ܠܐ . ܘܟܕ ܗܕܐ ܐܡ̣ܪ ܡܠܐܝܟܐ̣ ܠܐ ܡܬܚܙܝܢܐ ܗܘ̣ܐ . ܗ̇ܝ ܕܐܦ ܢܛ̣ܪ ܗܘܐ ܝܨܝܦܐܝܬ ܗ̣ܘ ܛܘܒܢܐ ܥܕܡܐ ܠܢܫܡܬܐ ܐܚܪܝܬܐ . ܗܠܝܢ ܕܝܢ ܟܠܗܝܢ ܘܗܠܝܢ ܕܕܡܝ̈ܢ ܠܗܝܢ ܘܕܪ̈ܘܪܒܢ ܬܘܒ : ܟܕ pb. 77 ܡܬܝ̈ܕܥܢ ܗ̈ܘܝܢ ܠܐܒܗ̈ܬܐ ܕܒܦܠܣܛܝܢܐ : ܘܠܐܚ̈ܐ ܘܠܥ̈ܡܡܐ ܐܘܪ̈ܬܘܕܘܟܣܘ ܆ ܠܟܠܗܘܢ ܡܥܝܪ̈ܢ ܗ̈ܘܝ ܘܡ̈ܫܠܗܒܢ ܇ ܠܘܬ ܪܚܡܬܐ ܕܐܒܘܗܘܢ ܩܕܝܫܐ ܘܐܦܝܣܩܘܦܗܘܢ . ܘܟܕ ܐܲܬܘ ܠܘܬܗ ܩܕܝ̈ܫܐ ܣܓܝ̈ܐܐ ܡܢ ܦܠܣܛܝܢܐ . ܡܛܠ ܕܡܪܢܐܝܬ ܐܝܬܝܗ̇ ܗܘܬ ܡܪܥܝܬܗ . ܘܠܐ ܢܗܡܐ ܡܢܗ̇ ܇ ܕܟܠܗ ܗܢܐ ܙܒܢܐ ܡܪܡܠܐ ܗܘܬ ܡܢ ܩܝܘܡܘܬܗ ܘܡܢ ܡܠܦܢܘܬܗ ܪܘܚܢܝܬܐ . ܟܕ ܥܒ̣ܕ ܗܟܝܠ ܙܒܢܐ ܕܠܐ ܙܥܘܪ ܒܐܠܟܣܢܕܪܝܐ ܘܒܫܪܟܐ ܕܐܓܘܦܛܘܣ : ܘܣܦܩܐܝܬ ܒ̇ܢܝ ܐܢܘܢ ܘܚܝ̇ܠ ܐܢܘܢ ܆ ܟܕ ܐܬܬܦܝܣ ܠܚܪܬܐ ܐܝܟ ܕܐܡ̇ܪܬ : ܡܠܘܢ ܕܝܢ ܘܡܢ ܐܠܗܐ ܐܬܦ̣ܩܕ ܠܗ : ܗ̇ܘ ܕܡܢ ܒܠܥܕܘܗܝ ܘܠܐ ܡܕܡ ܣ̇ܥܪ ܗܘܐ ܆ ܦܢ̣ܐ ܠܐܬܪ̈ܘܬܐ ܕܦܠܣܛܝܢܐ . ܘܟܕ ܐܬ̣ܐ ܠܐܣܩܠܘܢܐ ܡܕܝܢܬܐ : ܘܚܕܝܐܝܬ ܐܬܩ̇ܒܠ ܡܢ ܐܒܗ̈ܬܐ ܘܐܚ̈ܐ ܕܬܡܢ . ܩܘܝ ܒܩܪܝܬܐ ܚܕܐ ܕܡܬܩܪܝܐ ܦܐܠܐܐ ܥܠ ܥܣܪܐ ܐܣܛܕ̈ܘܬܐ ܡܢ ܡܕܝܢܬܐ . ܐܝܟܐ ܕܟܕ ܥܡ̣ܪ : ܘܣ̈ܓܝܐܐ ܡܢ ܟܠ ܕܘܟ ܐܬܝܢ ܗܘܘ ܠܘܬܗ ܆ ܠܗܠܝܢ ܡ̇ܢ ܡܚ̇ܝܠ ܗܘܐ . ܠܗܠܝܢ ܕܝܢ ܟܕ ܡܢܗܪ ܡ̇ܘܣܦ ܗܘܐ ܠܥܕܬܐ ܬܪܝ̣ܨܬ ܫܘܒܚܐ . ܠܐܢܫ̈ܝܢ ܕܝܢ ܟܕ ܡܫܡܠܝܐܝܬ ܕܢܟܦܪܘܢ ܒܣܪܝܩܘܬܗ ܕܥܠܡܐ ܠܛ̇ܫ ܗܘܐ ܆ ܡܦܝܣ ܗܘܐ ܕܒܬܪ ܡܫܡܠܝܘܬܐ ܢܪܗ̣ܛܘܢ : ܘܩܢܝܢܗܘܢ ܢܦ̇ܠܓܘܢ ܠܡܣ̈ܟܢܐ . ܘܟܕ ܫ̇ܩܠܝܢ ܨܠܝܒܗ ܕܡܫܝܚܐ ܆ ܠܗ ܒܠܚܘܕ ܢܩܦܘܢ . ܕܒܗܘܢ ܘܠܛܘܒܢܐ ܦܪܩܘܦܝܘܣ ܇ ܗ̇ܘ ܕܢܟ̣ܦ ܒܟܠ ܘܕܒܫܪܪܐ ܒܪܢܫܐ ܕܐܠܗܐ ܨ̣ܪ ܇ ܘܠܩܘܪܝܠܘܣ ܗ̇ܘ ܥ̣ܪܒܐ pb. 78 ܕܡܫܝܚܐ . ܠܬܪ̈ܝܗܘܢ ܟܕ ܡܢ ܥܠܡܐ ܐܦܩ ܆ ܠܐܬܪܐ ܕܡܠܐܝܟ̈ܐ ܐܘܒܠ . ܘܠܬܐܘܕܘܪܐ ܕܐܝܬܘܗܝ ܗܘܐ ܣܟܘܠܣܛܝܩܐ . ܗ̇ܘ ܕܠܚܪܬܐ ܐܦ ܡܩܒܠܢܐ ܕܕܘܒܪܗ ܐܘܢܓܠܝܐ ܘܕܛܢ̣ܢܗ ܘܕܪܝܫܢܘܬܐ ܕܥܘܡܪܗ ܗ̣ܘܐ ܆ ܥܡ ܐܒܐ ܝܘܚܢܢ ܣܒܐ ܡܝܩܪܐ ܇ ܗ̇ܘ ܪܚܝܡܐ ܘܚܒܝܒܐ ܘܕܒܟܠܗ̇ ܡܝܬܪܘܬܐ ܕܕܝܪܝܘܬܐ ܇ ܘܝܬܝܪܐܝܬ ܒܡܟܝܟܘܬܐ ܡ̣ܨܒܬ ܗܘܐ . ܘܠܐܚܪ̈ܢܐ ܣܓܝ̈ܐܐ ܠܘ ܒܠܚܘܕ ܓܒܪ̈ܐ ܆ ܐܠ̣ܐ ܘܢܫ̈ܐ ܢ̇ܓܕ ܗܘܐ ܠܘܬ ܦܠܚܘܬܗ ܕܡܫܝܚܐ . ܘܟܕ ܠܢܝܪܐ ܒܣܝܡܐ ܕܒܬܘܠܘܬܐ ܕܢ̣ܫܩܠܘܢ ܡܚ̇ܦܛ pb. 3 ܕܢܬܥܗܕ ܠܡܕܒܪ̈ܢܐ ܕܝܠـ̣ܢ . ܡܢ ܦܘܠܘܣ ܫܠܝܚܐ ܐܠܗܝܐ ܦܩ̣ܝܕܝܢܢ . ܟܕ ܐܡ̇ܪ̣ ܗܟܢܐ . ܐܬܥܗܕܘ ܠܡܕܒܪ̈ܢܝܟܘܢ ܇ ܗܠܝܢ ܕܡܠܠܘ ܥܡܟܘܢ ܡܠܬܐ ܕܐܠܗܐ . ܗ̇ܢܘܢ ܕܟܕ ܡܬܒ̇ܩܝܢ ܐܢܬܘܢ ܒܫܘܠܡܐ ܕܕܘܒܪ̈ܝܗܘܢ ܡ̇ܪܘ ܒܗܝܡܢܘܬܗܘܢ ܀ ܐܝܟ ܡ̇ܢ ܗܟܝܠ ܕܚܘܒܬܐ ܟܐܢܬܐ ܦܪܥܝܢ ܚܢܢ ܘܕܫܦܪܐ ܠܐܠܗܐ : ܘܦܘܩܕܢܐ ܫܠܝܚܝܐ ܡܫ̇ܡܠܝܢ ܚܢ̣ܢ . ܗܟܢܐ ܒܝܨܝܦܘܬܐ ܡܬܬܒܥܝܢ ܚܢܢ ܕܗܕܐ ܢܥܒ̣ܕ . ܐܝܟ ܕܒܫܪܪܐ ܓܝܪ݂ . ܐܘܪܚܐ ܪܒܬܐ ܕܦܘܪܩܢܐ ܐܝܬܝܗ̇ ܠܬܠܡ̈ܝܕܐ ܇ ܗܠܝܢ ܕܒ̈ܛܒܬܐ ܛ̇ܢܝܢ ܘܕܢܬ̇ܕܡܘܢ ܚܘܝܚܝܢ ܇ ܕܘܒܪܐ ܡܝܬܪܐ ܕܗ̇ܢܘܢ ܕܒܐܠܗܐ ܗܘ̣ܘ ܪ̈ܝܫܢܐ . ܠܢ ܕܝܢ ܠܘ ܕܡܕܒܪܢܐ ܒܠܚܘܕ . ܐܠܐ ܘܕܪܥ̇ܝܐ ܛ̇ܒܐ ܉ ܘܕܐܒܐ ܪܚ̇ܡ ܚܘܒܐ ܉ ܘܕܐܦܝܣܩܘܦܐ ܚܣܝܐ ܉ ܘܕܡ̇ܘܕܝܢܐ ܕܕܚܠܬ ܐܠܗܐ ܘܣܗܕܐ ܙܒܢ̈ܝܢ ܣܓܝ̈ܐܢ ܇ ܥܘܗܕܢܐ ܩܕܝܡ ܣܝ̣ܡ ܠܢ . ܗ̇ܘ ܕܫܘܝܐܝܬ ܪܚ̣ܝܡ ܠܟܠܢܫ ܉ ܘܠܗ̇ܘ ܕܐܡ̇ܪ ܘܠܗܠܝܢ ܕܫ̇ܡܥܝ̣ܢ ܒܗ̇ ܒܕܡܘܬܐ . ܐܝܟܢܐ ܕܒܟܠܗ̇ ܚܘܝܚܘܬܐ ܙܕ̇ܩ ܇ ܕܡܠܬܐ ܘܫܡ̣ܥܐ ܕܡܛܠܗܢܐ ܢܥܒ̣ܕ : ܟܕ ܥܠ ܨ̈ܠܘܬܗ ܩܕ̈ܝܫܬܐ ܬܟܝܠܝܢ ܚܢܢ . ܘܐܦܢ ܠܘ ܐܝܟ ܕܫܘܝܐ ܉ ܐܠܐ pb. 4 ܒܫܦܝܪܘܬ ܨܒܝܢܐ ܚܘܒܬܐ ܕܡܨ̣ܝܢ ܚܢܢ ܢܦܪܘܥ ܀ ܪܝܫܐ ܕܝܢ ܥܒ̇ܕܝܢ ܚܢܢ ܕܬܫܥܝܬܐ ܕܡܛܠܬܗ ܉ ܫܘܪܝܐ ܕܝܠܝܕܘܬ ܫܪܒܬܗ . ܡܛܠ ܗ̇ܝ ܕܐܡ̣ܝܪܐ ܠܚ̇ܡܐܝܬ ܇ ܕܐܠܗܐ ܒܕܪܐ ܕܙܕܝ̈ܩܐ . ܘܕܪܐ ܕܙܕܝ̈ܩܐ ܢܬܒܲܪܟ . ܘܓܢܣܐ ܓܒ̣ܝܐ ܘܡܲܠܟܘܬܐ ܟܗܢܝܬܐ ܀ ܐܬܪܐ ܡ̇ܢ ܗܟܝܠ ܐܝܬܘ ܗܘܐ ܠܛܘܒܢܐ ܦܛܪܘܣ ܉ ܐܬܪܐ ܕܐܝܒܪ̈ܝܐ ܇ ܡܫܡܗܐ ܕܗ̇ܢܘܢ ܓܪ̈ܒܝܝܐ̇ . ܕܠܘܬ ܡܕ̈ܢܚܝ ܫܡܫܐ ܣܝܡܝܢ . ܕܡܬܟ̇ܬܫ ܒܟܠܙܒܢ ܥܡ ܪ̈ܘܡܝܐ ܘܦܪ̈ܣܝܐ ܉ ܟܕ ܝ̇ܨܦ ܟܠ ܚܕ ܡܢܗܘܢ ܕܒܝܬܝܐ ܕܝܠܗ ܢܥܒ̣ܕܝܘܗܝ ܠܐܬܪܐ : ܒܪܚܡܘܬܐ ܠܘܬ ܥܘܕܪܢܐ . ܐܝܟ ܠܫܢܐ ܕܝܢ ܕܐܬܪܗܘܢ ܕܗ̇ܢܘܢ ܉ ܩܕܝܡ ܐܝܬ ܗܘܐ ܠܗ ܫܡܐ̣ ܢܒܪܢܘܓܝܘܣ . ܟܕ ܕܝܢ ܐܫܬܘܝ ܠܐܣܟܝܡܐ ܩܕܝܫܐ ܕܕܝܪ̈ܝܐ ܉ ܗܝܕܝܢ ܐܬܚ̇ܠܦ ܠܗ ܫܡܐ̣ ܦܛܪܘܣ . ܒܫܡܐ ܕܪܝܫܐ ܕܫܠܝ̈ܚܐ . ܟܕ ܡܢ ܡܦܘܚܝܬܐ ܐܠܗܝܬܐ ܟܒܪ ܐܝܟ ܕܐܢܐ ܡܬܚ̇ܫܒ ܐܢܐ ܇ ܐܬܬܙܝܥܘ ܐܒܗ̈ܬܐ ܗ̇ܢܘܢ ܕܝܗܒܘ ܠܗ ܐܣܟܝܡܐ ܩܕܝܫܐ . ܡܛܠ ܕܥܬܝܕ ܗܘܐ ܕܢܛܢ ܒܕܘܒܪܗ ܘܒܙܢܘ̈ܗܝ ܘܒܦܐܪܝܣܝܐ ܕܗܝܡܢܘܬܗ ܇ ܗ̇ܝ ܕܡܢܗ ܕܐܠܗܐ ܐܬܓܥ̣ܠܬ ܠܗ . ܕܡܛܠܬܗ̇ ܘܦܛܪܘܣ ܗܢܘ ܕܝܢ ܟܐܦܐ ܫܡܗܗ ܡܪܢ ܇ ܘܥܠ ܗܕܐ ܟܐܦܐ ܠܥܕܬܐ ܬܪܝ̣ܨܬ̇ ܫܘܒܚܐ ܫܬܐܣ ܇ ܟܕ ܐܡ̣ܪ ܠܘܬܗ ܗܟܢܐ ܇ ܐܢܬ ܗܘ ܟܐܦܐ ܘܥܠ ܗܕܐ ܟܐܦܐ ܐܒܢܝܗ̇ ܠܥܕܬܝ ܇ ܘܬܪ̈ܥܐ ܕܫܝܘܠ ܠܐ ܢܚܣ̣ܢܘܢܗ̇ ܇ ܘܐ̇ܬܠ ܠܟ ܩܠܝ̈ܕܐ ܕܡܠܟܘܬܐ ܕܫܡܝܐ̇ . ܘܡܕܡ ܕܬܐܣܘܪ ܒܐܪܥܐ ܢܗܘܐ ܐܣܝܪ ܒܫܡܝܐ ܇ ܘܡܕܡ ܕܬ̣ܫܪܐ ܒܐܪܥܐ ܢܗܘܐ pb. 5 ܫ̣ܪܐ ܒܫܡܝܐ ܀ ܕܦܛܪܘܣ ܗܟܝܠ ܛܘܒܢܐ ܐܒܐ ܕܝܠܢ ܘܐܦܝܣܩܘܦܐ ܉ ܐܒܘܗܝ ܐܝܬܘܗܝ ܗܘܐ̣ ܒܘܣܡܪܝܘܣ ܡ̇ܠܟܐ ܕܐܝܒܪ̈ܝܐ . ܐܒܐ ܕܝܢ ܕܐܒܘܗܝ ܉ ܒܘܣܡܪܝܘܣ . ܐܡܗ ܕܝܢ ܒܩܘܪܕܘܩܛܝܐ . ܐܡܐ ܕܝܢ ܕܐܡܗ̣ ܩܕܝܫܬܐ ܕܘܩܛܝܐ . ܘܩܫܝܫܗ ܡܢ ܐܡܐ̣ ܪܒܐ ܒܩܘܪܝܘܣ ܇ ܒܥܠܗ̇ ܕܕܘܩܛܝܐ . ܗ̇ܘ ܕܩܕܡܝܐ ܕܗ̇ܢܘܢ ܕܐܡ̣ܠܟܘ ܒܗ̇ܘ ܐܬܪܐ : ܡܠܟܐ ܟܪܝܣܛܝܢܐ ܗܘ̣ܐ : ܘܠܟܠܗ ܗ̇ܘ ܥܡܐ ܗ̇ܕܝ ܠܘܬ ܕܚܠܬ ܐܠܗܐ : ܗ̇ܢܘܢ ܕܟܕ ܟܠܗܘܢ ܡܠܟ̈ܐ ܘܡ̈ܠܟܬܐ ܕܐܝܒܪ̈ܝܐ ܗ̣ܘܘ ܉ ܒܝܕ ܡܝܬܪܘܬܐ ܬܘܒ ܩܢ̣ܘ̣ ܘܡܠܟܘܬܐ ܕܫܡܝܐ . ܩܫܝܫܬܗ ܕܝܢ ܡܢ ܐܒܐ ܉ ܐܘܣܕܘܩܛܝܐ ܐܢܬܬܐ ܡ̇ܢ ܕܒܘܣܡܪܝܘܣ . ܐܡܐ ܕܝܢ ܕܒܘܣܡܪܝܘܣ ܐܒܘܗܝ ܀ ܦܪܣܡܢܝܘܣ ܕܝܢ ܐܝܬܘܗܝ ܗܘܐ ܐܚܐ ܉ ܕܐܘܣܕܘܩܛܝܐ ܩܫܝܫܬܗ ܡܢ ܐܒܐ ܗ̇ܘ ܕܟܕ ܡܫܒܚܐܝܬ ܐܝܬܘܗܝ ܗܘܐ ܠܘܬ ܐܪܩܕܝܘܣ ܡ̇ܠܟܐ ܕܪ̈ܘܡܝܐ : ܘܐܝܩܪܐ ܕܪܒ ܚܝܠܐ ܐܝܬ ܗܘܐ ܠܗ : ܘܪ̈ܝܫܝܬܐ ܡ̇ܝܬܐ ܗܘܐ ܉ ܠܚܪܬܐ ܟܕ ܡܢ ܡܟܝܢܘܬܐ ܕܐܘܕܘܟܣܝܐ ܐܢܬܬܗ ܕܐܪܩܕܝܘܣ ܥ̣ܪܩ : ܘܐܫܟܚ ܕܢܬܛ̇ܫܐ ܉ ܩܠܝܠܐܝܬ ܠܐܬܪܗ ܡܢܥ . ܘܟܕ ܐܡܠܟ ܥܠ ܐܝܒܪ̈ܝܐ : ܘܠܗ̈ܘܢܝܐ ܚܘܪ̈ܐ ܫܩ̣ܠ ܥܡܗ : ܕܫ̈ܒܒܐ ܐܝܬܝܗܘܢ ܕܐܝܒܪ̈ܝܐ ܉ ܥܠ̣ܬܐ ܕܒܝ̈ܫܬܐ ܣܓܝ̈ܐܬܐ ܗܘܐ ܇ ܠܗܠܝܢ ܕܡܫܥܒܕܝܢ ܠܪ̈ܘܡܝܐ . ܠܪܒܐ ܕܝܢ ܒܩܘܪܝܘܣ ܩܫܝܫܗ ܕܡܢ ܐܡܐ ܕܛܘܒܢܐ ܦܛܪܘܣ ܉ ܐܚܐ ܐܝܬ ܗܘܐ ܠܗ ܩܕܝܫܐ ܐܪܣܝܠܝܘܣ . ܗ̇ܘ ܕܟܕ ܥܡ ܒܩܘܪܝܘܣ ܘܒܘܣܡܪܝܘܣ ܒܣܝܒܘܬܐ ܩ̣ܫ ܉ ܡܢ ܟܕܘ ܕܪܝܫܢܘܬܐ ܕܐܝܒܪ̈ܝܐ ܉ pb. 6 ܒܒܬܘܠܘܬܐ ܘܒܟܠܗ̇ ܚܣܝܘܬܐ ܠܚܝ̈ܘܗܝ ܫ̇ܠܡ . ܐܚ̈ܐ ܕܝܢ ܚܬܝ̈ܬܐ ܠܛܘܒܢܐ ܦܛܪܘܣ̣ ܠܐ ܗܘ̣ܘ ܠܗ . ܒܠܚܘܕ ܕܝܢ ܚܬܐ ܡܢ ܐܒܐ̣ ܡܢ ܕܪܘܟܬܐ ܕܫܡܗ̇ ܒܘܡܝܪܘܣܦܪܝܐ . ܒܛܟܣܐ ܕܚܬܐ ܚܬܝܬܬܐ ܠܗ ܐܬܚ̇ܫ̣ܒܬ̇ ܒܨܒܝܢܐ ܕܐܒܘܗܝ . ܐܢܬܬܐ ܕܝܢ ܩܕܝܫܬܐ ܘܡܫܡܗܬܐ ܕܫܡܗ̇ ܙܘܙܘ ܇ ܪܒܝ̣ܬ ܠܦܛܪܘܣ ܇ ܟܕ ܥܕܟܝܠ ܫܒܪܐ ܐܝܬܘܗܝ . ܘܠܘܬܗ̇ ܡ̇ܛܫܝ ܗܘܐ ܆ ܕܠܐ ܢܬܝܗܒ ܗܡܝܪܐ ܠܦܪ̈ܣܝܐ ܇ ܕܡܛܠ ܗܕܐ ܙܒ̈ܢܝܢ ܣ̈ܓܝܐܢ ܫܕܪ ܐܝܙ̈ܓܕܐ . ܒܪܬܗ̇ ܕܝܢ ܕܗܕܐ ܕܡܬܩܪܝܐ ܐܘܛܐ ܉ ܡܪܒܝܢܝܬܐ ܗܘ̣ܬ ܕܛܘܒܢܐ . ܗ̇ܝ ܕܐܦ ܐܝܢܩܬܗ̣ ܟܕ ܝܠܘܕܐ ܐܝܬܘܗܝ ܗܘܐ . ܒܥܠܗ̇ ܕܝܢ ܕܗܕܐ ܐܝܬܘܗܝ ܗܘܐ ܆ ܟܘܪܐܢܝܘܣ . ܐܚܐ ܕܝܢ ܚܬܝܬܐ̣ ܒܪܕܠܝܘܣ . ܒ̈ܢܝܗܘܢ ܕܝܢ : ܩܛܐ ܘܡܘܪܓܩܝܣ ܉ ܒܢ̈ܝ ܬܪܒܝܬܐ ܘܒܢ̈ܝ ܩܘܡܬܐ ܐܝܬܝܗܘܢ ܗܘܘ ܕܛܘܒܢܐ . ܘܠܐ ܐܢܫ ܡܢ ܙܥܘܪܘܬ ܢܦܫܐ ܇ ܝܬܝܪܘܬ ܡܠܬܐ ܢܚܫܘܒ ܠܗܢܐ ܬܢ̣ܝܐ ܕܫ̈ܡܗܐ . ܠܘ ܓܝܪ ܣܪܝܩܐܝܬ ܠܗܠܝܢ ܐܬܥܗܕܢܢ . ܐܠܐ ܡܛܠ ܕܗ̇ܘ ܐܒܐ ܪܚ̇ܡ ܚܘܒܐ ܘܪܚ̇ܡ ܐܠܗܐ ܐܝܟ ܕܒܫܪܪܐ : ܟܕ ܠܟܠܗܘܢ ܗܠܝܢ ܫܡܗ̈ܐ ܐܝܟܚܕܐ ܡܟܢܫ̣ . ܒܚܕ ܝܘܡܐ ܒܫ̇ܢܬܐ ܇ ܒܝܘܡܐ ܕܫܒܬܐ ܇ ܒܫܒܬܐ ܡܨܥܝܬܐ ܕܨܘܡܐ ܇ ܕܘܟܪܢܗܘܢ ܡܫܡܠܐ ܗܘܐ . ܟܕ ܗܢܐ ܦܘܪܥܢܐ ܦܪܥ ܠܗܘܢ ܚܠܦ ܫܠܝܘܬܐ ܗ̇ܝ ܕܫ̇ܟܢܘ ܠܗ ܇ ܗ̇ܝ ܕܓܒ̣ܐ ܠܗ ܕܢܫ̣ܠܚ ܠܥܠܡܐ . ܘܡܛܠܗܕܐ ܕܙܕܩܐ ܚܫ̣ܒܢܢ ܘܚܢܢ ܒܨܝܪ̈ܐ ܉ ܕܗܠܝܢ ܕܗ̇ܘ ܚܫ̣ܒ ܕܫ̇ܘܝܢ ܠܕܘܟܪܢܐ ܆ ܘܡܢܗܘܢ ܗܒܒܐ ܕܐܝܟ ܗܢܐ ܫ̣ܘܚ ܉ ܕܗ̇ܢܘܢ ܘܚܢ̣ܢ ܠܐ ܢܚ̣ܣܪ ܥܘܗܕܢܐ . ܐܝܬ ܓܝܪ ܐܝܬ ܉ ܘܕܪ̈ܘܪܒܬܐ ܢܐܬܪܘܢ ܪ̈ܚܡܝ ܡܝܬܪ̈ܬܐ ܇ ܟܕ ܫ̇ܡܥܝܢ ܬܫܥܝܬܐ ܕܡܛܠ ܗܠܝܢ . ܪܒܐ ܕܝܢ ܒܩܘܪܝܘܣ . pb. 7 ܗ̇ܘ ܕܩܕܡܝܐ ܕܡ̈ܠܟܐ ܕܐܝܒܪ̈ܝܐ ܗܘ̣ܐ ܟܪܣܛܝܢܐ : ܘܕܘܩܛܝܐ ܒܪܬ ܙܘܓܗ ܕܗܢܐ : ܠܕܐܝܟ ܗܢܐ ܪܘܡܐ ܕܕܚܠ̣ܬ ܐܠܗܐ ܡ̣ܛܘ : ܘܠܡܝܬܪܘܬܐ ܘܕܘܒܪ̈ܐ ܕܒܡܫܝܚܐ ܉ ܐܝܟܢܐ ܕܟܕ ܡ̈ܠܟܐ ܐܝܬܝܗܘܢ ܆ ܚܝ̈ܐ ܕܕܝܪܝܘܬܐ ܟܕ ܡܡܠܟܝܢ ܢܬܥ̣ܢܘܘܢ ܘܢܐܚܘܢ . ܟܕ ܓܝܪ ܓܘܢܐܝܬ ܫܠ̣ܡܘ ܠܚ̈ܕܕܐ ܬܪ̈ܝܗܘܢ ܫܠܡܘܬܐ ܛܒܬܐ ܉ ܐܪܚܩܘ ܡܢ ܫܘܬܦܘܬܐ ܒܣܪܢܝܬܐ ܉ ܟܕ ܣܦ̣ܩܬ ܠܗܘܢ ܝܠܝܕܘܬ ܒܢܝ̈ܐ ܕܐܬܝܗ̣ܒܬ ܠܗܘܢ . ܘܗ̣ܘ ܡ̇ܢ ܡܗܝܡܢܐ ܒܩܘܪܝܘܣ ܉ ܟܕ ܠܨ̈ܘܡܐ ܘܠܨ̈ܠܘܬܐ ܘܠܙܕܩ̈ܬܐ ܝܗܒ ܢܦܫܗ ܉ ܬܠܬ ܙܒ̈ܢܬܐ ܒܫܒܬܐ ܗ̣ܘ ܒܐܝ̈ܕܘܗܝ ܟ̇ܢܫ ܗܘܐ ܥܕܬܐ ܕܡܕܝܢܬܐ . ܘܟܕ ܒܪܚܡ̣ܬ ܡ̈ܣܟܢܐ ܣ̇ܓܝ ܫܦܝܥ ܗܘܐ ܉ ܠܐ ܠܐ ܡܫ̣ܘܐ ܗܘܐ ܕܒܦܠܛܝܢ ܕܝܠܗ ܒܘ̈ܫܠܐ ܡ̈ܫܚܠܦܐ ܢܥܒ̣ܕ . ܘܟܕ ܠܗܠܝܢ ܒܩ̈ܘܦܝܢܐ ܛ̇ܥܢ ܗܘܐ : ܗ̣ܘ ܒ̈ܠܝܠܘܬܐ ܡܘܒܠ ܗܘܐ ܠܒܝܬ ܡܣܟ̈ܢܐ ܕܡܢܗ ܐܬܒ̣ܢܝ ܉ ܘܠܗ̇ܢܘܢ ܕܬܡܢ ܪܡ̣ܝܢ ܗܘܘ ܇ ܗ̣ܘ ܡ̇ܠܟܐ ܒܐܝ̈ܕܘܗܝ ܡܘܟܠ ܗܘܐ . ܗ̣ܝ ܕܝܢ ܛܘܒܬܢܝܬܐ ܕܘܩܛܝܐ : ܒܪܬ ܙܘܓܗ ܕܗܢܐ ܘܒܪܬ ܛܢ̣ܢܗ : ܟܕ ܟܠܗ ܨܒܬܐ ܡܠܟܝܐ ܐܪܡ̣ܝܬ ܡܢܗ̇ : ܘܣܩܐ ܗ̣ܝ ܠܗ̇ ܐܠܒ̣ܫܬ̇ : ܘܠܦܘܪܝܘܢ ܕܝܠܗ̇ ܗ̇ܘ ܕܡܬܩܪܐ ܒܣܛܪܢܝܢ ܉ ܠܟܠܗ ܗ̇ܘ ܕܗܒܐ ܘܡܪ̈ܓܢܝܬ̇ܐ ܙ̇ܒ̣ܢܬ ܉ ܘܦܠܓ̣ܬ̇ ܠܡܣ̈ܟܢܐ . ܘܟܕ ܫ̈ܒܐ ܙܒ̈ܢܝܢ ܣܓܝ̈ܐܢ ܡ̇ܬܚܐ ܗܘܬ ܒܨܘ̈ܡܐ݂ ܘܒܨ̈ܠܘܬܐ ܉ ܛܝܒܘܬܐ ܕܐܝܟ ܗܕܐ ܫܩ̣ܠܬ̇ ܡܢ ܡܪܢ ܉ ܐܝܟܢܐ ܕܐܝ̈ܕܝܗ̇ ܒܠܚܘܕ ܬܣ̣ܝܡ ܘܬܫ̇ܡܠܐ ܐܣܝܘܬܐ . ܡܛܠ ܕܝܢ ܪܒܐ ܒܩܘܪܝܘܣ ܗ̇ܘ ܕܗܘ̣ܐ ܓܒܪܗ̇ ܕܗܕܐ ܉ pb. 8 ܫܘܝܐ ܕܠܐ ܢܥ̣ܒܪ ܗܕܐ ܬܫܥܝܬܐ . ܥܡ ܡܝܬܪ̈ܬܗ ܓܝܪ ܐܚܪ̈ܢܝܬܐ ܉ ܘܟܠܝܠܐ ܕܡܘܕܝܢܘܬܐ ܒܙܒܢ ܩ̣ܛܪ . ܡܠܘܢ ܕܝܢ ܒܨܒܝܢܗ̣ ܘܕܣܗܕܘܬܐ . ܟܕ ܓܝܪ ܥܡ ܡ̇ܠܟܐ ܕܦܪ̈ܣܝܐ ܒܙܒܢ ܐܙ̇ܠ ܗܘܐ ܠܩܪܒܐ ܉ ܐܝܟ ܡ̇ܢ ܕܡܩܡ ܗܘܐ ܠܗ ܩܝ̇ܡܐ ܕܫܝܢܐ ܥܡܗ : ܘܐܝܟ ܪܒ ܚܝܠܗ ܉ ܟܕ ܚ̣ܙܐ ܕܡܚܕܐ ܕܕܢ̣ܚ ܫܡ̣ܫܐ : ܗ̣ܘ ܡ̇ܠܟܐ ܘܟܠܗܘܢ ܪ̈ܒܝ ܚ̈ܝܠܐ ܘܗ̈ܘܦܛܘ : ܘܣܛܪ̈ܦܐ ܘܟܠܗܘܢ ܪ̈ܘܪܒܢܐ : ܡܢ ܫܠ̣ܝܐ ܫܘܪܘ ܢܚ̣ܬܘ ܡܢ ܪ̈ܟܫܐ ܘܠܫܡܫܐ ܣܓܕܘ ܉ ܟܬܪ ܗ̣ܘ ܟܕ ܝܬܝܒ ܥܠ ܣܘܣܝܗ . ܘܟܕ ܗܕܐ ܐܬܐܡ̣ܪܬ̇ ܠܡ̇ܠܟܐ ܡܢ ܣܛܪ̈ܦܐ ܐܚܪ̈ܢܐ ܆ ܟܕ ܩܡ ܩܕܡܘܗܝ ܗ̣ܘ ܒܩܘܪܝܘܣ : ܘܐܫܬܐܠ ܕܐܢ ܫܪܝܪܬܐ ܐܝܬܝܗ̇ ܗܕܐ ܕܐܬܐܡ̣ܪܬ̇ ܡܛܠܬܗ ܉ ܥܡ ܦܐܪܝܣܝܐ ܐܙܥܩ ܩܕܡ ܟܠܗ ܚܝܠܐ ܇ ܗ̇ܘ ܕܒܪ ܛܢ̣ܢܗ ܫܪܝܪܐܝܬ ܕܕܢܝܐܝܠ ܘܕܬܠܬܐ ܛ̈ܠܝܐ ܪ̈ܚܡ̇ܘܗܝ ܇ ܕܐܢܐ ܟܪܝܣܛܝܢܐ ܐܝܬܝ ܘܠܐ ܫܠܝܛ ܠܝ ܇ ܕܟܕ ܫ̇ܒܩ ܐܢܐ ܠܗ̇ܘ ܕܐܝܬܘܗܝ ܒܠܚܘܕܘܗܝ ܐܠܗܐ ܫܪܝܪܐ ܘܒܪܘܝܐ ܕܟܠ ܇ ܠܒܪܝܬܐ ܕܝܠܗ ܐ̇ܣܓܘܕ ܇ ܗ̇ܝ ܕܠܬܫܡܫܬܐ ܕܝܠܝ ܘܕܟܠܗܘܢ ܒ̈ܢܝܢܫܐ ܐܬܒ̣ܪܝܬ ܕܬܢ̣ܗܪ . ܐܝܟܢܐ ܕܟܕ ܣ̇ܓܝ ܐܬܕܡ̇ܪ ܡ̇ܠܟܐ : ܘܡܢ ܦܐܪܝܣܝܐ ܕܝܠܗ ܐܬܟܚܕ ܉ ܢܬܗ̣ܦܟ ܘܟܣܝܐܝܬ ܠܘܬ ܗܠܝܢ ܕܝܠܗ ܢܐܡܪ ܉ ܒܩܘܪܝܘܣ ܐܝܬܘܗܝ ܘܣܢܝ̣ܩܝܢܢ ܥܠܘܗܝ . ܡܢܐ ܡܫܟܚܝܢܢ ܕܢܥ̣ܒܕ ܠܗ . ܘܗܠܝܢ ܡܢ ܡܢܬܐ ܡܢ ܢܨ̈ܚܢܐ ܕܒܩܘܪܝܘܣ . ܐܪܣܠܝܘܣ ܕܝܢ ܐܚܘܗܝ ܚܬܝܬܐ ܕܗܢܐ . ܗ̇ܘ ܕܡܢ ܠܥܠ ܐܡܪܢܢ : ܕܒܣܝܒܘܬܐ ܘܒܒܬܘܠܘܬܐ ܕܒܲܪ ܡܠܟܘܬܐ ܕܐܝܒܪ̈ܝܐ : ܥܡ ܒܘܣܡܪܝܘܣ ܐܒܘܗܝ pb. 9 ܕܦܛܪܘܣ ܕܝܠܢ : ܗ̇ܘ ܕܐܦ ܢܒܪܢܘܓܝܘܣ ܉ ܟܕ ܣ̇ܓܝ ܐܦܝܣܘܗܝ ܘܐܬܟ̇ܫܦܘ ܠܗ ܓܒܪ̈ܐ ܪ̈ܝܫܢܐ ܕܐܬܪܐ : ܕܢܙܕܘܓ ܡܛܠ ܝܠܝܕܘܬ ܒܢܝ̈ܐ ܘܝܘܒܠܐ ܕܡܠܟܘܬܐ ܉ ܟܕ ܐܝܬܝܘ ܠܗ ܐܢܬܬܐ ܡܢ ܓܢܣܐ ܕܡܠܟܘܬܐ ܆ ܩܘܝ ܠܘܬܗ̇ ܒܬܘܠܐ . ܟܕ ܝܠ̣ܦ ܕܝܢ ܕܡܕܡ ܕܒܗܬܬܐ ܥܒ̣ܕܬ : ܘܗ̣ܝ ܟ̇ܦܪܐ ܗܘܬ ܟܕ ܢܝܚܐܝܬ ܐܬܪܫ̣ܝܬ̇ ܡܢܗ ܉ ܠܚܪܬܐ ܕܝܢ ܨܕܗ ܡܢ ܫ̣ܠܝ ܠܗ̇ܘ ܪܫܝܥܐ ܆ ܐܘ̣ ܠܡܟܝܟܘܬܐ ܘܠܢܝ̣ܚܘܬܐ ܣܓܝܐܬܐ ܕܦܝܠܘܣܘܦܝܐ ܉ ܐܡ̣ܪ ܠܘ̣ܬܗ . ܗܐ ܡܫܟܢܐ ܠܟ ܢܦܫܟ̣ ܘܕܡܟ . ܗܐ ܙܘ̈ܕܐ ܘܢܦܩ̈ܬܐ̣ ܦܘܩ ܩܠܝܠܐܝܬ ܉ ܘܠܐ ܬܩܘܐ ܒܗܢܐ ܐܬܪܐ ܕܕܠܡܐ ܬܡܘܬ ܒܝܫܐܝܬ ܇ ܘܕܡܟ ܢܬܚܫܒ ܥܠܝ . ܘܟܕ ܠܗ̇ܘ ܗܟܢܐ ܫܪܝܗܝ ܉ ܒܬܪܟܢ ܐܡ̣ܪ ܠܐܢܬܬܗ . ܡܛܠ ܕܥܒ̣ܕܬ ܗܕܐ ܉ ܠܐ ܡܫܪܐ ܫ̇ܪܐ ܐܢܐ ܠܟܝ ܉ ܘܠܐ ܠܒܗܬܬܟܝ ܡ̇ܒܙܚ ܐܢܐ . ܡܗܝܡܢ ܐܢܐ ܕܝܢ ܒܒܪܗ ܕܐܠܗܐ : ܗ̇ܘ ܕܠܢܡܘܣܗ ܛܠ̣ܡܬܝ ܉ ܕܢܥܒܕ ܕܬܘ̈ܠܥܐ ܢ̇ܒ̣ܥ ܚܢܟܝ ܉ ܘܗܟܢܐ ܢܬ̇ܛܠܩ ܒܣܪܟܝ . ܘܡܚܕܐ ܗ̣ܝ ܠܘܛܬܐ ܕܗ̇ܘ ܢܟܦܐ ܥܒ̇ܕܐ ܗܘܬ . ܘܐܬܪܐ ܗ̇ܘ ܕܬܚܝܬ ܟܪܣܗ̇ ܟܕ ܣܪܝ ܒ̈ܬܘܠܥܐ ܉ ܡܪܝܪܐܝܬ ܡܬܛ̇ܠܩܝܢ ܗܘܘ ܚܝܝ̈ܗ̇ ܘܒܣܪܗ̇ . ܘܟܠܗ ܗܢܐ ܉ ܐܝܟܢܐ ܕܒܓܪ̈ܡܐ ܝܒܝ̈ܫܐ ܘܒܡܫܟܐ ܬܗܘܐ ܡܬ̇ܗܦܟܐ . ܐܠܐ ܛܢ̣ܢܗ ܕܗ̇ܘ ܙܕܝܩܐ ܆ ܬܘܒ ܡܢ ܠܘܛܬܐ̣ ܦܘܪܩܢܐ ܝܠ̣ܕ . ܟܕ ܡܬܪܕܝܐ ܓܝܪ ܡܢ ܡܚܘܬܐ ܐܠܗܝܬܐ : ܘܠܡܫܬܘܕܥܢܘܬܐ ܐܬܬ̇ ܕܫܘܪܥܬܐ ܘܒܡܬܬܘܝܢܘܬܐ ܣܓܝܐܬܐ ܗܘܬ . ܡܪܝܪܐܝܬ ܡܬܬܢܚܐ ܗܘܬ ܉ pb. 10 ܟܕ ܐܬܗܦ̣ܟܬ̇ ܠܘܬ ܡܫܬܘܕܝܢܘܬܐ ܘܠܡܬܬܘܝܢܘܬܐ ܘܫܚܩܐ ܕܠܒܐ ܗܢܐ ܟܠܗ ܐܬܬ ܉ ܐܝܟܢܐ ܕܓܠܝܐܝܬ ܬܫܕܐ ܢܦܫܗ̇ ܩܕܡ ܬܪܥܐ ܕܥܕܬܐ ܆ ܘܩܕܡ ܟܠܢܫ ܬܓ̣ܠܐ ܚܛܝ̣ܬܐ . ܘܠܟܠܗܘܢ ܬܬܟܫܦ ܉ ܕܢܕܘܫܘܢ ܠܥܠ ܡܢܗ̇ . ܟܕ ܙܢܝܬܐ ܡܨܥܪܬܐ ܘܓܝܪܬܐ ܘܒܥܠܕܒܒܬܐ ܕܐܠܗܐ ܉ ܘܚܣܕܐ ܕܒܢܝ̈ܢܫܐ ܩ̇ܪܝܐ ܗܘܬ ܢܦܫܗ̇ . ܘܡܛܠܗܕܐ ܠܟܠܢܫ ܐܙܝܥ̣ܬ : ܠܘܬ ܚܘܣܢܐ ܘܕܡܥ̈ܐ ܘܡܫܘܬܦ̇ܘܬ ܚܫܐ . ܘܟܕ ܗܘ̣ܐ ܨܘܡܐ ܓܘܢܝܐܝܬ ܡܢ ܟܠܗ ܥܡܐ : ܘܬܟܫܦܬܐ ܚܦܝܛܐܝܬ ܡܢ ܥܕܬܐ : ܥܡ ܐܡܝܢܘܬܐ ܘܕܡܥ̈ܐ ܘܬܐܢܚ̈ܬܐ ܕܚܠܦܝܗ̇ ܆ ܐܬܐܣ̣ܝܬ̇ ܡܢ ܡܚܘܬܐ . ܘܗܟܢܐ ܗܘܬ ܩܕܝܫܬܐ ܒܬܪ ܗܠܝܢ : ܒܝܕ ܕܘܒܪܐ ܡܝܬܪܐ ܘܥܢܘܝܘܬܐ ܉ ܐܝܟܢܐ ܕܛܘܦܣܐ̣ ܘܬܚܘܝܬܐ ܬܗܘܐ ܠܟܠܢܫ ܇ ܕܐܘܪܚܐ ܕܛܝܒܘܬܐ ܘܕܦܘܪܩܢܐ . ܗ̣ܘ ܕܝܢ ܗܢܐ ܡܗܝܡܢܐ ܐܪܣܝܠܝܘܣ ܡܢ ܕܘܒܪܗ ܡܝܬܪܐ ܉ ܟܠܗ̇ ܗܕܐ ܛܝܒܘܬܐ ܘܦܐܪܝܣܝܐ ܐܫܟܚ ܠܘܬ ܐܠܗܐ ܉ ܐܝܟܢܐ ܕܐ̈ܬܘܬܐ ܢܥ̣ܒܕ ܒܝܕ ܨ̈ܠܘܬܗ . ܐܝܟ ܕܗ̣ܘ ܛܘܒܬܢܐ ܐܒܐ ܕܝܠܢ ܇ ܟܕ ܡܫܪܪ ܠܐ ܕܓܠܐܝܬ ܐܣ̣ܗܕ . ܟܕ ܡܡ̣ܠܟ ܗܘܐ ܕܝܢ ܥܠ ܐܝܒܪ̈ܝܐ : ܘܝܠ̣ܦ ܡܛܠ ܛܘܒܢܐ ܦܛܪܘܣ ܕܐܪܚܩ ܡܢ ܥܠܡܐ : ܘܒܡܕܝܢܬܐ ܩܕܝܫܬܐ ܥܡ̇ܪ : ܘܬܡܢ ܕܘܒܪ̈ܐ ܕܕܝܪܝܘܬܐ ܡܬܥܢܘܐ : ܐܝܟܢܐ ܕܟܕ ܪܕܝ̇ܐ ܡܠܬܐ ܒܝܕ ܐܠܗܐ ܡܚܘܝܐ ܆ ܫܠ̣ܚ ܠܗ ܟܕ ܐܡ̇ܪ ܡܛܠ ܕܟܬܝ̣ܒ : ܛܘܒܘܗܝ ܠܗ̇ܘ ܕܐܝܬ ܠܗ ܙܪܥܐ ܒܨܗܝܘܢ ܇ ܘܒܢ̈ܝ ܒܝܬܐ ܒܐܘܪܫܠܡ ܇ ܐܝܟܙܢܐ ܕܐܝܬ ܠܢ ܐܢܬ . ܡܦ̣ܝܣ ܐܢܐ ܠܟ ܒܪܝ ܕܬܨ̇ܠܐ ܥܠܝ ܉ ܐܝܟܢܐ ܕܒܝܕ pb. 11 ܨܠܘ̈ܬܟ̣ ܐܫܟܚ ܪ̈ܚ̣ܡܐ . ܘܡܛܠ ܕܥܝܕܐ ܐܝܬ ܠܣ̈ܓܝܐܐ ܪ̈ܘܪܒܢܐ ܕܐܪܥܐ : ܗܠܝܢ ܪ̈ܚܡ̇ܝ ܗܢܝ̈ܐܘܬܐ ܘܡܗ̈ܝܡܢܐ : ܕܢܥ̣ܒܕܘܢ ܠܗܘܢ ܙ̇ܡ̇ܪ̈ܐ ܘܙܡܪ̈ܬܐ : ܗܠܝܢ ܣܪ̈ܝܩܬܐ ܕܥܠܡܐ : ܗܠܝܢ ܕܠܘܬ ܦܘܪܓܐ ܘܗܢܝܐܘܬܐ ܡܚܒܠܢܝܬܐ ܢܙܡ̣ܪܘܢ ܆ ܗ̣ܘ ܡܙܡܪ̈ܝ ܟܗܢܝ̈ܬܐ ܐܩܝܡ ܠܗ̣ ܐܝܟ ܡ̇ܠܟܐ ܕܘܝܕ . ܕܒ̈ܚܫܡܝܬܐ ܘܒܟܠܥܕܢ ܡ̈ܠܐ ܩܕܝ̈ܫܬܐ ܕܐܠܗܐ ܡܙܡܪܝܢ . ܐܝܟܢܐ ܕܡܢ ܥܕܬܐ ܉ ܠܐ ܬܗܘܐ ܡܫܚܠܦܐ ܡܕܡ ܦܠܛܝܢ ܕܝܠܗ . ܐܘܣܕܘܩܛܝܐ ܕܝܢ : ܩܫܝܫܬܗ ܕܡܢ ܐܒܐ ܕܛܘܒܢܐ ܦܛܪܘܣ ܉ ܟܠܗ ܗܢܐ ܐܝܬܝܗ̇ ܗܘܬ ܩܕܝܫܬܐ ܉ ܐܝܟܢܐ ܕܡܢ ܒܬܪ ܡܘܬܗ̇ ܉ ܟܕ ܡܬܒܢܝܐ ܗܘܬ ܕܘܟܬܐ ܡܕܡ ܕܡܛܪܬܐ . ܘܐܡܝܢܐܝܬ ܡܢ ܙܘܥܐ ܢ̇ܦܠܐ ܗܘܬ ܉ ܟܕ ܐܝܬܝܘ ܦܓܪܗ̇ ܘܣܡ̣ܘ ܬܡܢ ܐܝܟ ܕܚܕ ܡܢ ܩܕܝ̈ܫܐ ܉ ܡܚܕܐ ܫܠ̣ܬ̇ ܡܦܘܠܬܐ . ܛܘܒܬܢܝܬܐ ܕܝܢ ܙܘܙܘ ܗ̇ܝ ܕܪܒܝ̣ܬ ܠܛܘܒܢܐ ܉ ܩܕܝܫܬܐ ܕܐܝܟ ܗܕܐ ܗܘ̣ܬ ܉ ܐܝܟܢܐ ܕܟܕ ܫܒܪܐ ܐܝܬܘܗܝ ܗܘܐ : ܘܨܐܕܝܗ̇ ܕܡ̣ܝܟ ܗܘܐ ܉ ܙܒ̈ܢܝܢ ܣ̈ܓܝܐܢ ܬܨ̇ܒܥܝܘܗܝ ܒ̈ܕܡܥܐ . ܟܕ ܩ̇ܝܡܐ ܒܠܠܝܐ ܘܗܠܝܢ ܐܡ̇ܪܐ ܗܘܬ ܒܒܪܬ ܩܠܐ ܐܝܒܪܝܬܐ . ܡܪܝ ܝܫܘܥ ܉ ܐܠܗܝ̣ ܘܡܥܒܕ ܚܝ̈ܐ ܕܝܠܝ ܆ ܐܬܪܚ̇ܡ ܥܠܝ . ܘܟܕ ܒܙܒܢ ܗܘ̣ܐ ܙܘܥܐ : ܘܟܠܡܕܡ ܐܙܝܥ ܉ ܗ̣ܝ ܛܘܒܬܢܝܬܐ ܪܗ̣ܛܬ ܟܕ ܡܬܟܪܟܐ ܒܒܝܬܗ̇ : ܕܐܝܬܘܗܝ ܗܘܐ ܕܬܡ̈ܢܐ ܩܘ̈ܢܟܣ ܉ ܘܠܒ̣ܟܬ ܠܟܠܚܕ ܡܢ ܐܣ̈ܛܘܢܐ ܘܐܙܥ̣ܩܬ̇ ܟܕ ܐܡ̇ܪܐ ܒܦܪܪܝܣܝܐ ܡܪܝܐ ܆ ܚ̣ܙܝ ܐܝܟܢܐ ܦܠ̇ܚܬ ܠܟ . ܘܚܘܣ ܥܠܝ̣ ܘܥܠ ܒܢ̈ܝ . ܘܠܐ ܫܒ̣ܩܬ̇ ܒܥܘܬܗ̇ ܕܢܚ̣ܣܪ ܒܝܬܗ̇ ܡܕܡ . ܟܕ ܛ̇ܒ ܗ̣ܘ ܙܘܥܐ ܠܣ̈ܓܝܐܐ̣ ܗ̇ܝܕܝܢ ܗܦ̣ܟ . ܐܝܬ ܗܘܐ pb. 12 ܕܝܢ ܕܒܗ̇ܝ ܡܕܝܢܬܐ̇ ܓܒܪܐ ܐܢܫ ܡܢ ܗܠܝܢ ܝܕܝ̈ܥܐ . ܝܥܢܐ ܘܕܒܣ̈ܓܝܐܐ ܡ̇ܥܘܠ ܗܘܐ . ܘܟܕ ܙܒ̈ܢܝܢ ܣܓܝ̈ܐܢ ܐܬܪܫ̣ܝ ܡܢܗ̇ ܆ ܠܐ ܡ̇ܗܡܐ ܗܘܐ ܡܢ ܝܥܢܘܬܗ . ܟܕ ܨ̇ܠܝ̣ܬ̇ ܕܝܢ ܗ̣ܝ ܆ ܡܢ ܫܠܝ ܢܚ̣ܬܬ̇ ܢܘܪܐ ܡܢ ܫܡܝܐ̣ ܘܠܟܠܗܝܢ ܚ̈ܩܠܬܗ ܕܡܢ ܟܕܘ ܩܪ̈ܝܒܢ ܗܘ̈ܝ ܠܚܨܕܐ ܐܟ̣ܠܬ . ܒܪܬܗ̇ ܕܝܢ ܕܗܕܐ ܕܡܬܩܪܝܐ ܗܘܬ ܐܘܛܐ . ܗ̇ܝ ܕܐܦ ܡܪܒܝܢܝܬܗ ܕܛܘܒܢܐ ܗ̣ܘܬ . ܟܠܗܘܢ ܝܘ̈ܡܬܗ̇ ܒܩܕܝܫܘܬܐ ܘܒܨܘ̈ܡܐ ܘܒܨ̈ܠܘܬܐ ܐܦܩ̣ܬ . ܐܡܗ ܕܝܢ ܕܩܕܝܫܐ ܐܒܐ ܕܝܠܢ ܒܩܘܪܕܘܩܛܝܐ ܉ ܡܢ ܒܬܪ ܡܘܬܗ ܕܒܥܠܗܲ ܐܪܡܠܬܐ ܟܲܬܪܬ̇ . ܘܟܕ ܠܐ ܐܬܪܡܝ̇ܬ ܕܠܓܒܪܐ ܕܬܪ̈ܝܢ ܬܗܘܐ ܆ ܒܨ̈ܘܡܐ ܘܒܨ̈ܠܘܬܐ ܐܡܝܢܐ ܗܘܬ . ܟܕ ܠܐ ܡܟܝܠ ܩ̇ܒ̣ܠܬ̇ ܕܒܡܕܝܢܬܐ ܬܥ̣ܡܪܝ ܇ ܐܠܐ ܟܕ ܒܩܘܪ̈ܝܐ ܕܝܠܗ̇ ܐܚ̣ܒܬ̇ ܕܚ̈ܝܐ ܕܕܝܪܝܘܬܐ ܬܐܚܐ ܆ ܒܝܬ ܩܘܒ̇ܠܐ ܕܐܝܟܣ̈ܢܝܐ ܇ ܘܒܝܬ ܟܪ̈ܝܗܐ ܒܟܠܕܘܟ ܒܢܬ̇ . ܠܗܕܐ ܟܕ ܫܡ̣ܥ ܛܘܒܢܐ ܕܥܬܝܕܐ ܕܬܐܬܐ ܘܬ̣ܣܥܪܝܘܗܝ ܆ ܥܪ̣ܩ ܠܩܘܦܪܘܣ ܕܠܐ ܢ̣ܚܙܐ ܦܪܨܘ̇ܦܗ̇ . ܘܗ̣ܝ ܟܕ ܗܕܐ ܝܠ̣ܦܬܲ ܠܐ ܡܟܝܠ ܐܬ̣ܬ̇ . ܐܠܐ ܘܠܐ ܣܟ ܐܨܛܒ̣ܝ ܡܡܬܘܡ ܡܢ ܟܕ ܫܩ̣ܠ ܐܣܟܝܡܐ ܕܕܝܪܝܘܬܐ ܇ ܕܢܟ̣ܬܘܒ ܠܐܢܫ ܡܢ ܕܝܠܗ . ܐ̇ܘ ܕܢܩܒܠ ܟܬܝ̈ܒܬܐ ܡܢ ܐܢܫ . ܘܗܕܐ ܗ̣ܘ ܐܫܬ̇ܥܝ ܠܢ ܙܒ̈ܢܝܢ ܣܓ̈ܝܐܢ . ܟܕ ܡܢ ܥܩܪܐ ܩܕܝܫܐ ܕܐܝܟ ܗܢܐ ܆ ܘܡܢ ܐܒ̈ܗܐ ܩܕܝܫ̈ܐ ܕܐܝܟ ܗܠܝܢ ܆ ܗܒܒܐ ܕܘܪܕܐ ܫܘ̣ܚ ܇ ܗ̣ܘ ܛܘܒܢܐ ܩܕ̄ [ ܝܫܐ ] ܦܛܪܘܣ . ܘܡܢ ܡܪ̈ܒܝܢܐ ܕ̇ܚ̈ܠܝ ܐܠܗܐ ܕܐܝܟ ܗܠܝܢ ܐܬܪܒܝ . ܙܕܩ̇ܐܝܬ ܘܒܫܘܝܘܬ ܙܢܐ ܕܗܠܝܢ ܕܝܠܕܘܗܝ ܘܪܒܝܘܗܝ . ܗܘ̣ܐ ܡܐܢܐ ܓܒܝܐ ܐܝܟ ܕܟܬܝ̣ܒ ܇ ܡܝܩܪܐ ܡܩܕܫܐ ܘܕܚ̇ܫܚ ܠܡܪܗ . ܘܕܡܛܝ̣ܒ ܠܟܠ ܥܒ̇ܕܐ ܛ̇ܒܐ . ܕܢܛܥ̣ܢ ܫܡܗ ܕܡܫܝܚܐ . ܘܢܫ̇ܒܚ ܘܢܟܲܪܙ ܠܗܝܡܢܘܬܐ ܬܪܝܨܬ ܫܘ̄ [ ܒܚܐ ]. ܩܕܡ ܟܠܗܘܢ ܒܢ̈ܝ ܐܢ̈ܫܐ ܘܡܢ ܫܒܪܘܬܗ ܘܥܕܡܐ ܠܢܫܡܬܗ ܐܚܪܝܬܐ . ܗ̣ܘ ܟܕ ܗ̣ܘ ܢܟܲܬܪ ܬܠܡܝܕܐ pb. 13 ܕܫܠܝ̈ܚܐ ܘܡܕܡܝܢܐ ܚܬܝܬܐ . ܟܕ ܒܟܠܙܒܢ ܫܩ̣ܝܠ ܨܠܝܒܗ ܕܡܫܝܚܐ . ܘܡ̈ܠܐ ܡܢ ܪܘܚܐ ܩܕ̄ [ ܝܫܐ ]. ܘܒܝܕ ܛܝܒܘܬܗ ܘܚܲܝܠܗ ܆ ܠܣ̈ܓܝܐܐ ܨܕ ܠܡܫܬ̇ܡܥܢܘܬܗ ܕܡܫܝܚܐ ܘܕܐܘܢܓܠܝܘܢ . ܟܕ ܛܘܦܣܐ ܝ̇ܗܒ ܢܦܫܗ ܕܟܠ ܛܒܬܐ ܘܕܘܒܪܐ ܡܝܬܪܐ ܆ ܐܝܟ ܡܪܬܝܢܘܬܐ ܫܠܝܚܝܬܐ . ܒܡܠܬܐ ܉ ܒܗܘܦ̇ܟܐ . ܒܚܘ̣ܒܐ . ܒܗܝܡܢܘܬܐ . ܒܕܟܝܘܬܐ . ܘܩܝ̇ܡܬܐ ܢܨܝܚܬܐ ܕܗܝܡܢܘܬܐ ܬܪܝܨܬ̇ ܫܘ̄ [ ܒܚܐ ]. ܘܠܬܒܝܠ ܟܠܗ̇ ܗ̣ܘܐ ܫܘܪܐ ܒܨܠܘ̈ܬܗ ܩܕܝܫ̈ܬܐ . ܐܝܟ ܢܘܚ ܒܙܒܢ . ܟܕ ܩܐܒܘܬܐ ܒܛܘܦܢܐ ܐܚܪܝܐ ܕܡܪܕܘܬܐ ܢܝ̇ܕܐ ܗܘܬ .܀ ܐܠܐ ܡܝܬܪ̈ܬܗ ܡ̇ܢ ܡܦ̈ܬܟܬܐ ܘܕܒܐܠܗܐ : ܘܕܘܒܪ̈ܘܗܝ ܐܘܢ̈ܓܠܝܐ ܕܒܟܠ ܩܘܡܬܐ ܕܝܠܗ ܪܝܫܐܝܬ ܡܬܚܲܘܝܢ ܗܘܘ : ܘܒܛܝܒܘܬܐ ܐܠܗܝܬܐ ܥܡܗ ܪܒ̇ܝܢ ܗܘܘ : ܠܘ ܕܡܚܝܠܘܬܐ ܘܕܡܣܟܢܘܬܐ ܕܡ̈ܠܐ ܕܝܠܢ ܐܝܬܝܗ̇ ܆ ܢܣ̣ܥܐ ܕܦܬܝܐܝܬ ܢ̇ܟܬܒ ܘܠܬܥ̇ܫܐ ܢܫ̇ܠܡ . ܕܚ̇ܠ ܐܢܐ ܓܝܪ ܕܠܡܐ ܟܕ ܒܬܗܘܡܐ ܕܠܐ ܣܟܐ ܘܕܠܐ ܓܫܐ ܕܬܘܪ̈ܨܘܗܝ ܐܗ̇ܠܟ . ܟܕ ܠܐ ܡܢܣ̇ܐܝܬ ܘܠܐ ܡܬܡ̇ܨܝܢܐܝܬ ܐܝܬ ܠܝ ܕܐܣ̇ܚܐ ܇ ܕܡܢ ܫ̈ܦܥܐ ܕܓ̈ܠܠܐ ܕܛܝܒܘܬܐ ܕܢܩܝܦܐ ܠܗ ܐܬܢ̇ܘܓ ܘܐܬܛ̇ܒܥ . ܘܡܛܠ ܫܲܦܠܘܬܐ ܕܝܠܝ ܘܡܚ̣ܝܠܘܬܐ : ܚܘܣܪܢܐ ܕܬ̣ܣܒܘܠ ܡܝܬܪܘܬܐ . ܡܢ ܗܪܟܐ ܟܠܚܕ ܡܢ ܕܘܒܪ̈ܘܗܝ ܕܗ̇ܘ ܘܫ̈ܘܘܟܢܘܗܝ : ܕܒܙܒ̈ܢܐ ܡܫܚ̈ܠܦܐ ܘܙ̈ܢܝܐ ܘܣܘܥܪ̈ܢܐ . ܕܒܝܕ ܛܝܒܘܬܐ ܕܐܠܗܐ ܐܬܚܘܝܘ . ܒܥ̇ܢܘܝܘܬܐ ܘܒܢܙܝܪܘܬܐ . ܘܕܫܠܝܚܐܝܬ ܐ̇ܡܪ ܆ ܒܫܚ̈ܩܐ . ܒܐܢ̈ܢܩܐܣ . ܒܐ̈ܘܠܨܢܐ . ܒܪ̈ܕܘܦܝܐ . ܒܥܡ̈ܠܐ . ܒܨܘ̈ܡܐ . ܒܫܗܪ̈ܐ . ܒ̈ܕܐܪܐ . ܒܬܟ̈ܬܘܫܐ . ܒܐܓܘ̈ܢܐ̣ ܥܕܡܐ ܠܕܡܐ . ܠܘ ܠܘܬ ܚܛܝ̣ܬܐ ܒܠܚܘܕ : ܘܠܐ ܠܘܬ ܕܡܐ ܘܒܣܪܐ : ܐܠܐ ܠܘܬ ܐܪ̈ܟܣ ܘܫܘ̈ܠܛܢܐ . pb. 14 ܠܘܬ ܐܚ̈ܝܕܝ ܥܠܡܐ ܕܚܫܘܟܐ ܗܢܐ . ܠܘܬ ܪ̈ܘܚܐ ܕܒܝܫܘܬܐ . ܒܡܣܒܪ̈ܢܘܬܐ ܣ̈ܓܝܐܬܐ . ܒܚܲܝܠܐ ܕܐܬ̈ܘܬܐ ܘܕܬܕܡܪ̈ܬܐ ܘܕܐܣ̈ܘܬܐ . ܒܚܲܝܠܐ ܕܪܘܚܐ ܩܕܝܫܐ . ܒܝܕ ܙܝ̈ܢܐ ܕܙܕܝܩܘܬܐ . ܗܠܝܢ ܕܝܡܝܢܐ ܘܕܣܡܠܐ . ܒܫܘܒ̈ܚܐ ܘܒܨܥܪ̈ܐ . ܒܓܘܕ̈ܦܐ ܘܒܩ̈ܘܠܣܐ . ܐܝܟ ܠܐ ܝܕܝܥ̣ܐ ܓܝ̣ܪ ܘܝܕܝ̣ܥ ܗܘܐ . ܘܠܐܠܗܗ ܒܠܚܘܕܘܗܝ ܝܕܝ̣ܥ ܗܘܐ̣ ܟܡܐ ܕܙܕܩ̇ ܗܘܐ ܕܢܬܝܕܥ . ܐܝܟ ܡ̣ܝܬ ܗܘܐ ܠܒܣܪܐ̣ ܚܲܝ ܗܘܐ ܕܝܢ ܒܟܠܙܒܢ ܘܪܬ̇ܚ ܒܪܘܚܐ . ܐܝܟ ܡܣܟܢܐ ܕܝܢ ܆ ܠܣ̈ܓܝܐܐ ܕܝܢ ܡ̇ܥܬܪ ܗܘܐ . ܟܕ ܠܢܦܫ̈ܬܐ ܘܠܦܓܪ̈ܐ ܡܬ̇ܪܣܐ ܗܘܐ̇ ܒܬܘܪܣܝܐ ܕܠܚ̇ܡ ܠܟܠܚܕ ܡܢܗܘܢ . ܐܝܟ ܕܡܕܡ ܠܝܬ ܠܗ̣ ܘܟܠܡܕܡ ܐܚܝ̣ܕ . ܠܘ ܒܠܚܘܕ ܥܠ ܐܪܥܐ ܆ ܐܠܐ ܘܒܐܘܨ̈ܪܐ ܕܒܫܡܝܐ . ܬܡܢ ܓܝܪ ܐܝܬ ܗܘܐ ܠܗ ܣܝ̈ܡܬܐ ܕܣܝ̈ܡܢ ܇ ܐܝܟܐ ܕܟܠܫܥ ܐܝܬܘܗܝ ܗܘܐ ܠܒܗ ܘܬܪܥܝܬܗ ܘܕܘܒܪܗ . ܗܠܝܢ ܘܟܠܗܝܢ ܕܠܗܠܝܢ ܢܩ̈ܦܢ . ܕܒܝܕ ܛܝܒܘܬܐ ܕܡܫܝܚܐ ܕܥ̇ܡܪ ܗܘܐ ܒܗ . ܠܘܬ ܛܢ̣ܢܐ ܘܦܘܪܩܢܐ ܕܣ̈ܓܝܐܐ ܡܥ̇ܠܝܐܝܬ ܐܬܬܲܪ̈ܨܝ ܡܢܗ . ܒܕܠܐ ܡܨܸܐ ܐܢܐ ܕܚܬܝܬܐܝܬ ܘܫܪܝܪܐܝܬ ܐ̇ܫܘܕܥ . ܘܐܝܟ ܕܒܬܫܥܝܬܐ ܐ̇ܟ̣ܬܒ ܆ ܫ̇ܒܩ ܐܢ̣ܐ . ܘܡܫܕܪ ܐܢܐ ܠܪ̈ܚܘܡܐ ܕܗܠܝܢ . ܠܘܬ ܦܘܡ̈ܐ ܕܟܠܗܘܢ ܗܠܝܢ ܕܡܢ ܩܕܝܡ ܗ̣ܘܘ ܩܕ̈ܝܫܐ . ܗ̇ܢܘܢ ܕܡܢ ܗܠܝܢ ܙܒ̈ܢܝܢ ܣܓܝ̈ܐܢ ܫܡ̣ܥܘ . ܗܠܝܢ ܕܐܝܟ ܕܒܟ̈ܬܒܐ ܟܗ̈ܢܝܐ ܟܬܝ̣ܒܝܢ . ܡ̇ܠܟ ܐܢܐ ܕܢ̇ܕܪܟ . ܘܢܬܡܠܐ ܝܕܥܬܐ ܕܡܢܗܘܢ ܘܝܘܬܪܢܐ . ܒܟܠܕܘܟ ܓܝܪ ܛܒܝ̈ܒܢ . ܘܟܕ ܐܢܫ ܠܐ ܡܫܲܐܠ ܆ ܡܢܗ̇ ܕܛܝܒܘܬܐ ܐܠܗܝܬܐ ܡܬܟܪ̈ܙܢ . ܘܠܐ ܐܢܫ ܠܐ ܢܗܝ̣ܡܢ ܠܗܠܝܢ ܕܡܬܐܡܪ̈ܢ . ܐܠܐ ܡܐܠܠܘܢ ܕܒܨܝܪ̈ܢ ܡܢ ܫܪܪܐ ܢ̇ܣܒܪ ܕܫ̇ܡܥ . ܐܝܢܐ ܓܝܪ ܙܲܒܢܐ ܐ̇ܘ ܡܠܬܐ ܢܣ̣ܦܩ ܕܢܫܬ̇ܥܐ pb. 15 ܚܬܝܬܐܝܬ . ܗܠܝܢ ܕܒܐܝ̈ܕܘܗܝ ܘܥܡܗ ܛܝܒܘܬܐ ܕܡܫܝܚܐ ܣܥܪܬ̇ . ܠܘܬ ܦܘܪܩܢܐ ܡ̇ܢ ܐܝܟ ܕܐ̇ܡܪܬ ܘܡܡ̇ܪܚܘܬܐ ܕܗ̇ܢܘܢ ܕܨ̇ܒܝܢ ܆ ܒܛܒ̈ܬܐ ܢܛ̣ܢܘܢ . ܗ̇ܝܕܝܢ ܕܣܓܝ̈ܐܐ ܇ ܠܘܬ ܩܘܝ̇ܡܐ ܘܒܢܝ̣ܢܐ ܘܫܘܪܪܐ ܕܗܝܡܢܘܬܐ ܬܪܝܨܬ̇ ܫܘܒܚܐ . ܘܕܥܕܬܐ ܩܐܬܘܠܩܝ ܕܝܠܗ . ܕܗ̇ܝ ܕܪܝܫ ܟܗ̈ܢܐ ܘܪܥ̇ܝܐ ܐܩܝ̣ܡܗ . ܘܒܐܝܢܐ ܙܢ̣ܐ ܇ ܘܠܐ ܐܢܫ ܐܝܟ ܗ̇ܢܘܢ ܪܚ̈ܡܝ ܥ̈ܕܠܝܐ ܢܐܡܪ . ܡܢ ܢܦܫܗ ܢܣ̣ܒ ܘܚܛ̣ܦ ܐܝܩܪܐ ܕܐܝܟ ܗܢܐ . ܐܠܐ ܟܕ ܐܬܩ̣ܪܝ ܡܢ ܛܝܒܘܬܐ ܕܠܥܠ ܇ ܩܪܝܬܐ ܡܕܡ ܐܠܗܝܬܐ ܘܫܘܲܝܬ̇ ܠܬܕܡܘܪܬܐ̇ . ܗ̇ܝ ܕܐܦܠܐ ܟܕ ܡܣܪܗܒ ܐܢܐ ܡ̣ܨܝܐ ܕܐܥ̇ܒܪܝܗ̇ . ܐܠܐ ܝܬܝܪܐܝܬ ܐܝܟ ܕܡ̣ܨܝܐ ܒܝܕ ܙܥܘܪ̈ܝܬܐ ܐ̇ܫܘܕܥ ܆ ܟܕ ܩܠܝܠ ܠܥܠ ܠܘܬ ܫܘܪܝܐ ܕܝܠܗ̇ ܡ̇ܝܬܐ ܐܢܐ ܠܡܠܬܐ . ܒܕܡܘܬܐ ܓܝܪ ܕܪܝܫ ܐܒܗ̈ܬܐ ܐܝܣܚܩ ܉ ܘܐܦ ܗ̣ܘ ܡܢ ܡܘܠܟܢܐ ܐܬܒ̣ܛܢ ܘܐܬܝܠܕ . ܠܙܢܐ ܕܝܢ ܒܫܦܝܪܘܬ ܙܒܢܐ ܢܫܬܥܐ̣ ܒܝܕ ܙܥܘܪ̈ܝܬܐ ܀ ܟܕ ܗܦ̣ܟ ܒܘܣܡܪܝܘܣ ܐܒܘܗܝ ܕܗܢܐ ܡܢ ܦܪܘܐܣܛܝܘܢ ܡܕܡ ܕܢܐܬܐ ܠܡܕܝܢܬܐ ܉ ܡ̇ܢܥ̣ ܠܐܪܓܠܬܐ ܕܐܝܬ ܒܡܨܥܬܐ . ܟܕ ܣ̇ܓܝ ܪܕܝܐ ܉ ܘܡܥܒܪܬܐ ܕܐܘܪܚܐ ܟܠܝܐ . ܘܟܕ ܐܬܐܠܨ ܕܢܫ̣ܪܐ ܥܠ ܣܦܪܗ̇ : ܘܒܡܪܢܝܬܐ ܗ̣ܘܐ ܉ ܚ̣ܙܐ ܠܐܢܫ ܕܐܡ̇ܪ ܠܗ ܉ ܒܘܣܡܪܝܐ ܉ ܗܐ ܗ̇ܘܐ ܠܟ ܡܬܥܒܪܢܐ ܢܗܪܐ . ܐܠܐ ܩܘܡ ܥܒ̣ܪ ܘܥܘܠ ܠܒܝܬܟ . ܘܚܟ̣ܡ ܠܐܢܬܬܟ ܉ ܘܬܒ̣ܛ̣ܢ ܘܬܐܠܕ ܠܟ ܒܪܐ . ܗ̇ܘ ܕܢܗܘܐ ܡܝܩܪ ܩܕܡ ܐܠܗܐ̣ ܘܩܕܡ ܒܢܝ̈ܢܫܐ . ܟܕ ܗܟܝܠ ܒܛܝܒܘܬܐ ܐܠܗܝܬܐ ܕܐܝܟ ܗܕܐ ܐܬܒ̣ܛܢ ܘܐܬܝ̣ܠܕ ܘܐܬܪ̣ܒܝ ܉ ܟܕ ܥܕܟܝܠ ܐܝܬܘܗܝ ܗܘܐ ܒܩܘܡܬܗ ܒܪ ܬܪܬܥܣܪ̈ܐ ܫܢ̈ܝܢ ܉ ܗܡܝܪܐ ܐܫܬܕܪ pb. 16 ܠܕܚ̇ܠ ܠܐܠܗܐ ܘܟܪܣܛܝܢܐ ܬܐܘܕܘܣܝܘܣ ܙܥܘܪܐ ܡ̇ܠܟܐ ܕܪ̈ܘܡܝܐ . ܘܟܕ ܣ̈ܓܝܐܬܐ ܡܛܠ ܗܕܐ ܐܦܝܣ ܟܕ ܡܫܕܪ ܐܝ̈ܙܓܕܐ ܉ ܡܫܬܕܪ ܡܢ ܒܘܣܡܪܝܘܣ ܐܒܘܗܝ ܇ ܕܡܡܠܟ ܗܘܐ ܒܗ̇ܘ ܙܒܢܐ ܥܠ ܐܬܪܐ ܕܐܝܒܪ̈ܝܐ . ܟܕ ܩ̇ܕܡ ܝܩ̇ܪ ܡܠܘܢ ܪܚܡܘܬܐ ܕܪ̈ܘܡܝܐ ܐܝܟ ܟܪ̈ܝܣܛܝܢܐ ܉ ܝܬܝܪ ܡܢ ܡܥܕܪܢܘܬܐ ܕܦܪ̈ܣܝܐ ܪ̈ܫܝܥܐ . ܡܫܬܕܪ ܕܝܢ ܥܡ ܙܘܚܐ ܣܓܝܐܐ̣ ܘܐܝܩܪܐ . ܘܟܕ ܐܬ̣ܐ ܠܘܬ ܛܘܒܢܐ ܬܐܘܕܘܣܝܘܣ : ܘܚܒܝܒܐܝܬ ܡܢܗ ܐܬܩ̇ܒܠ : ܘܐܝܟ ܒܪܐ ܡܬ̇ܪܒܐ ܗܘܐ ܡܢܗ ܘܡܬܚ̇ܒܒ ܉ ܟܕ ܚ̣ܙܐ ܝܨܝܦܘܬܐ ܕܡܛܠ ܕܚܠ̣ܬ ܐܠܗܐ ܘܪܚܡ̣ܬ ܡܫܝܚܐ ܕܡ̇ܠܟܐ : ܘܕܐܘܕܘܟܣܝܐ ܡܠܟܬܐ ܒܪܬ ܙܘܓܗ ܘܒܪܬ ܛܢܢ̣ܗ : ܘܕܓܒܪ̈ܐ ܘܕܢܫ̈ܐ ܕܡܫܡܫܝܢ ܠܗܘܢ . ܘܝܬܝܪܐܝܬ ܕܐܘ̈ܢܘܟܣܐ ܗ̇ܢܘܢ ܕܡܬܩܪܝܢ ܩܒܘܩܠܪ̈ܐ : ܐܝܬܝܗܘܢ ܗܘܘ ܓܝܪ ܟܠܗܘܢ ܕܗ̇ܥܡܪܝܢ ܐܝܟ ܕܒܕܝܪܐ ܒܦܠܛܝܢ : ܒܨ̈ܠܘܬܐ ܘܒܨܘ̈ܡܐ ܘܒܬܫܡܫ̈ܬܐ ܕܠܠܝܐ : ܘܒܐܚܪ̈ܢܝܬܐ ܗܠܝܢ ܕܡܢܝܚ̈ܢ ܠܐܠܗܐ ܉ ܐܬܓ̇ܘܙܠ ܒܛܢ̣ܢܐ . ܘܟܕ ܐܝܬ ܠܗ ܒܝܬܐܝܬ ܡܢ ܐܒܗ̈ܘܗܝ ܪܚܡ̣ܬ ܐܠܗܐ ܇ ܐܝܟ ܒܠܨܘܨܝܬܐ ܕܢܘܪܐ . ܠܗܕܐ ܒܫ̈ܘܫܛܐ ܘܒܥܢܘܝܘܬܐ ܟܠ ܝܘܡ ܒܝܘܡ ܡ̇ܪܒܐ ܗܘܐ ܒܝܨܝܦܘܬܐ ܉ ܥܕܡܐ ܕܫܠܗܒܝܬܐ ܪܒܬܐ ܘܓܘܙܠܬܐ ܕܛܝܒܘܬܐ ܫܡ̇ܝܢܝܬܐ ܠܢܦܫܗ ܫ̇ܡܠܝ . ܟܕ ܡܢ ܠܓܘ ܡ̇ܢ ܥܠ ܓܘܫܡܗ ܉ ܠܒܘܫܐ ܕܣܥܪܐ ܠܒ̣ܝܫ ܗܘܐ . ܡܢ ܠܒܪ ܕܝ̣ܢ ܠܒܘܫܐ ܡܕܡ ܢܨܝܚܐ ܘܡܦܪܓܐ ܡ̇ܥܛܦ ܗܘܐ ܉ ܕܢ̇ܛܫܐ ܡܝܬܪܘܬܗ . ܡܐܝܟܘܠܬܗ ܕܝܢ ܐܝܬܝܗ̇ ܗܘܬ ܉ ܗ̇ܝ ܕܐܝܬ ܗܘܐ ܠܕܢܝܐܠ ܘܠܪ̈ܚܡ̇ܘܗܝ ܘܗܕܐ ܒܡܫܘܚܬܐ ܙܥܘܪܬܐ . ܘܚܕܐ ܠܬܠܬܐ ܝܘ̈ܡܝ̣ܢ pb. 17 ܘܠܐܪܒܥܐ ܗܕܐ ܫ̇ܩܠ ܗܘܐ . ܐܝܬ ܕܝܢ ܐܡܬܝ ܉ ܘܚܕܐ ܠܫܒܬܐ ܕܝܘ̈ܡܬܐ . ܐܝܟ ܕܠܟܘܒܫܐ ܕܒܣܪܐ ܪܚ̇ܡ ܡܪܕܘܬܐ̇ . ܘܕܕܘܨ̈ܐ ܠܐ ܡܛܟܣ̈ܐ ܕܗܢܐ . ܬܫܘܝܬܐ ܕܝܢ ܆ ܐܪܥܐ ܐܝܬܝܗ̇ ܗܘܬ : ܠܡ̇ܠܟܐ ܛܠܝܐ ܘܪܥܕܐ . ܟܕ ܗܟܢܐ ܕܝܢ ܡ̇ܕܒܪ ܗܘܐ ܢܦܫܗ : ܘܡܬܕܟܐ ܗܘܐ ܡܢ ܟܠ ܛܘܠܫܐ ܕܒܣܪܐ ܘܕܪܘܚܐ : ܘܒܩܘܡܬܐ ܪܒ̇ܐ ܗܘܐ ܉ ܗ̣ܘܐ ܗܝܟܠܐ ܕܐܠܗܐ̣ ܘܡ̣ܠܝܐ ܡܢ ܪܘܚܐ ܩܕܝܫܐ . ܘܗܢܐ ܟܠܗ ܉ ܐܝܟܢܐ ܕܒܛܝܒܘܬܐ ܐܠܗܝܬܐ ܟܕ ܥܕܟܝܠ ܛܠܝܐ ܐܝܬܘܗܝ ܉ ܐܣܘ̈ܬܐ ܣ̈ܓܝܐܬܐ ܘܐܬܘ̈ܬܐ ܘܚ̈ܝܠܐ ܪ̈ܘܪܒܐ ܉ ܘܒܗ̇ ܒܦܠܛܝܢ ܒܐܝ̈ܕܘܗܝ ܢܫܬ̇ܡܠܘܢ . ܘܡܛܠ ܕܠܐ ܠܓܡܪ ܐܣ̇ܓܦ ܠܫ̈ܡܘܥܐ ܉ ܟܕ ܫ̇ܒܩ ܐܢܐ ܗܠܝܢ ܐܚܪ̈ܢܝܬܐ ܉ ܚܕܐ ܡܢܗܝܢ ܠܘܩܕܡ ܐ̇ܣܝܡ ܆ ܕܣܦܩܐ̣ ܕܠܟܠܗܝܢ ܬܫܪܪ . ܓܪ̈ܡܐ ܓܝܪ ܕܣܗ̈ܕܐ ܩܕܝ̈ܫܐ ܐܝܬ ܗܘܐ ܠܗ ܉ ܕܐܝܬܝܗܘܢ ܗܘܘ̣ ܦܪ̈ܣܝܐ ܒܓܢܣܐ . ܕܚܬܝܬܐܝܬ ܒܙܒ̈ܢܐ ܗ̇ܢܘܢ ܐܣܗܕܘ ܗܘܘ . ܗ̇ܢܘܢ ܕܥܕܟܝܠ ܡܢ ܡܫܠܡܢܘܬܗ ܕܛܘܒܢܐ ܘܥܝܕܐ ܉ ܘܫ̈ܡܗܝܗܘܢ ܡܫ̇ܡܗܝܢ ܚܢܢ ܆ ܘܕܘܟܪ̈ܢܝܗܘܢ ܡܫܡܠܝܢܢ ܆ ܘܣܗ̈ܕܘܬܗܘܢ ܩ̇ܪܝܢ ܚܢܢ . ܗܠܝܢ ܒܦܪܕܝܣܩܐ ܒܐܝܩܪܐ ܣܝ̣ܡܝܢ ܗܘܘ ܠܗ ܉ ܒܗ ܒܩܝܛܘܢܐ ܐܝܟܐ ܕܡܬܥܢܘܐ ܗܘܐ . ܘܬܡܢ ܕܡ̇ܟ ܗܘܐ ܩܕܡܝܗܘܢ ܥܠ ܐܪܥܐ . ܘܬܫ̈ܡܫܬܐ ܐܠܗ̈ܝܬܐ ܡܫܡܠܐ ܗܘܐ ܉ ܥܡ ܢܗܝܪ̈ܐ ܘܒ̈ܣܡܐ ܘܬܫ̈ܒܚܬܐ ܘܒܥ̈ܘܬܐ . ܘܟܕ ܟܠܗ ܐܝܩܪܐ ܘܢܝܚܐ ܡܩ̇ܪܒ ܗܘܐ ܠܗܘܢ ܆ ܚ̇ܙܐ ܗܘܐ pb. 18 ܠܗܘܢ ܓܠܝܐܝܬ ܙܒ̈ܢܝܢ ܣܓܝ̈ܐܢ . ܟܕ ܡܙܡܪܝܢ ܥܡܗ ܘܫܗܪܝܢ ܥܡܗ̣ ܘܡ̇ܨܠܝܢ ܥܡܗ . ܒܙܒܢ ܗܟܝܠ ܟܕ ܡ̇ܢܥ ܥܐܕܐ ܩܕܝܫܐ ܕܒܝܬ ܕܢܚܐ : ܕܒܗ ܠܟܠܗܘ̇ܢ ܣܘ̈ܢܩܠܝܛܝܩܘ ܬ̇ܒܥ ܥܝܕܐ : ܘܢܚܙܘܢ ܠܡܠܟܐ ܘܕܢܬ̣ܚܙܘܢ ܡܢ ܚ̈ܕܕܐ ܉ ܗ̣ܘ ܟܕ ܚܒ̣ܫ ܢܦܫܗ ܒܩܝܛܘܢܐ ܕܣ̈ܗܕܐ ܆ ܟܠܗ ܨܒܬܐ ܥ̇ܒܕ ܗܘܐ ܗܘ ܒܐܝ̈ܕܘܗܝ ܕܗ̇ܘ ܒܝܬ ܨܠܘܬܐ . ܟܕ ܟ̇ܦ̣ܪ ܠܐ̈ܣܐ̣ ܘܠܬܛܠܝܠܐ . ܠܐܪܥܐ ܕܝܢ ܟܢ̣ܫ ܘܐܫ̣ܝܓ . ܢܩܦܐܝܬ ܗܟܝܠ ܟܕ ܩܢܕܝ̈ܠܐ ܣܓܝ̈ܐܬܐ ܐܫ̣ܝܓ : ܘܡ̣ܪܩ ܒܫܩܠܛܥܢܐ̣ ܬܠ̣ܐ . ܘܟܕ ܫܕܪ ܠܘܬ ܩܠܪܝܛܝܣ ܕܝܠܗ ܉ ܦܩܕ ܕܢܐܬܐ ܠܗ ܡܫܚܐ ܠܕܠܩܐ ܕܢܗܝܪ̈ܐ . ܗ̣ܘ ܕܝܢ ܟܕ ܐܫܬܚܩ ܥܠ ܕܠܐ ܡܬ̇ܪܥܐ ܗܠܝܢ ܕܥܠܡܐ : ܘܝܨܝܦ ܕܢܚܙܝܘܗܝ ܐܝܟܙܢܐ ܕܗܠܝܢ ܪ̈ܘܪܒܢܐ ܕܫܪܟܐ : ܡܠܘܢ ܕܝܢ ܟܕ ܡܢܗ ܕܐܝܟ̇ܠܩܪܨܐ ܐܬܬܥ̇ܒ̣ܕ ܉ ܠܚܡܬܐ ܐܬܗ̣ܦܟ ܟܕ ܐܡ̇ܪ ܇ ܥܫܝ̈ܢܝܢ ܣܒܪ̈ܐ ܕܡܛܠܗܢܐ ܘܕܐܬܪܗ ܘܕܝܠܢ ܉ ܕܟܕ ܐܫ̇ܬܕܪ ܡܢܗܘܢ ܇ ܐܝܟ ܕܠܐܝܩܪܐ ܘܫܘܒܚܐ ܡܠܟܝܐ ܠܘܬ ܕܪ̈ܘܡܝܐ ܉ ܕܝܪܝܐ ܨ̇ܒܐ ܕܢܗܘܐ . ܘܠܢ ܟܠܢ ܕܢܩܝܦܝܢ ܚܢܢ ܠܗ̣ ܢܥ̣ܒܕ ܕܘ̈ܝܐ . ܘܠܐ ܨܒ̣ܐ ܕܢܫܕܪ ܡܫܚܐ . ܗ̣ܘ ܕܝܢ ܛܠܝܐ ܩܕܝܫܐ ܘܦܝܠܣܘܦܐ ܟܕ ܐܪܓܫ ܒܡܥܒܕܢܘܬܐ ܕܒܥܠܕܒܒܐ ܆ ܚܬܝܬܘܬܐ ܐܘܢܓܠܝܬܐ ܉ ܒܡܫܝܢܘܬܐ ܘܒܢܓܝܪܘܬ ܪܘܚܐ ܒܩܘܡܬܐ ܕܐܝܟ ܗܕܐ ܚܘܝ . ܘܠܪܘܓܙܐ ܐܗܦܟ ܠܘܬ ܨܠܘܬܐ . ܘܟܕ ܪܬ̇ܚ ܒܗܝܡܢܘܬܐ ܘܒܪܘܚܐ : ܘܩ̇ܪܐ ܠܨܠܘ̈ܬܐ ܕܗܠܝܢ ܩܕܝ̈ܫܐ ܉ ܟܕ ܡ̇ܢܥ ܗ̣ܘ ܪܡܫܐ ܕܝܠܗ ܕܫܗܪܐ ܉ ܟܕ ܒܡܝ̈ܐ pb. 19 ܒܠܚܘܕ ܕܠܐ ܡܫܚܐ ܠܟܠܗܝܢ ܩܢܕܝ̈ܠܐ ܐܬ̣ܩܢ ܐܕܠܩ . ܘܗܠܝܢ ܫܒܥܐ ܝܘ̈ܡܬܐ ܕܥܐܕܐ ܩܕܝܫܐ ܉ ܕܠܐ ܫܠ̣ܝܐ ܠܠܝܐ ܘܐܝܡܡܐ ܟܕ ܕܠܩ̈ܢ ܟܬܪ̈ܝ . ܗ̇ܝ ܕܟܕ ܐܫܬܡ̣ܥܬ̇ ܠܡ̇ܠܟܐ ܆ ܘܠܟܠܗܘܢ ܗ̇ܢܘܢ ܕܝܠܗ ܘܠܣܘܢܩܠܝܛܘܣ ܉ ܠܟܠܗܘܢ ܠܬܡ̣ܗܐ ܐܝ̣ܬܝܬ . ܐܝܟܢܐ ܕܣ̈ܓܝܐܐ ܠܪܓܬܐ ܢܐܬܘܢ ܇ ܠܘܬ ܗ̇ܝ ܕܢܛܢ̣ܘܢ ܒܕܘܒܪ̈ܘܗܝ ܘܒܥܢܘܝܘܬܗ . ܘܣܘܓܐܐ ܕܠܐ ܙܥܘܪ ܕܗܠܝܢ ܕܐܝܟ ܗܟܢ ܇ ܕܥܡܗ ܡܬܥܢܘܝܢ ܘܫ̣ܘܝܢ ܠܗ ܒܛܢ̣ܢܐ ܠܘܬܗ ܐܬܟ̇ܢܫܘ . ܡܛܠܗܕܐ ܗܟܝܠ ܒܚܕ ܡܢ ܝܘܡ̈ܬܐ . ܟܕ ܩܐ̇ܡ ܒܝܢܬܗܘܢ ܘܡܡܠܠ ܥܡܗܘܢ ܗܠܝܢ ܕܦܘܪܩܢܗܘܢ : ܡܢ ܫܠ̣ܝܐ ܚ̣ܙܐ ܠܡܪܢ ܒܝܢܬܗܘܢ ܒܐܣܟܝܡܐ ܕܢܙܝܪܐ . ܘܟܕ ܢܦ̣ܠ ܣܓ̣ܕ ܠܗ̣ ܠܒܟ ܪ̈ܓܠܘܗܝ . ܟܕ ܐܢܫ ܠܐ ܚܙܝܗܝ ܉ ܐܠܐ ܐܢ ܗ̣ܘ ܒܠܚܘܕܘܗܝ . ܟܕ ܩ̇ܥܐ ܘܐܡ̇ܪ ܥܡ ܒܟ̣ܝܐ ܘܕܡܥ̈ܐ ܆ ܡܪܝ̇ ܘܐܠܗܝ .. ܗ̣ܘ ܕܝܢ ܣܒ̣ܪ ܗܘܐ ܉ ܕܐܦ ܗܠܝܢ ܐܚܪ̈ܢܐ ܚ̇ܙܝܢ ܗܘܘ . ܗܠܝܢ ܕܝܢ ܉ ܠܐ ܚ̣ܙܘ . ܐܠܐ ܗ̣ܘ ܒܠܚܘܕܘܗܝ ܚ̣ܙܐ . ܐܝܟܢܐ ܕܟܠܗܘܢ ܗ̇ܢܘܢ ܕܠܘܬܗ ܉ ܟܕ ܒܬܡ̣ܗܐ ܪܒܐ ܘܒܕܚܠܬܐ ܘܒܪܬܝܬܐ ܗ̣ܘܘ : ܟܕ ܝܕ̣ܥܘܗܝ ܠܚܙܘܐ ܐܠܗܝܐ ܕܐܬܚ̣ܙܝ ܠܗ ܉ ܝܬܝܪܐ ܢܪܒ̇ܘܢ ܠܛܢ̣ܢܗܘܢ ܐܠܗܝܐ ܘܠܚܘܒܗܘܢ . ܡܛܠܗܕܐ ܘܣܘܓܐܗܘܢ ܟܦ̣ܪܘ ܒܥܠܡܐ ܘܫܩ̣ܠܘ ܐܣܟܝܡܐ ܒܬܪ ܕܗ̣ܘܐ ܗ̣ܘ ܕܝܪܝܐ . ܗ̇ܢܘܢ ܕܐܦ ܫܡ̈ܗܝܗܘܢ ܐܡ̇ܪ ܗܘܐ ܠܢ . ܕܒܗܘܢ ܐܝܬܘܗܝ ܗܘܐ ܉ ܘܠܒ̣ܝܫ ܠܐܠܗܐ ܬܐܘܕܘܛܐ ܕܝܪܝܐ ܘܐܚܘܗ̈ܝ . ܦܪܘܩܠܘܣ ܘܣܘܦܪܢܝܘܣ . ܫܒ̈ܝܚܐ ܒܫܘܠܛܢܐ . ܘܒܢ̈ܝܐ ܐܝܬܝܗܘܢ ܗܘܘ̇ . pb. 20 ܘܐܦܝܛܪ̈ܘܦܐ ܕܐܘܣܝܐ ܡܠܟܝܬܐ . ܐܠܐ ܗܠܝܢ ܡ̇ܢ ܙܥܘܪ̈ܝܬܐ̇ ܠܓܡܪ ܡܢ ܣܓܝ̈ܐܬܐ : ܕܫܘ̈ܘܟܢܘܗܝ ܕܛܘܒܢܐ ܟܕ ܛܠܝܐ ܐܝܬܘܗܝ : ܘܒܦܠܛܝܢ ܡܬܕܒ̇ܪ ܥܒܘܪܐܝܬ ܐܫܬܥ̇ܝܢ ܀ ܟܕ ܡܫܬܘܫܛ ܗܘܐ ܕܝܢ ܒܩܘܡܬܐ ܘܒܪܚܡܬܐ ܐܠܗܝܬܐ : ܘܡ̈ܣܩܢܐ ܣܐ̇ܡ ܗܘܐ ܒܠܒܗ ܐܝܟ ܡܠܬܐ ܕܡ̇ܙܡܪ ܟܗ̈ܢܝ̣ܬܐ ܕܘܝܕ : ܘܢܘ̣ܗܪܐ ܡܢ ܢܘܗܪܐ ܡܚ̇ܠܦ ܗܘܐ : ܕܝܬܝܪ ܪܡ ܘܝܬܝܪ ܓ̣ܠܐ ܉ ܐܬܪܓܪܓ ܕܢܪܚ̇ܩ ܡܢ ܥܠܡܐ ܘܡܢ ܣܪܝܩܘܬܗ ܉ ܘܢܪܗܛ ܠܘܬ ܗ̇ܝ ܩܕܡܝܬܐ ܕܡܝܬܪ̈ܬܐ . ܗ̇ܝ ܕܐܝܬܝܗ̇ ܐܝܟܣܢܝܘܬܐ . ܘܟܕ ܙܒܢ̈ܝܢ ܣܓܝ̈ܐܢ ܣܥܐ ܕܢܥܪܘܩ ܠܐ ܐܫ̣ܟܚ ܉ ܟܕ ܐܝܟ̇ܠܩܪܨܐ ܘܕܝ̈ܘܐ ܡܫܬܘܕܥܝܢ ܗܘܘ . ܘܐܢܫܐ ܒܝ̈ܬܝܐ ܕܝܠܗ : ܥ̣ܒ̈ܕܐ ܕܝܠܗ ܐܡ̇ܪ ܐܢܐ : ܗ̇ܢܘܢ ܛܥܝ̈ܢܝ ܢܝ̈ܙܟܐ ܕܡܙܝܚܝܢ ܠܗ : ܠܚܡܬܐ ܕܐܝܟ ܗܕܐ ܐܬܘ : ܡܢ ܣܢܐܬܐ ܕܠܘܬܗ ܉ ܐܝܟܢܐ ܕܙܒ̈ܢܝܢ ܣܓܝ̈ܐܢ ܢܣ̣ܥܘܢ ܕܡܛܫܝܐܝܬ ܢܩܛܠܘܢܝܗܝ . ܘܐܠܘ ܠܐ ܡܣܬܪܘܬܐ ܒܠܚܘܕ ܕܡܪܝܐ ܟܠ̣ܬ ܉ ܐܝܬܘܗܝ ܣ̣ܥ̣ܪܘ ܡܪܘܚܘܬܗܘܢ . ܠܘ ܕܝܢ ܒܠܚܘܕ ܉ ܐܠܐ ܘܕܚ̇ܠ ܠܐܠܗܐ ܬܐܘܕܘܣܝܘܣ ܡ̇ܠܟܐ ܉ ܟܕ ܝܨܝܦ ܕܐܝܟ ܗܡܝܪܐ ܢܛܪܝܘܗܝ : ܕܕܠܡܐ ܟܕ ܡܬܬܒܥ ܠܗ ܡܢ ܗ̇ܘ ܥܡܐ : ܘܠܐ ܡܩܝܡ ܠܗ ܐܝܟ ܕܩܒܠܗ : ܒܥ̈ܠܕܒܒܐ ܘܡܩܪ̈ܒܢܐ ܚܠܦ ܪܚ̈ܡܐ ܘܡܥܕܪ̈ܢܐ ܢܥܒ̣ܕ ܐܢܘܢ ܉ ܟܕ ܩܪܝܗܝ ܠܘܬܗ : ܘܡܛܠܬܗ̇ ܕܗܕܐ ܓܙ̣ܡ ܠܗ ܉ ܒܢܛܘܪܬܐ ܣܓܝܐܬܐ ܐܚܝܕ ܗܘܐ ܠܗ ܉ ܕܠܐ ܡܛܫܝܐܝܬ ܢܥܪܘܩ . ܐܠܐ ܘܠܐ ܡܕܡ ܐܝܬ pb. 21 ܕܚܝܠܬܢ ܡܢ ܚܝܠܗ ܕܡܫܝܚܐ ܉ ܘܠܐ ܕܚܡܝܡ ܡܢ ܚܘܒܐ ܕܗ̇ܢܘܢ ܕܕܟܝܐܝܬ ܡ̇ܚܒ̇ܝܢ ܠܗ . ܗ̇ܘ ܕܡܢ ܫܒܪܘܬܗ ܚܒܒܗ ܐܝܟ ܕܠܫܡܘܐܝܠ ܉ ܘܪܥܝ̣ܗܝ̣ ܐܝܟ ܕܠܐܝܣܪܐܝܠ ܘܐܝܟ ܕܠܝܘܣܦ ܗܟܢܐ ܐܦ ܠܗ ܇ ܐܝܟ ܕܠܥܪܒܐ ܡ̇ܗܕܐ ܗܘܐ ܠܗ ܘܡ̇ܢܛܪ ܇ ܗ̇ܘ ܕܠܪܓܬܗ ܛܒܬܐ ܕܡܛܠ ܐܣܟܝܡܐ ܕܕܝܪܝܘܬܐ ܠܥܒ̇ܕܐ ܐܝ̣ܬܝ ܇ ܒܐܝ̣ܕܐ ܚܝܠܬܢܝܬܐ ܘܒܕܪܥܐ ܪܡ̇ܐ ܇ ܒܝܕ ܐܬܘ̈ܬܐ ܘܬܕܡܪ̈ܬܐ ܉ ܐܝܟ ܕܚ̣ܛܦ ܒܙܒܢ ܠܐܝܣܪܝܠ ܇ ܡܢ ܛܪܢܘܬܐ ܕܡܨܪ̈ܝܐ ܇ ܘܠܐܪܥܐ ܕܡܘܠܟܢܐ ܐܥܠ ܇ ܗ̇ܝ ܕܡܪܕܝܐ ܚܠܒܐ ܘܕܒܫܐ . ܟܕ ܡܥܕܪ̈ܢܐ ܕܥܪܘܩܝܗ : ܘܡ̈ܗܕܝܢܐ ܘܢܛܘܪ̈ܐ ܘܒ̈ܢܝ ܠܘܝܬܐ ܐܩܝܡ ܠܗ̣ ܠܣܗ̈ܕܐ ܩܕܝܫ̈ܐ . ܗܠܝܢ ܕܫܦܝܪ ܡܢܗ ܡܬܬܢܝܚܝܢ ܗܘܘ . ܟܡܐ ܓܝܪ ܕܪܚܡܬܐ ܕܥܪܘܩܝܐ ܕܡܢ ܥܠܡܐ ܠܗ ܡܫܠܗܒܐ ܗܘܬ ܉ ܫ̈ܐܕܐ ܘܒܢ̈ܝܢܫܐ ܡܥܕܪ̈ܢܝܗܘܢ ܕܗܠܝܢ ܡ̇ܥܟܪܝܢ ܗܘܘ ܠܗ ܡܢ ܗܕܐ ܉ ܟܕ ܥܝܪܐܝܬ ܢܛܪܝܢ ܗܘܘ ܒܙܗܝܪܘܬܐ̇ . ܠܡܥܠܬܗ ܘܠܡܦܩܬܗ ܇ ܘܠܨ̈ܒܝܢܘܗܝ ܘܠܚܘܫܒܘ̈ܗܝ . ܘܟܕ ܐܫܟܚ ܠܗ̇ܘ ܕܡܢ ܐܠܗܐ ܐܬܝܗܒ ܠܗ ܆ ܠܛܘܒܢܐ ܝܘܚܢܢ Marginal Note ܐܘܢܘܟܣܐ : ܒܪ ܙܢܘ̈ܗܝ ܘܒܪ ܛܢ̣ܢܗ ܆ ܘܕܫ̣ܘܐ ܠܗ ܒܪܓܬܐ ܕܚ̈ܝܐ ܕܠܥܠܡ : ܘܡܥܕܪܢܐ ܕܐܘܪܚܐ ܕܠܗܕܐ ܡܝܬܝܐ : ܗ̇ܘ ܕܐܝܬܘܗܝ ܗܘܐ ܒܓܢܣܗ ܡܢ ܐܬܪܐ ܕܠܕ̈ܝܩܝܐ : ܕܒܟܠܗ̇ ܕܚܠ̣ܬ ܐܠܗܐ ܘܟܢܝܟܘܬܐ ܘܢܟܦܘܬܐ : ܘܗܝܡܢܘܬܐ ܘܡܟܝܟܘܬܐ ܡ̣ܨܒܬ ܗܘܐ ܉ ܟܕ ܠܗܢܐ ܥܡܗ ܫ̣ܩܠ : ܘܒܐܣܪܐ ܕܚܘܒܐ ܚܝܕܗ ܘܐܩ̣ܦܗ ܠܗ : ܐܝܟ ܦܘܠܘܣ pb. 22 ܠܒܪܢܒܐ ܉ ܒܗ ܡܬܚ̇ܫܚ ܡܠܘܟܐ ܘܒܪ ܠܘܝܬܐ̇ . ܕܥܪܘܩܝܐ ܕܦܘܪܩܢܐ . ܘܡܛܠ ܕܝܕܥ ܕܡܢ ܡܥܒܕܢܘܬܐ ܕܫ̈ܐܕܐ ܐܝܬܝܗ̇ ܆ ܗ̇ܝ ܕܠܐ ܢܬܛ̇ܫܘܢ ܚܘ̈ܫܒܝܗܘܢ ܇ ܐܠܐ ܡܢܗܘܢ ܡܬܝܕܥܝܢ ܘܡܬܓ̣ܠܝܢ ܉ ܫܩ̣ܠܗ ܠܗ ܠܝܘܚܢܢ ܨܝܕ ܗ̇ܘ ܦܪܕܝܣܩܐ ܇ ܐܝܟܐ ܕܣܝܡܝܢ ܗܘܘ ܓܪ̈ܡܝܗܘܢ ܕܣܗ̈ܕܐ ܩܕܝܫ̈ܐ . ܘܟܕ ܬܪ̈ܝܗܘܢ ܐܥܠܘ ܪ̈ܝܫܝܗܘܢ ܠܥܠ ܡܢ ܗܠܝܢ ܓܪ̈ܡܐ : ܘܬܡܢ ܡܠܠܘ ܥܡ ܚ̈ܕܕܐ ܉ ܗܟܢܐ ܥܒ̣ܕܘ ܬܢܘܝ ܡܛܠ ܙܒܢܐ ܘܙܢܐ ܕܥܪܘܩܝܐ . ܘܡܟܝܠ ܐܢܫ ܠܐ ܝ̣ܕܥ ܘܠܐ ܐܘܕܥ . ܘܠܐ ܫܐܕ̈ܐ ܘܠܐ ܒܢܝ̈ܢܫܐ ܉ ܥܕܡܐ ܕܠܫܘܡܠܝܐ ܢܦ̣ܩ ܚܘܫܒܐ . ܟܕ ܗ̣ܢܘܢ ܣܗ̈ܕܐ ܩܕܝܫ̈ܐ̇ . ܫܩ̣ܠܘ ܐܢܘܢ ܒܠܠܝܐ ܕܠܐ ܥܕܢܐ ܇ ܒܝܢܬ ܡܛܪ̈ܬܐ ܕܐܝܟ ܗܠܝܢ ܇ ܒܡܕܝܢܬܐ ܡܠܟܝܬܐ ܕܟܠܗ̇ ܗܕܐ ܘܕܐܝܟ ܗܕܐ . ܗܠܝܢ ܕܐܦ ܡܠ̣ܘ ܠܒܘ̈ܬܗܘܢ ܠܒܝܒܘܬܐ ܣܓܝܐܬܐ ܘܚܝܠܐ . ܚ̇ܙܝܢ ܗܘܘ ܠܗܘܢ ܓܝܪ ܐܝܟ ܕܙܒ̈ܢܝܢ ܣܓܝ̈ܐܢ ܫ̇ܡܥܬ : ܟܕ ܗ̣ܘ ܛܘܒܢܐ ܡܫܬ̇ܥܐ ܗܘܐ ܠܡܚܒ̈ܢܘܗܝ : ܗ̇ܢܘܢ ܕܐܦ ܢܐܬܪܘܢ ܡܫܟܚܝܢ ܗܘܘ ܡܢ ܬܫ̈ܥܝܬܐ ܕܐܝܟ ܗܠܝܢ ܉ ܐܝܟܙܢܐ ܕܥܢܢܐ ܐܘ ܥܡܘܕܐ ܕܢܘܪܐ ܇ ܕܒܚܫܘܟܐ ܩܕܡܝܢ ܗܘܘ ܪܕܝܢ ܩܕܡܝܗܘܢ ܘܡܗ̇ܕܝܢ ܠܗܘܢ . ܐܘ ܠܬܕܡܘܪܬܐ . ܡܫܒܚܝܢ ܗܘܘ ܘܡܙܡ̇ܪܝܢ ܒܫܘܝܘܬ ܒܪܬ ܩܠܐ ܡܕܡ : ܒܩܠܐ ܕܡܠܚܡ ܘܚ̣ܠܐ ܉ ܬܫܒܘܚܬܐ ܗܕܐ ܐܠܗܝܬܐ . ܕܗ̇ܝ ܕܐܦ ܡܠ̈ܐ ܕܝܠܗ̇ ܣܐ̇ܡ ܐܢܐ . ܐܝܬܝܗܝܢ ܓܝܪ ܗܠܝܢ . ܒܥܝ ܠܡܫܝܚܐ ܉ ܘܚ̣ܙܝ ܢܘܗܪܐ ܕܡܢ ܢܘܗܪܐ . ܘܫܘܒܚܐ ܠܐ ܡܬܕܪܟܢܐ . ܘܠܗܠܝܢ ܕܒ̇ܥܝܢ ܠܗ̣ ܦܪܘܥܐ ܕܐܓܪܐ ܗ̇ܘܐ . ܥܗܝܕ ܗܘܐ ܕܝܢ ܗ̣ܘ ܛܘܒܢܐ ܘܠܗ ܠܩܠܗ̇ ܕܝܠܗ̇ ܕܬܫܒܘܚܬܐ pb. 23 ܘܠܐ ܫ̇ܠܝܢ ܗܘܘ ܡܢ ܕܡܙܡܪܝܢ ܗܟܢܐ ܓܠܝܐܝܬ ܇ ܟܕ ܩ̇ܕܡܝܢ ܗܘܘ ܐ̇ܙܠܝܢ ܩܕܡܝܗܘܢ ܗ̣ܢܘܢ ܣܗ̈ܕܐ ܩܕܝ̈ܫܐ ܘܡ̇ܗܕܝܢ ܠܗܘܢ ܇ ܥܕܡܐ ܕܡ̇ܛܘ ܠܠܡܐܢܐ . ܘܟܕ ܝܕܥܘ ܕܒܙܗܝܪܘܬܐ ܗ̣ܘܘ ܡܟܝܠ ܉ ܒܬܟܝܠܘܬܐ ܒܥܘ ܐܠܦ̣ܐ . ܘܬܘܒ ܟܕ ܒܝܕ ܥܘܕܪܢܗܘܢ ܘܣܘܝ̇ܥܗܘܢ ܕܣܗ̈ܕܐ ܐܫܟܚܘ ܉ ܡܚܕܐ ܥܒ̣ܪܘ . ܟܕ ܕܚ̣ܠܘ ܕܝܢ : ܕܕܠܡܐ ܟܕ ܪܕܦܝܢ ܒܬܪܗܘܢ : ܐܘ ܟܕ ܡܬܝܕܥܝܢ ܒܕܘܟܬܐ ܗ̇ܝ ܕܡܬܩܪܝܐ ܣܛܐܢܐ ܢܬܬܨܝܕܘܢ ܇ ܐܬܢܛ̣ܪܘ ܗܘܘ ܓܝܪ ܬܪ̈ܥܐ ܘܠܡ̈ܐܢܐ ܕܡܕܝܢܬܐ ܡܢ ܒܬܪ ܡܦܩܬܗܘܢ : ܐܝܟ ܕܠܒܥܬܗܘܢ ܬܠܬܐ ܝܘܡ̈ܬܐ ܉ ܐܣܟܝܡܐ ܐܚܪܢܐ ܡܣܟܢܐ ܘܦܐܐ ܠܥ̣ܒ̈ܕܐ ܠܒ̣ܫܘ . ܘܒܝܕ ܣܬܪܗ ܕܐܠܗܐ ܗ̇ܘ ܕܥܡܗܘܢ ܐܙ̇ܠ ܗܘܐ ܘܡ̇ܗܕܐ ܠܗܘܢ ܆ ܐܬܡ̣ܨܝܘ ܕܠܐ ܢܬܝܕܥܘܢ ܇ ܡܢ ܗܠܝܢ ܕܝܬܒܝܢ ܒܐܣܛܐܢܐ ܘܡܥܩܒܝܢ ܡܛܠܬܗܘܢ . ܘܡܟܝܠ ܡܢ ܬܡܢ ܫܒ̣ܩܘ ܠܛܘܦܐ̣ ܘܒܪ̈ܓܠܐ ܗ̇ܠܟܘ . ܘܒܝܕ ܐܬܪܐ ܕܗܝܦܪܘܣ ܉ ܚܙܘܩܝܐ ܕܝܠܗܘܢ ܥܒ̣ܕܘ ܬܪ̈ܝܗܘܢ ܒܠܚܘܕܝܗܘܢ ܆ ܥܡ ܣܗ̈ܕܐ ܩܕܝ̈ܫܐ ܗ̇ܢܘܢ ܕܐܝܬܝܗܘ̇ܢ ܗܘܘ ܢܛܘܪ̈ܝܗܘܢ ܘܒܢ̈ܝ ܠܘܝܬܗܘܢ . ܟܕ ܛܥ̣ܝܢܝܢ ܓܪ̈ܡܝܗܘ̇ܢ ܡܝܩܪ̈ܐ ܒܓܠܘܣܩܡܐ ܙܥܘܪܐ ܕܕܗܒܐ ܉ ܐܝܟܢܐ ܕܡܘܫܐ ܪܒܐ ܠܩܒܘܬܐ ܕܐܠܗܐ ܥܡ ܟܪ̈ܘܒܐ . ܛܥ̣ܝܢܝܢ ܗܘܘ ܕܝܢ ܘܟܬܒܐ ܙܥܘܪܐ ܕܝܘܚܢܢ ܐܘܢܓܠܣܛܐ ܒܠܚܘܕ . ܕܒܗ ܩܒܝܥܐ ܗܘܬ ܉ ܡܢܬܐ ܡܢ ܩܝܣܐ ܕܨܠܝܒܐ ܩܕܝܫܐ ܘܡܝܩܪܐ ܘܦܪܘܩܝܐ . ܕܒܗ̇ ܡܬܢ̇ܛܪܝܢ ܗܘܘ ܆ ܘܐܬܘ̈ܬܐ ܣ̈ܓܝܐܬܐ ܘܚܝ̈ܠܐ ܕܠܐ ܙܥܘܪ ܚ̇ܘܝ ܒܗ̇ ܡܪܢ . ܟܕ ܡܥܒܕܢܘܬܐ ܢܝܚܬܐ ܝܗ̣ܒ ܒܗ̇ ܠܫܘܪܪܗܘܢ ܘܠܒܘܝܐܗܘܢ . ܟܬܪܬ pb. 24 ܓܝܪ ܟܠܗ̇ ܫܒܬܐ ܕܝܘ̈ܡܬܐ ܒܐܘܪܚܐ ܗ̇ܝ ܡܢ̇ܬܐ ܕܨܠܝܒܐ ܟܕ ܡܪܕܝܐ ܡܫܚܐ̣ ܫܦܝܥܐܝܬ . ܘܟܠܗ ܗܢܐ ܉ ܐܝܟܢܐ ܕܒܐ̈ܝܕܝܗܘܢ ܢܩ̇ܒܠܘܢ ܆ ܘܢܡ̣ܫܚܘܢ ܐܦܝܗ̈ܘܢ . ܘܦܓܪ̈ܝܗܘܢ . ܘܥܕܟܝܠ ܬܘܒ ܝܬܝܪܐܝܬ ܢܫܬܦܥ ܡܫܚܐ . ܘܗܕܐ ܐܪܐ ܐܝܬܝܗ̇ ܗ̇ܝ ܕܩ̇ܪܐ ܢܒܝܐ ܡܫܚܐ ܕܚܕܘܬܐ ܉ ܛܝܒܘܬܐ̣ ܘܚܝܠܐ ܕܪܘܚܐ ܩܕܝܫܘܬܐ ܇ ܕܚ̇ܕܝܐ ܗܘܬ ܘܪܘܙܐ ܥܡ ܚܝܠܗ ܕܨܠܝܒܐ ܇ ܗ̇ܘ ܕܢܦ̣ܩܘ ܕܢܫ̣ܩܠܘܢ ܗ̇ܢܘܢ ܩܕܝ̈ܫܐ ܇ ܘܠܐܠܗܐ ܕܐܨܛܠ̣ܒ ܢܩ̣ܦܘܢ ܚܘܝܚܐܝܬ . ܟܕ ܠܚܘܝܚܘܬܗܘܢ ܝܬܝܪ ܡܪܒܝܐ ܗܘܬ ܆ ܘܡܩ̇ܝܡܐ ܒܝܕ ܬܡ̈ܝܗܬܐ ܕܕܐܝܟ ܗܠܝܢ . ܗ̣ܝ ܕܝܢ ܗܕܐ ܘܒܝܕ ܣܗ̈ܕܐ ܩܕܝܫ̈ܐ ܡܚܘܝܐ ܗܘܬ ܠܡܐܬܝܬܗܘܢ . ܟܕ ܓܝܪ ܪܕܝ̇ܢ ܗܘܘ ܒܐܘܪܚܐ : ܘܥ̇ܒܪܝܢ ܗܘܘ ܥܠ ܐܬܪ̈ܘܬܐ ܘܡܕܝ̈ܢܬܐ ܘܩܘܪ̈ܝܐ : ܘܠܐ ܝܕ̈ܝܥܐ ܐܝܬܝܗܘܢ ܗܘܘ ܣܟ : ܠܥܡܘܪ̈ܝܗܘܢ ܕܐܬܪ̈ܘܬܐ ܘܠܗ̇ܢܘܢ ܕܪܕܝܢ ܥܡܗܘܢ ܉ ܡܫܟܚܝܢ ܗܘܘ ܒܣܘܓܐܗܝܢ ܕܕܘܟܝ̈ܬܐ ܠܒܪ ܡܢ ܬܪ̈ܥܐ ܘܠܒܪ ܡܢ ܡܥܠ̈ܢܐ ܉ ܟܢܫ̈ܐ ܕܛـܠ̈ܝܐ ܘܕܓܒܪ̈ܐ ܘܕܢ̈ܫܐ ܥܡ ܣܘ̈ܟܐ ܘܠܡ̈ܦܐܕܐ ܉ ܐܝܟ ܡ̇ܢ ܕܠܐܘܪܥܐ ܕܣܗ̈ܕܐ ܢܦ̣ܝܩܝܢ ܆ ܘܠܒܪ ܡܢ ܫܘܪ̈ܐ ܝ̇ܬܒܝܢ . ܘܠܗ̇ܢܘܢ ܕܥܐܠܝܢ ܡܫܐ̇ܠܝܢ ܉ ܕܐܝܟܐ ܐܝܬܝܗܘܢ . ܘܡܢ̣ܘ ܐܝܬܝܗܘܢ ܇ ܗ̇ܢܘܢ ܕܛܥ̣ܝܢܝܢ ܓܪ̈ܡܐ ܕܣܗ̈ܕܐ ܩ̈ܕܝܫܐ . ܐܡ̇ܪܝܢ ܗܘܘ ܓܝܪ ܆ ܕܒܝܘܡܐ ܕܐܬܡܠ ܡ̇ܢܥ ܐܢܫܝ̈ܢ ܡܢܗܘܢ ܆ ܟܕ ܡܣ̇ܒܪܝܢ ܘܦܩ̇ܕܝܢ ܕܢܦܘܩ ܠܐܘܪܥܗܘܢ . ܐܝܟܢܐ ܕܟܕ ܣ̇ܓܝ ܐܬܕܡ̇ܪܘ ܒܝܨܝܦܘܬܗ ܕܡܪܢ ܕܡܛܠܬܗܘܢ : ܘܝܬܝܪ ܗܘ̣ܬ ܠܗܘܢ ܚܘܝܚܘܬܐ ܘܡܫܪܪܘܬܐ ܕܠܒܐ ܉ ܕܠܝܠܐܝܬ ܘܕܠܐ ܥܡܠܐ ܪܕܝ̇ܢ ܗܘܘ ܥܡ ܠܒܝܒܘܬܐ pb. 25 ܘܚܕܘܬܐ ܉ ܐܝܟ ܡ̇ܢ ܕܡܢ ܐܝ̣ܕܐ ܕܐܝܟ ܗܕܐ ܡܣܬܬܪܝܢ ܗܘܘ . ܐܢܫ ܕܝܢ ܡܢ ܗܠܝܢ ܕܡܬܩܪܝܢ ܒܪ ܐܕܪ̈ܐ ܕܝܕܝܥ ܒܫܘܠܛܢܐ ܉ ܟܕ ܐܕܪܟ ܐܢܘܢ ܒܐܘܪܚܐ : ܘܐܣܒ̣ܪ ܕܥܒ̣ܕ̈ܐ ܥܪ̈ܘܩܐ ܐܝܬܝܗܘܢ ܆ ܘܣ̇ܟܝ ܕܠܬܫܡܫܬܗ ܘܠܥܒ̣ܕܘܬܗ ܢ̇ܣ̣ܒ ܐܢܘܢ ܆ ܟܕ ܒܕܚܠܬܐ ܘܒܓܙܡܐ ܐܙܝܥ ܪܥܝܢܗܘܢ ܆ ܦܩ̣ܕ ܕܢܐܙܠܘܢ ܥܡܗ . ܗ̣ܢܘܢ ܕܝ̣ܢ ܢܩܦܘܗܝ . ܡܢܐ ܓܝܪ ܥܬܝܕܝܢ ܗܘܘ ܕܢܥܒ̣ܕܘܢ ܇ ܕܐܝܟ ܥܒ̈ܕܐ ܐܝܟܣܢܝ̈ܐ ܘܫ̈ܒ̣ܝܐ ܕܒܝܪܝܢ ܗܘܘ ܇ ܐܠܐ ܕܥܝܢܝ̈ܗܘܢ ܢܬܠܘܢ ܠܥܠ ܠܘܬ ܡܪܝܐ ܇ ܘܒܠܒܗܘܢ ܢܙ̇ܥܩܘܢ ܘܢܩܪܘܢ ܠܢܛܘܪ̈ܝܗܘܢ ܣܗ̈ܕܐ ܩܕܝܫ̈ܐ . ܗ̇ܢܘܢ ܕܒܗ ܒܠܠܝܐ ܐܬܘ ܥܠܘܗܝ ܕܓܒܪܐ ܆ ܥܡ ܟܘܐܪ̈ܐ ܣ̈ܓܝܐܐ . ܟܕ ܓܙܡܝܢ ܚ̇ܒܠܐ ܡܫܡܠܝܐ ܉ ܠܗ̣ ܘܠܟܠܗ ܒܝܬܗ ܇ ܐܢ ܗ̣ܘ ܕܠܐ ܢܫ̣ܪܐ ܐܢܘܢ ܠܛ̈ܠܝܐ ܒܫܠܡܐ . ܐܝܟ ܕܠܐܢܫ̈ܐ ܕܐܠܗܐ . ܘܕܒܗ ܡܓܘܣܝܢ ܘܠܘܬܗ ܡܣܪܗܒܝܢ . ܘܟܕ ܥܬܕܘܗܝ̣ ܕܒܐܝܩܪܐ ܢܫ̣ܪܐ ܐܢܘܢ . ܐܦ ܓܝܪ ܟܕ ܒܕܚܠ̣ܬܐ ܘܒܪܬܝܬܐ ܗ̣ܘܐ ܉ ܡܚܕܐ ܩ̇ܕܡ ܒܨܦܪܐ ܉ ܘܟܕ ܢܦ̣ܠ ܥܠ ܐܦܘ̈ܗܝ ܩܕܡܝܗܘܢ ܉ ܢ̇ܦܩ ܗܘܐ ܠܗܘܢ ܪܘܚܐ . ܘܟܕ ܣ̇ܓܝ ܐܦܝܣ ܐܢܘܢ ܕܢܟܬܪܘܢ ܒܐܬܪܗ : ܟܕ ܡܫܬܘܕܐ ܠܗܘܢ ܕܒ̇ܢܐ ܠܗܘܢ ܕܝܪܐ : ܘܕܥܠܠܬܐ ܕܣ̇ܦܩܐ ܣܐ̇ܡ ܠܗ̇ : ܘܕܟܠܗ ܢܝ̇ܚܐ ܡܩ̇ܪܒ ܠܗܘܢ ܇ ܓܒܪܐ ܓܝܪ ܡܫ̇ܪܬܚܐ ܐܝܬܘܗܝ ܗܘܐ ܒܗ̇ܘ ܐܬܪܐ ܉ ܟܕ ܠܐ ܐܬܬܦ̣ܝܣܘ ܠܗ ܉ ܥܡ ܐܝܩܪ̈ܐ ܣ̈ܓܝܐܐ ܘܢܝ̈ܚܐ ܫ̣ܪܐ ܐܢܘܢ ܉ ܐܝܟ ܕܠܡܪ̈ܝܐ ܘܡܥܕܪ̈ܢܐ ܇ ܗ̇ܘ ܕܡܢ ܩܕܡ ܗܟܢ ܣ̇ܟܝ ܕܡܪܐ ܢܗܘܐ ܠܗܘܢ . ܟܕ ܗܟܢܐ ܗܟܝܠ ܡܝܩܪܐܝܬ ܘܒܬܕܡܘܪܬܐ ܐܫܬ̣ܪܝܘ : pb. 26 ܘܝܬܝܪܐܝܬ ܪܒ̇ܢܘ ܒܗܘܢ ܪܚܡܬܐ ܘܚܘܒܐ ܕܠܘܬ ܡܪܢ ܉ ܘܗܝܡܢܘܬܐ ܕܒܣܗ̈ܕܐ ܩ̈ܕܝܫܐ : ܘܕܒܟܠܗ̇ ܐܘܪܚܐ ܘܒܟܠ ܕܘܟܐ : ܒܕܐܝܟ ܗܕܐ ܝܨܝܦܘܬܐ ܘܣܬܪ̈ܐ ܘܡ̈ܗܕܝܢܘܬܐ ܕܐܠܗܐ ܡܬܒ̇ܣܡܝܢ ܗܘܘ : ܐܝܟܢܐ ܕܬܠܚ̣ܡ ܥܠܝܗܘܢ ܡܠܬܗ ܕܡܘܫܐ : ܐܝܟ ܢܫܪܐ ܕܡܣ̇ܬܪ ܩܢܗ : ܘܠܦܪ̈ܘܓܘܗܝ ܡܚܒܒ : ܦ̇ܪܣ ܓܦ̈ܘܗܝ ܘܡܩ̇ܒܠ ܠܗܘܢ : ܘܫ̇ܩܠ ܠܗܘܢ ܥܠ ܥܘܫܢܐ ܕܐܒܪ̈ܘܗܝ : ܡܪܝܐ ܒܠܚܘܕܘܗܝ ܕܒܲܪ ܐܢܘܢ : ܘܠܝܬ ܗܘܐ ܥܡܗܘܢ ܐܠܗܐ ܢܘܟܪܝܐ : ܚܕܪ ܐܢܘܢ ܘܪܕܐ ܐܢܘܢ : ܘܢܲܛܪ ܐܢܘܢ ܐܝܟ ܒܒܬܐ ܕܥܝܢܐ : ܣܦ̈ܩܐ ܥܒ̣ܕ ܐܢܘܢ ܒܐܘܪܚܐ : ܐܣܩ ܘܐܘܬܒ ܐܢܘܢ ܥܠ ܥܘܫܢܗ̇ ܕܐܪܥܐ ܩܕܝܫܬܐ ܉ ܟܕ ܚ̇ܕܝܢ ܐܝܟܚܕܐ ܘܪܘܙ̇ܝܢ ܉ ܐܝܟ ܐܘܪܚܐ ܙܥܘܪܬܐ ܇ ܡܢ ܪܘܡܐ ܚ̇ܕܬܐ ܥܕܡܐ ܠܐܘܪܫܠܡ ܡܪܕܝܬܐ ܥܒ̣ܕܘ . ܟܕ ܡܢ ܐܝܟܣܢܝܐ ܟܠܫܥ ܐܝܟܣܢܝܐ ܡܚܠܦܝܢ ܉ ܘܡܢ ܠܐ ܝܕ̈ܘܥܐ ܠܐ ܝܕ̈ܘܥܐ ܉ ܘܡܢ ܚܘܒܐ ܕܪܬ̇ܚ ܗܘܐ ܒܗܘܢ . ܟܕ ܓܢ̣ܒ ܟܠܫܥ ܘܡܒ̇ܝܐܐ ܠܡܚܝܠܘܬܐ ܕܡܢ ܡܪܕܝܬܐ ܕܐܘܪܚܐ . ܟܕ ܕܝܢ ܒܩܘܪܒܐ ܗܘܘ : ܕܐܘܪܫܠܡ ܡܕܝܢܬܐ ܩܕܝܫܬܐ : ܗ̇ܝ ܕܪܚܝܡܐ ܗܘܬ ܠܗܘܢ : ܘܚ̣ܙܘ ܡܢ ܪܘܡܐ ܕܐܝܬ ܠܩܘܒܠܗ̇ ܥܠ ܚܡܫܐ ܐܣ̈ܛܕܘܬܐ : ܕܐܝܟ ܕܢܚ̣ܗ ܕܫܡܫܐ ܡܒܪܩ ܬܛܠܝܠܐ ܪܡ̇ܐ ܕܒ̈ܬܐ ܩ̈ܕܝܫܐ ܘܣܓܝ̈ܕܐ : ܗ̇ܘ ܕܨܠܝܒܐ ܦܪܘܩܝܐ ܘܣܓܝܕܐ : ܕܩܝ̣ܡܬܐ ܩܕܝܫܬܐ : ܬܘܒ ܕܝܢ ܘܕܣܘܠܩܐ ܣܓܝܕܐ ܕܒܛ̣ܘܪܐ ܕܠܩܘܒܠܗ̇ : ܘܪܘܪܒܐܝܬ ܐܙܥ̇ܩܘ : ܟܕ ܡܠܬܐ ܗ̇ܝ ܢܒܝܝܬܐ ܡܫ̇ܡܠܝܢ : ܗܐ ܨܗܝܘܢ pb. 27 ܡܕܝܢܬܐ ܕܦܘܪܩܢܢ : ܥܝܢܝ̈ܟ ܢܚܙ̈ܝܢ ܠܐܘܪܫܠܡ : ܘܫܘܒܚܐ ܘܩܘܒܠ ܛܝܒܘܬܐ ܐܝܟ ܚܝܠܗܘܢ ܐܣܩܘ ܠܡܫܝܚܐ ܗ̇ܘ ܕܪܚܝܡ ܠܗܘܢ : ܠܗ̇ܘ ܕܩ̣ܪܐ ܘܐܦܩ ܘܗ̇ܕܝ ܘܫܘܙܒ ܐܢܘܢ ܆ ܟܕ ܫ̣ܕܘ ܢܦܫܗܘܢ ܥܠ ܐܦܝ̈ܗܘܢ ܆ ܠܐ ܫܠ̣ܝܘ ܡܢ ܕܣ̇ܓܕܝܢ ܡܢ ܠܥܠ ܗ̇ܘ ܪܘܡܐ ܇ ܘܥܠ ܒܘܪ̈ܟܝܗܘܢ ܪܫ̇ܦܝܢ ܇ ܘܣܒܝܣܐܝܬ ܒܣ̈ܦܘܬܗܘܢ ܘܒܥ̈ܝܢܝܗܘܢ ܫܐܠܝܢ ܫܠܡܐ ܕܗ̇ܝ ܐܪܥܐ ܩܕܝܫܬܐ ܇ ܠܦܠܝܪܦܘܪܝܐ ܕܪܚܡܬܐ ܕܡܬܓܘܙܠܐ ܗܘܬ ܒܗܘܢ ܇ ܥܕܡܐ ܕܠܓܘ ܡܢ ܫܘܪ̈ܐ ܩܕܝܫ̈ܐ ܗ̣ܘܘ̇ . ܘܠܗ̇ ܠܒܣܝܣ ܕܨܠܝܒܐ ܡܝܩܪܐ ܥ̇ܦ̣ܩܘ̇ . ܐܡ̇ܪ ܐܢܐ ܠܓܓܘܠܬܐ ܩܕܝܫܬܐ ܘܕܩܝ̣ܡܬܐ ܩܕܝܫܬܐ . ܟܕ ܚ̇ܙܝܢ ܐܝܟܚܕܐ ܘܒ̇ܟܝܢ ܆ ܘܡ̇ܘܕܝܢ ܘܡܫܒܚܝܢ ܘܪܘ̇ܙܝܢ ܇ ܐܝܟ ܡ̇ܢ ܕܩܒܠܘܗܝ ܡܢ ܟܕܘ ܠܝܫܘܥ ܗ̇ܘ ܕܪܚ̣ܝܡ ܠܗܘܢ ܇ ܘܥܡܗ ܡܟܝܠ ܥܡ̇ܕܝܢ ܒܫܡܝܐ . ܘܡܛܠ ܕܐ̇ܦܣܘܩ ܠܡܠܬܐ : ܟܕ ܫ̇ܒܩ ܐܢܐ ܣ̈ܓܝܐܬܐ : ܐܠܗܐ ܗ̇ܘ ܕܢܛܪ ܘܫ̣ܘܙܒ ܐܢܘܢ : ܟܕ ܐܝܟܣܢ̈ܝܐ ܐܝܬܝܗܘܢ ܘܠܐ ܡܢ̈ܣܝܐ ܒܗܠܝܢ ܕܘܟ̈ܝܬܐ ܩܕܝܫ̈ܬܐ : ܗ̣ܘ ܗ̇ܕܝ ܐܢܘܢ ܠܘܬ ܡܩ̈ܒܠܝ ܐܟܣ̈ܢܝܐ ܛ̈ܒܐ . ܘܡܠܦ̈ܢܐ ܘܡܥܕܪ̈ܢܐ ܕܪܓܬܗܘܢ ܩܕܝܫܬܐ ܉ ܟܕ ܩܲܕܡ ܛܝܒ ܠܗܘܢ ܡܩܒܠܢܝܬܐ ܛܒܬܐ ܉ ܐܡ̇ܪ ܐܢܐ ܕܝܢ ܠܛܘܒܬܢܝܬܐ ܡܐܠܢܝܐ ܗ̇ܝ ܪܘܡܝܬܐ . ܗ̇ܝ ܕܥܡ ܦܝܢܝܢܘܣ ܒܥܠܗ̇ ܇ ܘܥܡ ܐܠܒܝܢܐ ܐܡܗ̇ ܇ ܗ̇ܢܘܢ ܕܪܝܫܝܬܐ ܡ̇ܝܬܝܢ ܗܘܘ ܕܣܘܢܩܠܝܛܘܣ ܕܪܘܡܝ ܇ ܘܒܓܢܣܐ ܘܒܥܘܬܪܐ ܘܒܫܘܒܚܐ : ܘܒܟܠܗ̇ ܡܦܪܓܘܬܐ ܕܗܠܝܢ ܕܫܪܟܐ ܐܝܬܝܗܘܢ ܗܘܘ : ܐܝܟܢܐ ܕܐܦ ܒܓܢܣܐ ܕܡܠܟܘܬܐ ܡܫܘܬܦܝܢ ܗܘܘ : ܟܕ ܠܡܫܝܚܐ ܐܚܒܘ ܒܪܚܡܬܐ ܫܪܝܪܬܐ : ܘܝܬܝܪ ܡܢ ܟܠܡܕܡ ܠܗ pb. 28 ܝܩ̣ܪܘ ܆ ܘܣܡ̣ܘ ܠܗܘܢ ܥܘܬܪܐ ܗ̇ܘ ܕܩܐ̇ܡ ܘܐܡܝܢܐܝܬ ܡܟܬܪ : ܚܠܦ ܗ̇ܘ ܕܪܕ̇ܐ ܘܡܬܓܪܪ ܘܡܬܚ̇ܒܠ ܘܡ̇ܚܒܠ : ܘܥܠ ܟܠܗܝܢ ܒ̇ܣܪܘ ܉ ܢܩܦܘܗܝ̣ ܟܕ ܡܫܡܠܝܐܝܬ ܫܠܚܘܗܝ ܠܥܠܡܐ̇ . ܟܕ ܣܘܓܐܐ ܡ̇ܢ ܕܗܠܝܢ ܕܐܝܬ ܗܘܐ ܠܗܘܢ : ܗܠܝܢ ܕܦܫ̈ܝܩܢ ܗ̈ܘܝ ܉ ܠܡܣ̈ܟܢܐ ܘܠܣܢܝ̈ܩܐ ܗܠܝܢ ܕܐܝܬܝܗܘܢ ܗܘܘ ܒܟܠܕܘܟ ܒܪܝܫܢܘܬܐ ܕܪ̈ܘܡܝܐ̇ . ܘܐܦ ܒܒ̈ܬܐ ܩܕܝ̈ܫܐ ܘܒܕܝܪ̈ܬܐ ܦ̇ܠܓܘ . ܟܠܗܝܢ ܕܝܢ ܗܠܝܢ ܕܫܪܟܐ ܟܕ ܫܒ̣ܩܘ ܘܐܝܟ ܙܒܠܐ ܚܫ̣ܒܘ : ܘܒܨܠܝܒܗ ܕܡܪܢ ܐܬܚ̇ܙܩܘ ܚܒܝܒܐܝܬ ܉ ܠܘܬ ܣܓܕܬܗ ܐܬܘ ܠܡܕܝܢܬܐ ܩܕܝܫܬܐ . ܠܗ̇ܝ ܕܟܕ ܐܬ̣ܘ ܘܐܚܒܘ ܥܡ̇ܘܪܝܐ ܕܬܡܢ . ܬܪ̈ܝܢ ܥܘܡܪ̈ܐ ܪ̈ܘܪܒܐ ܘܣ̈ܓܝܐܝ ܒܢ̈ܝܢܫܐ ܇ ܐܩܝܡܘ ܒܛ̣ܘܪܐ ܩܕܝܫܐ ܕܙܝ̈ܬܐ . ܥܠ ܓܢܒ ܣܘܠܩܐ ܩܕܝܫܐ ܚܕ ܡ̇ܢ ܕܓܒܪ̈ܐ ܉ ܐܚܪܢܐ ܕܝܢ ܕܢ̈ܫܐ . ܘܥܠܠܬܐ ܠܬܪ̈ܝܗܘܢ ܣܡ̣ܘ . ܠܬܫܒܘ ܘܠܩܘܠܣܐ ܕܐܠܗܐ . ܘܠܩܘܒܠܐ ܘܦܘܪܩܢܐ ܕܢ̈ܦܫܬܐ ܣܓܝ̈ܐܬܐ̇ . ܕܗ̇ܢܘܢ ܕܡܛܠ ܦܘܪܩܢܗܘܢ ܐ̇ܬܝܢ ܠܬܡܢ . ܘܟܕ ܒܗܘܢ ܥ̇ܡܪܝܢ ܗܘܘ ܒܫܠ̣ܝܐ : ܒܟܠܗ̇ ܥܢܘܝܘܬܐ ܘܫܠܝܘܬܐ ܘܢܙܝܪܘܬܐ ܘܡܟܝܟܘܬܐ ܉ ܐܓܘܢܐ ܫܦܝܪܐ ܡܬܟ̇ܬܫܝܢ ܗܘܘ : ܟܕ ܡܡܣܟܢܝܢ ܗܘܘ ܢܦܫܗܘܢ̣ ܐܦ ܒܗ ܒܐܣܟܝܡܐ . ܐܦ ܓܝܪ ܡܢ ܓ̈ܠܠܐ ܦܪ̈ܬܚܢܐ ܐܝܬܘܗܝ ܗܘܐ ܠܒܘܫܗܘܢ . ܠܒܘܫܐ ܡܡܟܟܐ . ܘܫ̣ܝܛܐ . ܘܟܕ ܠܢܝܪܐ ܚܬܝܬܐ ܕܨܠܝܒܘܬܐ ܕܥܡ ܡܫܝܚܐ ܢ̇ܛܪܝܢ ܉ ܡܢ ܦܘܠܚܢܐ ܕܐܝ̈ܕܝܗܘܢ ܬܪܣܝܬܐ ܕܡܚܝܠܘܬܗ ܕܦܓܪܐ ܟܠܝܘܡ ܡܬ̇ܦܪܣܝܢ ܗܘܘ . ܟܕ ܦܝܢܝܢܘܣ ܡ̇ܢ ܣܒ̇ܠ ܗܘܐ ܩ̈ܝܣܐ ܥܠ ܟܬܦ̈ܬܗ ܡܢ ܡܕܒܪܐ ܡܢ ܪܘܚܩܐ . ܘܒܫܘܩܐ ܡ̇ܙܒܢ ܗܘܐ̣ ܕܠܐ ܬܚܡܨܬܐ . ܗ̣ܝ ܕܝܢ ܛܘܒܢܝܬܐ . pb. 29 ܟܕ ܒܦܘܠܚܢܐ ܕܥܡܪܐ ܥܡܠܐ ܗܘܬ : ܘܡܢ ܗܢܐ ܚܫܚܬܐ ܒܨܝܪܬܐ ܕܬܘܪܣܝܗ̇ ܡܡܠܝܐ ܗܘܬ ܉ ܕܫܪܟܐ ܠܣ̈ܢܝܩܐ ܡ̇ܦܠܓܐ ܗܘܬ . ܗܕܐ ܗܟܝܠ ܟܕ ܫܡ̣ܥܬ̇ ܡܐܬܝܬܐ ܕܠܐܘܪܫܠܡ ܕܦܛܪܘܣ ܘܕܝܘܚܢܢ ܛ̈ܠܝܐ ܩ̈ܕܝܫܐ : ܗܝܕܝܢ ܕܝܢ ܢܒܪܢܘܓܝܘܣ ܘܡܝܬܪܐܕܛܘܣ ܒ̈ܠܫܢܐ ܕܐܬܪ̈ܘܬܗܘܢ ܡܬܩ̣ܪܝܢ ܗܘܘ : ܘܝ̣ܠܦܬ̇ ܕܡ̣ܢܘ ܐܝܬܝܗܘܢ ܘܡܢ ܐܝܟܐ ܉ ܚܕܝܐܝܬ ܩܒ̣ܠܬ̇ ܐܢܘܢ . ܐܦ ܓܝܪ ܐܬܥ̣ܗܕܬ̇ : ܕܟܕ ܒܙܒܢ ܐܬ̣ܬ ܠܡܕܝܢܬܗ ܡܠܟܝܬܐ ܕܩܘܣܛܢܛܝܢܘܣ ܇ ܬܡܢ ܚܙܬܗ ܠܛܘܒܢܐ ܦܛܪܘܣ ܇ ܟܕ ܥܕܟܝܠ ܛܠܝܘܣܐ ܡܠܟܐܝܬ ܡܬܪܒܐ ܗܘܐ . ܘܐܚ̣ܒܬܗ ܗܘܬ ܣ̇ܓܝ . ܕܚܙܬܗ ܕܛܝܒܘܬܐ ܕܡܫܝܚܐ ܡܢ ܛܠܝܘܬܗ ܐܝܬ ܗܘܐ ܥܠܘܗܝ . ܐܝܬܘܗܝ ܗܘܐ ܓܝܪ ܐܝܟ ܕܐܡ̇ܪܬ ܡܢ ܫܒܪܘܬܗ ܉ ܪܚܝܡ ܠܐܠܗܐ . ܥܠ̣ܬܐ ܕܝܢ ܕܡܐܬܝܬܗ̇ ܕܛܘܒܢܝܬܐ ܡܐܠܢܝܐ ܕܠܡܕܝܢܬ ܡܠܟܘܬܐ ܉ ܐܝܬܝܗ̇ ܗܘܬ̣ ܗܕܐ . ܬܐܘܕܘܣܝܘܣ ܡ̇ܠܟܐ ܕܚ̇ܠ ܠܐܠܗܐ ܉ ܟܕ ܐܬ̣ܐ ܐܢܫ ܠܘܬܗ ܡܢ ܫ̈ܒܝܚܐ ܕܪܘܡܝ : ܕܐܫܬܕܪ ܡܢ ܘܠܝܢܛܝܢܘܣ ܡ̇ܠܟܐ : ܕܢܡ̣ܟܘܪ ܠܗ ܠܒܪܬܗ ܕܛܘܒܢܐ ܬܐܘܕܘܣܝܘܣ : ܘܐܝܬܘܗܝ ܗܘܐ ܗܢܐ ܒܪ ܓܢܣܗ̇ ܕܩܕܝܫܬܐ ܡܐܠܢܝܐ : ܘܥܕܟܝܠ ܠܐ ܡܫܘܬܦܐ ܐܝܬܘܗܝ ܗܘܐ ܕܛܝܒܘܬܐ ܕܟܪ̈ܝܣܛܝܢܐ : ܘܐܬܪܓܪܓ ܕܢܚܙܝܗ̇ ܠܛܘܒܢܝܬܐ ܡܐܠܢܝܐ : ܘܐܫܬܘܕܝ ܕܗ̇ܘܐ ܟܪܝܣܛܝܢܐ : ܐܢ ܗ̣ܘ ܕܦ̇ܓܥ ܒܗ̇ ܘܫ̇ܡܥ ܡܢܗ̇ ܡܠܬܐ ܕܦܘܪܩܢܐ ܉ ܟܕ ܫܕܪ ܐܝܟ ܕܐܡ̇ܪܬ ܗ̣ܘ ܪܚ̇ܡ ܠܡܫܝܚܐ ܡ̇ܠܟܐ ܉ ܐܦܝܣܗ̇ ܠܗ̇ ܠܛܘܒܢܝܬܐ ܕܬܐ̣ܬܐ ܥܕܡܐ ܠܡܕܝܢܬܐ pb. 30 ܡܠܟܝܬܐ̣ ܡܛܠ ܦܘܪܩܢܐ ܕܢܦܫܐ . ܗ̇ܝ ܕܟܕ ܐܬ̣ܬ ܘܒܝܕ ܛܝܒܘܬܐ ܐܠܗܝܬܐ ܕܥ̇ܡܪܐ ܗܘܬ ܒܗ̇ : ܡܗܝܡܢܐ ܘܟܪܝܣܛܝܢܐ ܡܫܡܠܝܐ ܥܒ̣ܕܬܗ : ܘܠܐܚܪ̈ܢܐ ܣܓܝ̈ܐܐ ܒ̇ܢܝ̣ܬ : ܘܠܘܬ ܕܘܒܪܐ ܐܠܗܝܐ ܕܕܡܐ ܠܕܝܠܗ̇ ܢܒ̣ܪܫܬ : ܘܠܪܓܬܗ ܕܛܘܒܢܐ ܦܛܪܘܣ ܝܬܝܪ ܐܥܝ̣ܪܬ ܠܘܬ ܛܢܢ̣ܗ̇ . ܗܦ̣ܟܬ̇ ܬܘܒ ܠܡܕܝܢܬܐ ܩܕܝܫܬܐ . ܟܕ ܐܚܝܕܐ ܗܘܬ ܕܘܒܪܗ̇ ܩܕܡܝܐ ܘܥܢܘܝܘܬܗ̇ . ܡܛܠ ܕܝܢ ܕܐܦ ܐܚܪܬܐ ܡܐܠܢܝܐ ܐܝܬ ܗܘܐ ܒܐܘܪܫܠܡ : ܡܢ ܝܕܝܥ̈ܐ ܕܪ̈ܘܡܝܐ : ܕܐܦ ܗ̣ܝ ܫܠ̣ܚܬ ܗܘܬ ܠܥܠܡܐ ܘܫܩ̣ܠܬ ܐܣܟܝܡܐ ܉ ܙܕܩ̇ ܠܡܕܥ ܕܗ̇ܝ ܡ̇ܢ ܩܕܡܝܬܐ ܐܝܬܝܗ̇ ܗܘܬ : ܗܕܐ ܕܝܢ ܐܚܪܝܬܐ ܉ ܗ̇ܝ ܕܩܒ̣ܠܬ ܠܩ̈ܕܝܫܐ . ܗܘ̣ܬ ܕܝܢ ܐܚܪܬܐ ܡܢ ܩܕܡ ܗܠܝܢ ܬܪ̈ܬܝܢ ܆ ܡܫܡܗܬܐ ܒܓܢܣܐ ܘܒܥܘܬܪܐ . ܢܟܦܬܐ ܣ̇ܓܝ̣ ܘܕܚܠܬ ܐܠܗܐ . ܕܫܡܗ̇ ܦܘܡܢܝܐ . ܗ̇ܝ ܕܐܚܒ̣ܬ̇ ܕܬܥܡܪ ܉ ܒܕ̈ܘܟܝܬܐ ܩ̈ܕܝܫܬܐ ܘܣܓܝ̈ܕܬܐ . ܕܒܕܘܒܪ̈ܝܗ̇ ܕܗ̇ܝ . ܘܒܚܘܒܗ̇ ܛܢ̈ܝܢ ܗܠܝܢ ܕܐܫܬ̣ܡܗ . ܗ̇ܝ ܕܐܦ ܠܥܕܬܐ ܕܣܘܠܩܐ ܩܕܝܫܐ ܒܢ̣ܬ ܘܐܝܟ̣ܪܟܬ ܒ̈ܢܝܢܐ . ܘܠܦܬܟܪܐ ܕܐܝܬ ܗܘܐ ܒܛܘܪܐ ܕܡܬ̣ܩܪܐ ܕܓܪܙܝܡ ܕܒܫܡܪܝܢ : ܕܥܕܟܝܠ ܩܐ̇ܡ ܗܘܐ : ܘܥܕܡܐ ܠܗ̇ܘ ܙܒܢܐ ܡܣܬܓܕ ܗܘܐ ܡܢ ܥܡܘܪ̈ܐ ܕܗ̇ܘ ܐܬܪܐ̣ ܣܚ̣ܦܬ̇ . ܗܕܐ ܗܟܝܠ ܡܐܠܢܝܐ ܐܚܪܝܬܐ ܇ ܐܢܬܬܗ ܕܦܢܝܢܘܣ ܘܒܪܬܗ̇ ܆ ܕܐܠܒܝܢܐ ܐܝܬܝܗ̇ ܗ̇ܝ ܕܠܗ̇ܢܘܢ ܩܕ̈ܝܫܐ ܒܚܕܘܬܐ ܩܒ̣ܠܬ̇ ܇ ܐܝܟ ܕܠܒ̈ܢܝܐ ܚܒܝ̈ܒܐ . ܟܕ ܓܝܪ ܠܘܬܗ̇ ܐܬܩ̇ܒܠܘ̣ܥ ܬܡܢ ܘܒ̈ܛܘܦܣܐ ܕܕܘܒܪ̈ܐ ܕܥܢܘܝܘܬܐ ܐܬܝܩܪܘ ܒܥܘܡܪܐ ܗ̇ܘ ܕܓܒܪ̈ܐ . ܐܝܟܚܕܐ ܕܝܢ ܘܠܐܣܟܝܡܐ ܕܝܚܝܕܝܘܬܐ pb. 31 ܐܫܬܘܝܘ ܡܢ ܐܝܕ̈ܝܐ ܩܕܝ̈ܫܬܐ ܉ ܡܢ ܩܕܝܫܐ ܘܛܒܝܒܐ ܓܐܪܘܢܛܝܘܣ̇ . ܕܐܝܬܘܗܝ ܗܘܐ ܩܫܝܫܐ ܘܪܝܫ ܕܝܪܐ ܕܛ̣ܘܪܐ ܩܕܝܫܐ ܕܙܝ̈ܬܐ . ܐܦ ܓܝܪ ܗܢܐܓܐܪܘܢܛܝܘܣ : ܗ̇ܘ ܕܛܒܝܒܐ ܡܠܬܐ ܕܡܛܠܬܗ : ܕܐܝܬܘܗܝ ܗܘܐ ܒܓܢܣܗ ܐܘܪܫܠܡܝܐ ܉ ܟܕ ܥܕܟܝܠ ܛܠܝܐ ܐܝܬܘܗܝ ܗܘܐ ܉ ܠܚܫܚܬܐ ܕܢܛܘܪܬܐ ܐܫܬ̣ܩܠ ܡܢ ܩܕܝܫܬܐ ܡܐܠܢܝܐ ܉ ܘܡܢ ܒܥܠܗ̇ ܕܗܕܐ . ܘܟܕ ܠܘܬܗܘܢ ܗ̣ܘ ܐܬܪܒܝ ܩܕܝܫܐܝܬ : ܘܕܫ̇ܦܪ ܠܐܠܗܐ ܗܘܐ ܉ ܐܬܚ̣ܙܝ ܠܗܘܢ ܕܫ̇ܘܐ ܉ ܕܐܦ ܒܐܣܟܝܡܐ ܟܗܢܝܐ ܕܕܝܪܝܘܬܐ ܢܫܬ̣ܘܬܦ ܉ ܐܝܟ ܡ̇ܢ ܕܐܝܬ ܠܗ ܕܢܩܝܦ ܘܕܘܒܪܐ ܘܙܢܐ . ܘܟܕ ܫܩܠܘܗܝ ܬܪ̈ܝܗܘܢ ܒܠܚܘܕܝܗ̈ܘܢ : ܘܐܘܒܠܘܗܝ ܠܩܒܪܗ ܩܕܝܫܐ ܕܦܪܘܩܢ : ܘܣܡܘ ܡ̈ܐܢܐ ܕܐܣܟܝܡܐ ܥܠ ܟܐܦܐ ܩܕܝܫܬܐ ܉ ܐܝܟ ܕܡܢ ܐܝܕܘ̈ܗܝ ܕܡܪܢ ܐܠܒܫܘܗܝ . ܟܕ ܫܐ̣ܠ ܕܢܫܬ̇ܟܢ ܠܗ ܥܡ ܠܒܘܫܐ ܟܗܢܝܐ̣ ܗܠܝܢ ܬܠܬ . ܗܝܡܢܘܬܐ ܬܪܝܨܬܐ ܘܩܕܝܫܘܬܐ ܘܕܡ̈ܥܐ . ܘܗܟܢܐ̣ ܠܬܠܬܝܗܝܢ ܐܫܬ̣ܘܝ . ܘܝܬܝܪܐܝܬ ܠܛܝܒܘܬܐ ܗ̇ܝ ܕܕܡ̈ܥܐ . ܐܝܟܢܐ ܕܟܕ ܐܬܬܣ̣ܝܡ ܩܫܝܫܐ ܐܝܟܚܕܐ ܘܪܝܫ ܕܝܪܐ ܒܛܘ̣ܪܐ ܩܕܝܫܐ ܕܙܝ̈ܬܐ : ܘܕܥܘܡܪ̈ܐ ܕܒܗ ܆ ܙܒ̈ܢܝܢ ܣ̈ܓܝܐܢ ܒܚܕ ܝܘܡܐ ܒܫܒܬܐ ܉ ܬܠܬܐ ܟܢ̈ܫܐ ܕܬܫܡܫܬܐ ܐܠܗܝܬܐ ܡܫ̇ܡܠܐ ܗܘܐ . ܘܝܬܝܪܐܝܬ ܒܚܕܒܫܒܐ ܩܕܝܫܐ . ܒܛܘ̣ܪܐ ܩܕܝܫܐ ܚܕ ܆ ܘܒܗ̇ܘ ܥܘܡܪܐ ܕܓܒܪ̈ܐ ܚܕ . ܘܬܘܒ ܒܗ̇ܘ ܥܘܡܪܐ ܕܢܫ̈ܐ̣ ܚܕ . ܒܗܠܝܢ ܓܝܪ ܝܘ̈ܡܬܐ ܕܫܪܟܐ : ܟܠܝܘܡ ܡܫ̇ܡܠܐ ܗܘܐ ܟܢ̣ܫܐ ܘܬܫܡܫܬܐ ܕܝܠܢܝܬܐ ܠܛܘܒܢܝܬܐ ܡܐܠܢܝܐ ܉ ܐܝܟ ܥܝܕܐ ܕܥܕܬܐ ܕܪܘܡܝ . ܘܒܟܠ ܚܕ ܡܢ ܗܠܝܢ ܟܢ̈ܫܐ ܟܕ ܡ̇ܫܪܐ pb. 32 ܗܘܐ ܒܬܫܡܫܬܐ ܩܕܝܫܬܐ : ܗܟܢܐ ܕܠܐ ܫܠ̣ܝܐ ܥܕܡܐ ܠܫܘܠܡܐ ܐܫ̇ܕ ܗܘܐ ܕܡܥ̈ܐ : ܥܡ ܟܐܒܐ ܘܫܚܩܐ ܕܠܒܐ ܉ ܐܝܟܢܐ ܕܠܐ ܐܢܫ ܡܢ ܗ̇ܢܘܢ ܕܟܢܝܫܝܢ ܡܫܟܚ ܗܘܐ ܕܢܠܒܘܟ ܢܦܫܗ . ܟܕ ܟܠܗ ܟܢܘܫܝܐ ܒܡܬܬܘܝܢܘܬܐ ܐܝܬܝܗܘܢ ܗܘܘ ܇ ܘܒܓܥܬܐ ܘܒܬܐ̈ܢܚܬܐ ܡܫܬ̇ܠܗܒܝܢ ܗܘܘ ܇ ܘܕܡܥ̈ܐ ܒܕܡܘܬܗ ܐ̇ܫܕܝܢ ܗܘܘ . ܡܛܠ ܗܕܐ ܙܕܩܐܝܬ ܟܕ ܠܛܝܒܘܬܐ ܕܐܝܟ ܗܕܐ ܐܫܬ̣ܘܝ ܉ ܕܫ̇ܘܐ ܠܗ̇ ܠܗܕܐ ܘܗ̣ܘ ܫܘܠܡܐ ܚܘܝ . ܟܕ ܐܕܪܟ ܓܝܪ ܠܙܒ̈ܢܐ ܕܡܪܕܘܬܐ : ܕܥܒܘܪܝܐ ܕܣܘܢܕܘܣ ܕܟܠܩܝܕܘܢܐ : ܘܛܢܢ̣ܐ ܣܗܕܝܐ ܚܘܝ ܒܗܘܢ : ܥܕܡܐ ܠܐܣܘܪ̈ܐ ܘܠܒܝܬ ܚܒ̈ܘܫܝܐ ܘܩܘ̈ܡܐ ܕܩܕܡ ܕ̈ܝ̇ܢܐ : ܘܟܠܝܠܐ ܕܡܘܕܝܢܘܬܐ ܩ̣ܛܪ ܉ ܗܟܢܐ ܐܫܬ̣ܡܠܝ . ܘܟܕ ܣ̇ܓܝ ܐܬܛܦܝܣ ܡܢ ܪ̈ܝܫܢܐ : ܘܡܢ ܦܪ̈ܨܘܦܐ ܡ̈ܫܒܚܐ ܣ̈ܓܝܐܐ : ܕܒܠܚܘܕ ܢܫܬܘܕܐ ܕܢܡܠܠ ܥܡ ܝܘܒܝܢܐܠܝܘܣ ܟܦܘܪܐ ܟܕ ܠܐ ܡܫܬܘܬܦ ܥܡܗ : ܘܢܫ̣ܬܪܐ ܡܢ ܐܘܠܨܢܐ ܉ ܘܠܐ ܣܟ ܐܨܛܒ̣ܝ . ܐܠܐ ܐܡ̣ܪ ܉ ܚܣ ܠܝ ܡܢ ܡܪܝܐ ܕܐܚ̇ܙܐ ܦܪܨܘܦܐ ܕܝܗܘܕܐ ܡܫܠܡܢܐ . ܐܝ̈ܕܘܗܝ ܕܗܢܐ ܝܗ̣ܒ ܐܣܟܝܡܐ ܠܐܒܗ̈ܬܐ ܕܝܠܢ ܇ ܠܦܛܪܘܣ ܘܠܝܘܚܢܢ . ܘܗ̣ܘ ܫ̇ܚܠܦ ܠܗܘܢ ܫܡ̈ܗܐ ܗܠܝܢ ܇ ܚܠܦ ܫܡ̈ܗܐ ܗܠܝܢ ܇ ܚܠܦ ܫܡܗ̈ܐ ܕܣܝܡܝܢ ܗܘܘ ܠܗܘܢ ܡܢ ܐܬܪ̈ܘܬܗܘܢ . ܐܝܟܐ ܕܡܟܝܠ ܥ̇ܡܪܝܢ ܗܘܘ ܒܫ̣ܠܝܐ ܉ ܘܡܛܦܣܝܢ ܗܘܘ ܡܝܬܪܘܬܐ ܕܥܢܘܝܘܬܐ . ܒܥܘܡܪܐ ܗ̇ܘ ܕܓܒܪ̈ܐ ܐܝܟܢܐ ܕܩܲܕܡܬ ܐܡ̇ܪܬ ܇ ܒܗ̇ܘ ܕܗ̣ܘ ܓܐܪܢܛܝܘܣ ܪܝܫ ܕܝܪܐ ܐܝܬܘܗܝ ܗܘܐ . ܬܡܢ ܡܟܝܠ ܣܡ̣ܘ ܘܓܪ̈ܡܐ ܡܝܩܪ̈ܐ ܕܗܠܝܢ ܣܗ̈ܕܐ ܩܕܝ̈ܫܐ̇ . ܡܗ̈ܕܝܢܐ ܛ̇ܒ̈ܐ ܘܒܢ̈ܝ ܠܘܝܬܗܘܢ ܇ ܥܡ ܓܪ̈ܡܐ ܕܗܠܝܢ ܐܪܒܥܝܢ ܣܗ̈ܕܐ pb. 33 ܛܒܝ̈ܒܐ ܕܒܣܒܣܛܝܐ . ܟܕ ܩܘܪܝܠܘܣ ܚܣܝܐ ܘܛܘܒܬܢܐ ܘܪܝܫܐ ܕܐܦܝ̈ܣܩܘܦܐ ܕܐܠܟܣܢܕܪܝܐ ܇ ܫ̇ܡܫ ܣܝ̇ܡܗܘܢ ܕܗܠܝܢ . ܟܕ ܐܬܛܦܝܣ ܓܝܪ ܗܢܐ ܡܢ ܗ̇ܝ ܡܗܝܡܢܬܐ ܘܬܪܝܨܬ̇ ܫܘܒܚܐ ܐܘܕܘܩܝܐ ܡ̇ܠܟܬܐ : ܕܢܐܬܐ ܡܛܠ ܣܝ̇ܡܐ ܕܓܪ̈ܡܐ ܡܝܩܪ̈ܐ ܕܐܣܛܦܐܢܘܣ ܡܫܒܚܐ ܘܡ̇ܩܠܣ ܒܟܠ : ܪܝܫܐ ܕܣ̈ܗܕܐ ܘܪܝܫܐ ܕܡ̈ܫܡܫܢܐ : ܘܐܢܩܢܝܐ ܢܥܒܕ ܕܗܝܟܠܐ ܦܐܝܐ ܕܒ̣ܢܬ̇ ܠܒܪ ܡܢ ܬܪ̈ܥܐ ܓܪ̈ܒܝܝܐ ܕܡܕܝܢܬܐ ܩܕܝܫܬܐ ܉ ܗܢܝܐܝܬ ܩܒ̇ܠܗ̇ ܠܩܪܝܬܐ . ܘܟܕ ܐܬ̣ܐ ܥܡ ܣܘܓܐܐ ܕܐܦ̈ܝܣܩܘܦܐ ܕܒܟܠܗ̇ ܐܓܘܦܛܘܣ : ܘܣܝ̇ܡܐ ܕܓܪ̈ܡܐ ܩܕܝܫ̈ܐ ܕܪܝܫܐ ܕܣܗ̈ܕܐ ܫܒܝܚܐܝܬ ܥܒ̣ܕ : ܒܚܡܫܥܣܪܐ ܒܐܝܪ ܝܪܚܐ ܉ ܒܬܪܟܝܢ ܡܚܕܐ ܒܐܫܬܥܣܪܐ ܒܗ ܒܝܪܚܐ : ܟܕ ܐܬܬܦܝܣ ܡܢ ܩܕܝܫܬܐ ܡܐܠܢܝܐ ܉ ܐܦ ܣܝ̇ܡܐ ܕܣܗ̈ܕܐ ܩ̈ܕܝܫܐ ܦܪ̈ܣܝܐ̣ ܘܕܐܪܒܥܝܢ ܣܗ̈ܕܐ ܥܡܗܘܢ ܥܒ̣ܕ ܒܛܘܪܐ ܕܙܝ̈ܬܐ ܇ ܒܗܝܟܠܐ ܟܢܝܟܐ ܕܐܦ ܗ̣ܘ ܐܬܬܩܢ ܢܨܝܚܐܝܬ ܡܢܗ̇ ܕܝܠܗ̇ ܕܐܘܕܘܩܝܐ ܡܠܟܬܐ ܇ ܐܝܟ ܕܡ̇ܘܕܥ ܘܟܬܒܐ ܕܪܫܝܡ ܬܡܢ ܥܠ ܐܣܬܐ . ܐܠܐ ܠܘܬ ܗ̇ܝ ܕܣܝ̣ܡܐ ܠܢ ܢܦ̣ܢܐ . ܟܕ ܗܟܢܐ ܗܟܝܠ ܐܫ̣ܬܘܝ ܠܐܣܟܝܡܐ ܩܕܝܫܐ ܗ̣ܘ ܐܒܐ ܓܘܢܝܐ ܕܝܠܢ : ܟܕ ܗܐ ܡܟܝܠ ܡܢ ܟܕܘ ܥܒ̣ܪ ܗܘܐ ܠܗ ܒܩܘܡܬܐ ܠܥܣܪܝܢ ܫ̈ܢܝܐ : ܥܡ ܒܪ ܦܠܚܘܬܗ ܝܘܚܢܢ : ܘܬܡܢ ܡܟܝܠ ܒܫ̣ܠܝܐ ܥܡ̇ܪ ܗܘܐ : ܘܕܘܒܪܐ ܕܫ̇ܘܐ ܠܐܣܟܝܡܗ ܡܚܘܐ ܗܘܐ : ܟܕ ܢܙܝܪܐܝܬ ܘܣ̇ܓܝ ܥܢܘܐܝܬ ܗ̣ܘ ܠܗ ܡܕܒ̇ܪ ܗܘܐ : ܘܠܥܣܩܘܬ ܦܓܘܕܬܐ ܕܒܣܪܐ ܕܠܝܠ ܠܫܘܪܥܬܐ ܗ̇ܘ ܕܩܐ̇ܡ ܠܘܩܒܠ pb. 34 ܪܘܚܐ : ܘܠܨܒܝܢܗ ܡܪܘܕܐ ܗ̇ܘ ܒܥܠܕܒܒܐ ܕܐܠܗܐ : ܘܕܠܐ ܡܫܟܚ ܕܢܫ̇ܬܥܒܕ ܠܢܡܘܣܐ ܕܐܠܗܐ : ܒܟܦܢܐ ܘܒ̣ܨܗܝܐ ܘܒܡ̇ܫܟܒܐ ܕܥܠ ܐܪܥܐ ܘܒܫܗܪܐ : ܘܒܗܠܝܢ ܕܘܒܪ̈ܐ ܩ̈ܫܝܐ ܡܟ̇ܒܫ ܗܘܐ ܘܡܫ̇ܥܒܕ ܗܘܐ ܆ ܟܠܗ ܗܢܐ ܡ̇ܬܚ ܗܘܐ ܠܥܢܘܝܘܬܐ ܉ ܥܕܡܐ ܕܢܫܢܩܗ̇ ܠܫܓܝܫܘܬܐ ܕܙܘ̈ܥܐ ܕܛܠܝܘܬܐ̇ . ܘܠܫܠܗܒܝܬܐ ܕܚ̈ܫܐ ܕܥ̇ܟ ܇ ܘܒܦܫܝܩܘܬܐ ܡܟܝܠ ܝܗ̇ܒ ܗܘܐ ܕܢܫܬ̇ܝܢ ܠܪܘܚܐ̇ . ܘܒܬܐܘܪܝܐ ܢܬܥ̣ܢܐ ܇ ܘܢܫܬ̇ܠܛ ܥܠ ܒܣܪܐ̇ . ܡܠܘܢ ܕܝܢ ܠܚܕܐ ܫܠܡܘܬܐ ܢܝܬܐ ܬܪ̈ܬܝܗܝܢ . ܟܕ ܒܓܠܕܐ ܝܒܝܫܐ ܘܒܓܪ̈ܡܐ : ܠܗ̇ܝ ܚܝܠܬܢܘܬܐ ܪܒܬܐ ܘܫܦܝܪܘܬ ܓܘܫܡܐ ܚܒ̣ܫ ܉ ܐܝܟܢܐ ܕܡܢ ܟܕܘ ܢܗܘܐ ܟܦܝܦ ܉ ܟܕ ܡܪܟܢ ܡܢ ܣܓܝܐܘܬܐ ܕܨܥܝܪܘܬܐ ܘܡܢ ܥܢܘܝܘܬܐ ܪܒܬܐ̇ . ܗ̇ܘ ܕܩܕܡܐܝܬ ܣ̇ܓܝ ܚܠܝܡ ܗܘܐ ܇ ܘܣ̇ܓܝ ܡ̇ܦܪܓ ܗܘܐ ܒܪܒܘܬܐ ܕܓܘܫܡܐ . ܕܟܡܐ ܗܟܝܠ ܕܪ̈ܐ ܘܟܡܐ ܐܓܘ̈ܢܐ ܘܟܡܐ ܢ̈ܣܝܘܢܐ ܣܝܒ̣ܪ : ܟܕ ܕܠܐ ܫܠ̣ܝܐ ܠܘܩܒܠ ܐܝܟ̇ܠܩܪܨܐ ܡܬܟܬܫ ܗܘܐ : ܘܠܘܩܒܠ ܫ̈ܐܕܐ ܕܝܠܗ ܪ̈ܘܚܐ ܕܒܝ̣ܫܘܬܐ : ܒܠܠܝܐ : ܒܐܝܡܡܐ : ܠܘ ܒܚ̈ܠܡܐ ܒܠܚܘܕ ܘܒܦܢܛܣܝܘܣ : ܐܠܐ ܐܝܟ ܗ̇ܝ ܕܡܬܐܡܪܐ : ܐܝ̣ܕܐ ܠܘܬ ܐܝܕܐ ܘܦܪܨܘܦܐܝܬ ܆ ܟܕ ܐܡܝܢܐܝܬ ܡܫ̇ܢܐ ܗܘܐ ܘܐܬ̇ܐ ܠܡܕܒܪܐ ܕܝܘܚܢܢ ܪܗܛܐ ܩܕܡܝܐ : ܗ̇ܘ ܕܩܕܡܝܐ ܗܘܐ ܪܝܫܐ ܘܡܠܦܢܐ ܕܕܐܝܟ ܗܢܐ ܕܘܒܪܐ ܐܘܢܓܠܝܐ . ܐܡ̇ܪ ܐܢܐ ܕܝܢ ܠܗ̇ܘ ܕܡ̇ܬܚ ܨܝܕ ܝܘܪܕܢܢ : ܘܬܡܢ ܠܕܘܒܪܗ ܥܒ̇ܕ ܗܘܐ : ܟܕ ܠܚܘܕܘܗܝ ܥܡ ܐܠܗܐ ܒܠܚܘܕܘܗܝ ܡܬܥ̣ܢܐ ܗܘܐ : ܘܐܓܘܢܐ ܕܡܝܬܪܘܬܐ ܝܬܝܪ pb. 35 ܚܬܝܬܐܝܬ ܥܒ̇ܕ ܗܘܐ ܓܢܒܪܐܝܬ : ܘܠܐܝܢܐ ܥܘܕܪܢܐ ܘܒܘܝܐܐ ܡܢ ܐܠܗܐ ܐܫܬܘܝ ܉ ܘܠܐ ܕܡܚܝܠܘܬܐ ܕܡܠܬܢ ܐܝܬܝܗ̇ ܕܬ̇ܟܬܒ ܉ ܘܠܐ ܗ̣ܝ ܡܡ̇ܫܚܘܬܗ ܕܙܒܢܐ ܡܩ̇ܒܠܐ . ܡܛܠܗܕܐ ܟܕ ܠܣ̈ܓܝܐܬܐ ܫ̇ܒܩ ܐܢܐ ܉ ܗ̇ܝ ܕܐܦ ܝܬܝܪܐܝܬ ܫ̇ܘܝܐ ܠܥܘܗܕܢܐ ܘܠܬܫܥܝܬܐ : ܕܓܕܫ̣ܬ ܠܗ ܒܫܘܪܝܐ . ܟܕ ܫܩ̣ܠ ܐܣܟܝܡܐ : ܕܐ̇ܠܨܐ ܚ̇ܫܒ ܐܢܐ ܕܐ̇ܣܝܡ ܇ ܠܬܚܘܝܬܐ ܡܢ ܕܗܠܝܢ ܕܐܫܬ̣ܒܩܝ . ܠܝܘܬܪܢܐ ܕܝܢ ܕܗܠܝܢ ܕܫ̇ܡܥܝܢ . ܟܕ ܚ̣ܙܐ ܓܝܪ ܠܛܘܒܢܐ ܦܣܪܝܘܢ : ܠܗ̇ܘ ܕܣ̇ܓܝ ܪܚ̇ܡ ܡ̈ܣܟܢܐ ܘܪܚ̇ܡ ܐܟ̈ܣܢܝܐ : ܕܥܡ ܫܪܟܗ ܕܡܝܬܪ̈ܬܗ ܕܒܐܠܗܐ ܘܙܕܩ̈ܬܗ : ܒܝܬ ܡܣܟ̈ܢܐ ܒܢ̣ܐ ܠܒܪ ܡܢ ܬܪ̈ܥܐ ܡ̈ܕܢܚܝܐ ܕܡܕܝܢܬܐ : ܠܢܝܚܐ ܘܠܒܘܝܐܐ ܕܗ̇ܢܘܢ ܕܡܢ ܡܚܝܠܘܬܐ ܕܘܝܐܝܬ ܡܬܢܣܝܢ ܦܓܪ̈ܝܗܘܢ : ܘܠܓܘ ܡܢ ܫܘܪ̈ܐ ܕܝܢ ܕܨܗܝܘܢ ܩܕܝܫܬܐ : ܥܘܡܪܐ ܪܒܐ ܘܦܐܝܐ ܐܩܝܡ : ܠܬܫܡܫܬܐ ܘܠܙܘܡܪܐ ܕܗ̇ܢܘܢ ܕܐܡܝܢܐܝܬ ܕܠܐ ܫܠ̣ܝܐ ܡܫܒܚܝܢ ܠܡܪܝܐ ܉ ܐܬܪܓܪܓ ܕܐܦ ܗ̣ܘ ܡܕܡܝܢܐ ܕܗܕܐ ܛܒܬܐ ܢܗܘܐ . ܘܟܕ ܣܡ ܒܢܦܫܗ ܕܒܥܘܕܪܢܗ ܕܡܪܝܐ ܢܒܢܐ ܒܝܬܐ : ܘܢܩܝܡ ܬܡܢ ܡܢܝܢܐ ܝܕܝܥܐ ܕܕܝܪ̈ܝܐ ܩܕܝ̈ܫܐ ܕܡܫܒܚܝܢ ܠܡܪܝܐ ܉ ܩܕܡ ܕܢܫ̇ܪܐ ܒܥܒ̇ܕܐ ܉ ܐܬܡ̣ܚܠ̣ ܟܕ ܒܟܘܪܗܢܐ ܥܣܩܐ ܢܦ̣ܠ . ܘܟܕ ܒܗ ܪܡ̣ܐ ܗܘܐ ܩܫܝܐܝܬ ܉ ܚ̣ܙܐ ܠܐܝܟ̇ܠܩܪܨܐ ܕܩܐ̇ܡ ܠܩܘܒܠܗ ܉ ܟܕ ܓܠܝܐܝܬ ܡܓܚܟ ܘܡ̇ܚܣܕ̣ ܘܐܡ̇ܪ . ܗܐ ܚ̣ܙܝ ܡܢܐ ܥܒ̣ܕ ܠܟ ܗ̇ܘ ܕܪܚ̇ܡ ܐܢܬ . ܚܙ̣ܝ ܐܝܟܐ ܐܩܝܡܟ ܗ̇ܘ ܕܠܗ ܐܬܢ̇ܩܦܬ ܉ ܘܡܛܠܬܗ ܟܠܗܝܢ ܫܒ̣ܩܬ . ܘܗܫܐ ܐܡ̣ܪ ܡܠܬܐ ܡܕܡ ܠܘܬܗ ܘܐܓ̣ܗܐ . ܗ̣ܘ ܕܝܢ ܟܕ ܢܦ̣ܚ ܒܗ ܘܐܬܥ̇ܙܙ : pb. 36 ܐܝܟ ܡ̇ܢ ܕܙܒ̈ܢܝܢ ܣ̈ܓܝܐܢ ܫܩ̣ܝܠ ܗܘܐ ܢܣ̣ܝܢܐ ܕܓܘܡܕܢܘܬܗ̣ ܐܡ̣ܪ ܠܘܬܗ . ܡܛܠ ܝܫܘܥ ܕܝܠܝ ܆ ܐܡ̇ܪ ܐܢܬ ܟܠܒܐ ܛܡܐܐ ܘܓܘܡܕܢܐ : ܢܨ̇ܐ ܥܡ ܐܠܗܐ ܘܡܓܕܦܢܐ ܉ ܥܒ̇ܕܐ ܕܝܠܟ ܡ̇ܠܟ ܐܢܬ ܠܝ ܕܐܣ̇ܥܘܪ ܉ ܢܒܛܠܟ ܚܝܠܗ ܕܡܫܝܚܐ . ܘܡܚܕܐ ܕܫܡ̣ܥ ܫܡܗ ܕܡܫܝܚܐ ܉ ܟܕ ܐܝܟ ܬܢܢܐ ܐܫܬܪܝ ܗ̣ܘ ܒܝܫܐ̣ ܠܐ ܡܬܚܙܝܢܐ ܗ̣ܘܐ . ܘܡܟܝܠ ܫ̇ܪܝ ܕܢܒ̣ܟܐ ܗ̣ܘ ܦܛܪܘܣ ܉ ܘܥܡ ܕܡܥ̈ܐ ܡܪ̈ܝܪܬܐ ܘܬܐܢܚ̈ܬܐ ܢܩ̣ܪܐ ܠܡܪܝܐ . ܗ̇ܘ ܕܟܕ ܡܚܕܐ ܐܬܚ̣ܙܝ ܠܗ ܐܝܟ ܗ̇ܝ ܕܟܬܝܒܐ : ܕܟܕ ܥܕܟܝܠ ܡܡ̇ܠܠ ܐܢܬ : ܐܡ̇ܪ ܕܗܐ ܐܢܐ ܩܪܝܒ ܐܢܐ ܉ ܐܡ̣ܪ ܠܘܬܗ . ܡܐ ܠܟ . ܠܡܢܐ ܡܬܩܛܦܐ ܠܟ ܙܥܘܪ ܢܦܫܐ ܉ ܠܐ ܝ̇ܕܥ ܐܢܬ ܕܕܚ̈ܝܐ ܘܕܡ̇ܘܬܐ ܫܘܠܛܢܐ ܐܝܬ ܠܝ : ܘܒܐܝ̈ܕܝ ܐܝܬܝܗ̇ ܘܗ̇ܝ ܕܬܐܚܐ ܘܗ̇ܝ ܕܬܡܘܬ ܉ ܐܢ ܕܝܢ ܡܛܠܗܕܐ ܟܪܝܐ ܠܟ : ܥܠ ܕܠܐ ܐܡ̣ܪܬ ܕܬܫ̣ܡܠܐ ܢܕܪܟ ܘܩܝ̇ܡܐ ܗ̇ܘ ܕܐܩ̣ܝܡܬ : ܕܬܒܢܐ ܠܝ ܗܝܟܠܐ ܐܝܟ ܕܩܕܡ̣ܬ ܒܥ̣ܝܬ ܉ ܬܠܝ ܥܝܢܝ̈ܟ ܘܚ̣ܙܝ . ܘܟܕ ܚܪ ܐܝܟ ܕܠܘܬ ܫܡܝܐ ܉ ܚ̣ܙܐ ܥܕܬܐ ܡܕܡ ܫܦܝܪܬܐ ܘܫܒܝܚܬܐ ܕܡܠ̣ܝܐ ܢܘܗ̣ܪܐ ܘܫܘܒܚܐ ܉ ܘܒܗ̇ ܐܝܟ ܕܒܣܕܪܐ ܩܝ̇ܡܝܢ ܘܠܘ ܐܝܟ ܕܒ̈ܓܘܕܐ ܓܠܝܐܝܬ ܉ ܘܡܫܡܫܝܢ ܘܡܙܡܪܝܢ ܐܝܟ ܚܡܫܝܢ ܓܒܪ̈ܝܢ ܒܡܢܝܢܐ . ܘܩܠܐ ܗ̣ܘܐ ܠܘܬܗ ܟܕ ܐܡ̇ܪ ܉ ܗܐ ܥܕܬܐ ܗ̇ܝ ܕܐܫܬܘܕܝܬ ܕܬܒ̣ܢܐ ܠܝ . ܗܐ̣ ܘܗܠܝܢ ܕܡܙܡܪܝܢ ܆ ܡܟܝܠ ܠܐ ܬܟ̣ܪܐ ܠܟ . ܘܟܕ ܗܠܝܢ ܐܡ̣ܪ ܉ ܫ̇ܢܝ ܡܢ ܠܘܬܗ ܡܪܝܐ . ܗ̣ܘ ܕܝܢ ܟܕ ܣܓ̣ܕ : ܘܒܚܕܘܬܐ ܗ̣ܘܐ ܉ ܬܘܒ ܝܬܝܪܐܝܬ ܐܬܡ̣ܠܝ ܚܝܠܐ ܘܚܘܝܚܘܬܐ̣ ܘܗܝܡܢܘܬܐ . ܘܒܕܓܘܢ ܟܕ ܡܢ ܗܢܐ ܚܙܘܐ ܦܠܝܪܦܘܪܝܬܢܐ ܗ̣ܘܐ ܉ pb. 37 ܗܟܢܐ ܥ̇ܬܕ ܕܢܩܘܡܘܢ ܘܢܙܡ̇ܪܘܢ ܐܚ̈ܐ ܗܠܝܢ ܕܥܡܗ ܉ ܟܕ ܣܕܪ̈ܐ ܣܕܪ̈ܐ ܡ̇ܛܟܣܝܢ . ܘܒܨ̈ܠܘܬܗ ܥܕܡܐ ܠܝܘܡܢܐ ܉ ܗ̣ܘ ܗܢܐ ܛܟܣܐ ܩܘܝ̣ ܘܐܬܢܛ̣ܪ ܡܢ ܐܚ̈ܐ ܕܝܠܗ . ܐܠܐ̣ ܕܢܦ̣ܢܐ ܥܠ ܗܠܝܢ ܕܫܪܟܐ ܕܬܫܥ̇ܝܬܐ ܐܠܨ̇ܐ . ܘܟܕ ܡܬܚܫܚܝܢ ܚܢܢ ܟܡܐ ܕܡܨܝܐ ܒܙܥܘܪ̈ܝܬܐ ܉ ܡܢ ܐܝܟܐ ܕܫܒܩܢܢ ܠܡܠܬܐ̇ . ܬܘܒ ܢܗܦܘܟ ܢ̇ܣ̣ܒ . ܥܗܕܝܢ ܚܢܢ ܓܝܪ ܕܐܫܬܘܕܝܢ ܚܢܢ ܕܒܝܕ ܐܠܗܐ ܢ̇ܠܦ ܉ ܕܐܝܟܢܐ ܡܢ ܐܘܪܫܠܡ ܚ̇ܠܦ ܕܘܟܬܐ ܇ ܘܐܬ̣ܐ ܥܡ̣ܪ ܒܐܬܪܐ ܕܓܙܐ ܡܕܝܢܬܐ ܕܥܠ ܓܢܒ ܝܡܐ ܇ ܐܝܟܢܐ ܕܐܦ ܠܟܗܢܘܬܐ ܐܫܬܘܝ ܇ ܘܠܚܪܬܐ ܠܪܝܫܘܬ ܟܗܢܘܬܐ . ܒܓܒܝܘܬܐ ܕܛܝܒܘܬܐ ܐܠܗܝܬܐ ܀ ܐܘܪܫܠܡ ܡܕܝܢܬܐ ܩܕܝܫܬܐ : ܡܕܝܢܬܗ ܕܡ̇ܠܟܐ ܪܒܐ : ܕܒܗ̇ ܪܐܙܐ ܦܪܘܩܝܐ ܕܟܠܗ̇ ܬܒܝܠ ܐܬܕܒ̇ܪ : ܒܝܕ ܕܢܚ̣ܗ ܕܐܠܗܐ ܘܦܪܘܩܢ ܡܫܝܚܐ : ܟܕ ܡܢ ܩܕܝܡ ܐܬܥܩ̣ܪܬ ܡܢ ܪ̈ܘܡܝܐ : ܡܢ ܒܬܪ ܡܪܚܘܬܐ ܕܝܗ̈ܘܕܝܐ ܕܥܠ ܡܫܝܚܐ : ܐܝܟ ܩܕܝܡܘܬ ܡ̈ܠܐ ܕܟܠܗܘܢ ܢܒ̈ܝܐ : ܘܐܝܟ ܓ̣ܙܪ ܕܝܢ̣ܐ ܕܝܠܗ ܕܡܫܝܚܐ ܉ ܠܚܪܬܐ ܡܢܕܪܝܫ ܐܬܒ̣ܢܝܬ ܘܐܬܥܡ̣ܪܬ ܝܬܝܪ ܦܬܝܐܝܬ : ܒܙܒܢܘ̈ܗܝ ܕܩܘܣܛܢܛܝܢܘܣ ܡ̇ܠܟܐ ܪܚ̇ܡ ܠܡܫܝܚܐ ܘܡܗܝܡܢܐ : ܗ̇ܘ ܐܒܐ ܘܦܛܪܝܪܟܐ ܕܟܠܗܘܢ ܡ̈ܠܟܐ ܟܪ̈ܣܛܝܢܐ : ܗ̇ܘ ܕܒܫܪܪܐ ܓܒܝܐ ܕܘܝܕ ܚ̣ܕܬܐ . ܘܡܢ ܕܚܠܬ ܐܠܗܐ ܐܡܗ ܛܘܒܢܝܬܐ ܗܠܢܐ . ܗ̇ܝ ܕܫ̇ܘܝܐ ܠܗ ܒܛܢ̣ܢܐ ܘܫܪܝܪܐܝܬ ܐܡܗ ܚܬܝܬܬܐ . ܗܕܐ ܓܝܪ ܡ̇ܠܟܬܐ ܪܚܡܬ ܐܠܗܐ : ܟܕ ܒܗܝܡܢܘܬܐ ܚܡܝܡܬܐ ܕܕܚ̣ܠܬ ܐܠܗܐ ܘܒܛܢ̣ܢܐ ܐܠܗܝܐ pb. 38 ܡܫܪܪܐ : ܘܡܥܕܪܢܐ ܘܒܪ ܛܢܢ̣ܐ ܐܝܬ ܠܗ̇ ܒܪܗ̇ ܉ ܠܐ ܐܡܐܢܬܝ ܕܗ̣ܝ ܒܩܢܘܡܗ̇ ܬܐܬܐ ܠܕܘ̈ܟܝܬܐ ܩ̈ܕܝܫܬܐ ܕܡܫܝܚܐ . ܘܩܕܡܐܝܬ ܡ̇ܢ ܟܕ ܥܩ̣ܒܬ̇ ܘܐܫܟ̣ܚܬ̇ ܒܥܘܕܪܢܐ ܐܠܗܝܐ : ܠܩܝܣܐ ܦܪܘܩܝܐ ܕܨܠܝܒܐ ܡܝܩܪܐ ܉ ܣܡܬܗ ܠܣܓܕܬܐ ܘܠܐܣ̈ܝܘܬܐ ܕܢܦܫ̈ܬܐ ܘܕܦܓܪ̈ܐ ܠܟܠܗ̇ ܬܒܝܠ ܇ ܕܚܠܦܝܗ̇ ܐܦ ܐܬܩܲܒܥ . ܘܡܢ ܒܬܪܟܝܢ ܐܩܝ̣ܡܬ̇ ܠܡܪܢ ܒ̈ܬܐ ܪ̈ܘܪܒܐ ܘܦܐܝ̈ܝ ܠܐܠܗܐ . ܘܗܝ̈ܟܠܐ ܦܐܝ̈ܐ . ܥܠ ܩܒܪܗ ܐܠܗܝܐ ܕܡܪܢ ܉ ܘܒܕܘܟܬܐ ܩܕܝܫܬܐ ܕܩܪܩܦܬܐ ܓܓܘܠܬܐ ܣܓܝܕܬܐ : ܗ̇ܝ ܕܐܝܬܝܗ̇ ܩܕܘܫ ܩ̈ܘܕܫܝܢ ܫܪܝܪܐ ܉ ܘܡܕܒܚܐ ܫܪܝܪܐ ܇ ܗ̇ܘ ܕܪܙܢܐܝܬ ܡܢ ܩܕܝܡ ܡܢ ܢܒܝܐ ܡܘܫܐ ܐܬܟܪܙ ܘܩܲܕܡ ܐܬܪܫ̣ܡ ܇ ܡܢ ܟܐ̈ܦܐ ܠܐ ܦܣܝ̈ܩܬܐ ܘܠܐ ܦܠܝܚ̈ܬܐ ܇ ܕܡܢ ܟܝܢܐ ܡ̇ܪܟܒ . ܐܝܢܐ ܓܝܪ ܐܚܪܢܐ ܕܐܝܟ ܗܟܢ ܇ ܐܠܐ ܗܢܐ ܡܕܒܚܐ ܒܠܚܘܕܘܗܝ ܇ ܐܝܟ ܕܒܫܪܪܐ ܡܕܒܚܐ ܕܡܫܝܚܐ ܠܐ ܡܬܦܠܓܢܐ̇ . ܘܦܣܩܐ ܘܦܘܠܓܐ ܠܐ ܡ̇ܩܒܠ ܇ ܕܥܠܘܗܝ ܗ̣ܘ ܐܡ̣ܪܐ ܫܪܝܪܐ ܕܐܠܗܐ ܐܬܢ̇ܟ̣ܣ ܘܐܬܩ̇ܪܒ ܇ ܗ̇ܘ ܕܫ̇ܩܠ ܚܛܝ̣ܬܗ ܕܥܠܡܐ . ܡܛܠ ܕܝܢ ܕܠܗܪܟܐ ܡܠܬܐ ܐܬ̣ܬ ܠܢ ܇ ܘܥܘܗܕܢܐ ܥܒ̣ܕܢܢ ܕܨܠܝܒܐ ܣܓܝܕܐ ܉ ܕܙܕܩ̇ܐ ܚܫ̇ܒ ܐܢܐ . ܕܪܙܐ ܡܕܡ ܘܬܕܡܘܪܬܐ ܪܒܬܐ ܘܕܚܝܠܬܐ : ܕܡܛܠ ܚܝܠܗ ܐܠܗܝܐ ܩܕܡܘܗܝ ܕܛܘܒܢܐ ܗܘܬ ܉ ܠܬܫܒܘܚܬܐ ܕܐܠܗܐ ܘܠܦܠܝܪܘܦܘܪܝܐ ܣܒܪܐ ܕܟܪ̈ܝܣܛܝܢܐ . ܘܠܣܘܡܟܐ ܘܠܡܫܪܪܘܬܐ ܕܗܝܡܢܘܬܢ ܉ ܐܣ̇ܝܡ ܒܡܠܬܐ̣ ܘܠܡܨܥܬܐ ܐܝ̇ܬܐ . ܕܗ̇ܝ ܕܟܕ ܣܗܕܐ ܘܚ̇ܙܝܐ ܗ̣ܘܐ ܗ̣ܘ pb. 39 ܛܘܒܢܐ : ܗ̇ܘ ܒܪܗ̇ ܕܫܪܝܪܬܐ̣ ܡܗܝܡܢܐ ܐܒܐ ܕܝܠܢ ܉ ܗ̣ܘ ܐܦ ܐܫܬܥܝ ܙܒ̈ܢܝܢ ܣܓܝ̈ܐܢ ܘܩܕܡ ܣܓܝ̈ܐܐ ܉ ܟܕ ܡܬܬܦܝܣ ܠܢܒܝܐ ܕܐܡ̇ܪ : ܚܘܘ ܒܥܡܡ̈ܐ ܪ̈ܘܪܒܬܗ ܇ ܘܐܫܬ̇ܥܘ ܟܠܗܝܢ ܬܕܡܪ̈ܬܗ ܇ ܘܐܫܬ̇ܒܚܘ ܒܫܡܗ ܩܕܝܫܐ ܇ ܐܬܥܗܕܘ ܬܡ̈ܝܗܬܗ ܗܠܝܢ ܕܥܒܕ . ܟܕ ܓܝܪ ܛܠܝܘܣܐ ܐܝܬܘܗܝ ܗܘܐ ܥܕܟܝܠ ܉ ܘܒܦܠܛܝܢ ܡܬ̇ܪܒܐ ܗܘܐ ܠܘܬ ܛܘܒܢܐ ܬܐܘܕܘܣܝܘܣ ܡ̇ܠܟܐ ܉ ܐܬܡ̣ܨܝ ܕܡܢܬܐ ܕܨܠܝܒܐ ܢ̇ܣ̣ܒ ܇ ܡܢ ܩܠܝܪ̈ܝܩܘ ܗܠܝܢ ܕܐܝܟ ܥܝܕܐ ܐܬܝܢ ܡܢ ܐܘܪܫܠܡ ܠܐܝܩܪܗ ܕܡ̇ܠܟܐ ܇ ܘܡܝܬܝܢ ܠܗ ܒܘܪ̈ܟܬܐ . ܘܠܗܕܐ ܟܕ ܒܩܪܘܬܐ ܙܥܘܪܬܐ ܛܫܝ : ܕܒܦܘܠܚܢܐ ܢܩܕܐ ܟܪܟܗ̇ ܉ ܢܛܪܗ̇ ܙܗܝܪܐܝܬ̣ ܘܡܝܩܪܐܝܬ . ܘܟܕ ܣܡܗ̇ ܒܩܡܛܪܝܢ ܕܕܗܒܐ : ܘܒܟܠ ܚܕ ܒܫܒܐ̣ ܝܬܝܪܐܝܬ ܕܝܢ ܒܥܐܕ̈ܐ ܝܕ̈ܝܥܐ ܡܝܬܐ ܗܘܐ ܠܗ̇ : ܘܟܕ ܡܬܒ̇ܪܟ ܡܢܗ ܘܢܫ̇ܩ ܗܘܐ ܠܗ̇ : ܬܘܒ ܣܐ̇ܡ ܗܘܐ ܠܗ̇ ܒܕܘܟܬܗ̇ . ܒܙܒܢ ܗܟܝܠ ܒܚܕ ܡܢ ܝܘ̈ܡܬܐ ܟܕ ܥ̇ܒܕ ܗܕܐ ܉ ܟܕ ܢܦ̣ܠ ܥܠ ܐܦ̈ܘܗܝ ܘܢܫܩܗ ܘܐܬܒ̇ܪܟ ܉ ܩ̣ܪܐ ܠܐܢܫ ܡܢ ܗܠܝܢ ܩܘܒܩܠܪ̈ܐ ܗܠܝܢ ܕܥܡܗ . ܗ̇ܘ ܕܝܬܝܪ ܡܗܝܡܢܐ ܘܝܬܝܪ ܒܝܬܝܐ ܡܢ ܗܠܝܢ ܐܚܪ̈ܢܐ ܐܚܝܕ ܗܘܐ ܠܗ : ܕܗܝܕܝܢ ܒܠܚܘܕܘܗܝ ܐܫܬ̣ܟܚ ܠܘܬܗ ܉ ܘܚܦܛܗ ܕܐܦ ܗ̣ܘ ܢ̣ܣܓܘܕ ܘܢܬܒ̇ܪܟ . ܟܕ ܕܝܢ ܩ̣ܪܒ ܗ̇ܘ : ܘܐܬ̣ܐ ܕܢܣ̣ܝܡ ܐܦ̈ܘܗܝ ܥܠ ܗ̇ܝ ܡܢܬܐ ܩܕܝܫܬܐ ܘܢܬܒ̇ܪܟ : ܟܕ ܡܟܪܟܐ ܐܝܟܢܐ ܕܩ̇ܕܡܬ ܐܡ̇ܪܬ ܒܩܪܘܬܐ ܘܒܗ̇ܘ ܦܘܠܚܢܐ ܉ ܗܘ̣ܬ ܡܢ ܫܠ̣ܝ̣ ܝܘܢܐ ܚܘܪܬܐ . ܘܟܕ ܦܪܚ̣ܬ ܡܢ ܐܝܕܘܗ̈ܝ ܕܩܕܝܫܐ ܉ ܡܬܟܪܟܐ ܗܘܬ ܒܒܝܬܐ pb. 40 ܟܕ ܦܪܚܐ ܘܒܥܝܐ ܡܦܩܢܐ . ܘܟܕ ܗܕܐ ܗ̣ܘܬ ܉ ܒܬܡ̣ܗܐ ܗ̣ܘܐ ܗ̣ܘ ܛܘܒܢܐ̣ ܘܐܙܥܩ . ܘܟܕ ܡܫܘܪ ܉ ܡܬܟ̣ܪܟ ܗܘܐ ܘܪܗ̇ܛ ܒܒܝܬܐ ܟܕ ܒ̇ܥܐ ܕܢܠܒܟܝܗ̇ ܠܗ̇ ܠܝܘܢܐ . ܗ̣ܝ ܕܝܢ ܟܕ ܒܝܕ ܟܘܬܐ ܐܫܟ̣ܚܬ ܠܗ̇ ܡܦܩܢܐ ܉ ܠܐ ܡܬܚܙܝܢܝܬܐ ܗܘ̣ܬ ܉ ܘܠܐ ܬܘܒ ܐܬܚ̣ܙܝܬ̇ ܒܬܪ ܗܟܢ ܗ̇ܝ ܡܢܬܐ ܉ ܥܡ ܗ̇ܝ ܩܪܘܬܐ ܘܦܘܠܚܢܐ . ܗ̣ܝ ܕܝܢ ܥܠ̣ܬܐ ܐܝܟ ܕܐܕܪܟ ܠܚܙܬܐ ܗ̣ܘ ܛܘܒܬܢܐ . ܗ̇ܝ ܕܠܐ ܫ̇ܘܐ ܗܘܐ ܗ̇ܘ ܛܠܝܐ ܐܝܬܝܗ̇ ܗܘܬ . ܓܕܫܬ ܓܝܪ ܕܠܐ ܕܟ̣ܐ ܗܘܐ ܡܢ ܛܘ̈ܠܫܐ . ܕܕܡܝܐ ܕܝܢ ܠܗܕܐ ܉ ܘܬܕܡܘܪܬܐ ܐܚܪܬܐ ܐܫܬܥܝ ܗ̣ܘ ܛܘܒܬܢܐ ܇ ܡܛܠ ܚܝܠܗ̇ ܕܓܓܘܠܬܐ ܩܕܝܫܬܐ ܇ ܘܕܛܝܒܘܬܐ ܐܠܗܝܬܐ ܕܡܛܫܝܐ ܒܗ̇ . ܟܕ ܚܙܙܝܬܐ ܒܙܒܢ ܩܫܝܬܐ ܢܦ̣ܩܬ ܒܐ̈ܦܘܗܝ ܕܛܘܒܢܐ ܝܘܚܢܢ ܐܘܢܘܟܣܐ : ܘܠܟܠܗ ܦܪܨܘܦܗ ܪܥ̇ܝܐ ܗܘܬ ܉ ܒܥܩܬܐ ܐܝܬܝܗܘܢ ܗܘܘ ܬܪ̈ܝܗܘܢ . ܘܟܕ ܣ̇ܓܝ ܟܐ̇ܒ ܗܘܐ ܠܗܘܢ : ܘܡܬܟܚܕ ܗ̣ܘ ܛܘܒܢܐ ܝܘܚܢܢ : ܐܦܢ ܕܢܬܚ̣ܙܐ ܠܒܢ̈ܝܢܫܐ ܉ ܟܕ ܥܫ̣ܢܬ ܟܪܝܘܬܐ : ܘܐܝܟܠܐ ܗܘܬ ܠܠܒܘ̈ܬܗܘܢ ܉ ܟܕ ܠܘܬ ܢܦܫܗ ܗ̣ܘܐ ܗ̣ܘ ܡܗܝܡܢܐ ܦܛܪܘܣ : ܘܒܪܘܚܐ ܘܒܪܬܚܐ ܐܠܗܝܐ ܪܬ̣ܚ ܆ ܕܒܪܗ ܒܠܠܝܐ ܠܛܘܒܢܐ ܝܘܚܢܢ ܉ ܘܐܙܠ̣ܘ ܬܪ̈ܝܗܘܢ ܠܩܝܡܬܐ ܩܕܝܫܬܐ . ܘܟܕ ܣܠܩܘ ܠܕܘܟܬܐ ܕܓܓܘܠܬܐ ܩܕܝܫܬܐ ܡܢ ܓܒܐ ܓܪܒܝܝܐ : ܐܝܟ ܡ̇ܢ ܕܫܠ̣ܝܐ ܗ̣ܝ ܕܘܟܬܐ ܘܡ̇ܛܫܝܐ ܉ ܣܡ̣ܘ ܒܘܪܟܐ . ܟܕ ܡܦܝܣܝܢ ܠܡܪܢ ܒܕܡ̈ܥܐ ܡܪܝܪ̈ܬܐ̣ ܘܒܬܐܢ̈ܚܬܐ . ܘܟܕ ܫܡܠܝܘ ܨܠܘܬܐ ܇ ܘܩܡܘ ܘܩܪܒܘ ܕܢܣܓܕܘܢ ܠܟܐܦܐ ܣܓܝܕܬܐ ܕܓܓܘܠܬܐ ܩܕܝܫܬܐ ܉ ܚ̣ܙܐ ܗ̣ܘ ܛܘܒܢܐ ܝܘܚܢܢ pb. 41 ܐܝܟ ܕܡ̣ܘܬܐ ܕܐܝܕܐ : ܕܢ̣ܦܩܬ̇ ܡܢ ܬܡܢ ܘܩ̣ܪܒܬ̇ ܠܦܬܗ ܉ ܘܟ̇ܦ̣ܪܬ̇ ܠܟܠܗ ܦܪܨܘܦܗ . ܘܟܕ ܗ̣ܘܐ ܨ̇ܦܪܐ ܐܫܬܟܚ ܕܕܟܐ ܟܠܗ ܉ ܟܕ ܠܝܬ ܥܩܬܐ ܐܘ ܛܘܠܫܐ ܕܗ̇ܘ ܟܐܒܐ . ܘܗܠܝܢ ܡ̇ܢ ܠܬܚܘܝܬܐ ܕܚ̇ܝܠܐ ܐܠܗܝܐ ܕܨܠܝܒܐ ܩܕܝܫܐ ܉ ܘܠܦܠܝܪܦܘܪܝܐ ܕܣܒܪܢ . ܕܢܩܦܐ ܕܝܢ ܚ̇ܫܒ ܐܢܐ ܒܗ̇ ܒܕܡ̣ܘܬܐ ܉ ܘܐܚܪܬܐ ܬܕܡܘܪܬܐ ܕܓ̣ܕܫܬ ܠܘܬܗ ܕܝܠܗ ܕܛܘܒܢܐ ܝܘܚܢܢ ܒܙ̈ܒܢܐ ܐܚܪ̈ܢܐ ܇ ܐܩܦ ܠܗܕܐ ܬܫܥܝܬܐ . ܠܬܚܘܝܬܐ ܕܚܘܒܗܘܢ ܕܠܘܬ ܚܕ̈ܕܐ : ܘܕܗܝܡܢܘܬܗܘܢ ܕܠܘܬ ܐܠܗܐ̣ ܘܦܐܪܝܣܝܐ ܕܠܘܬܗ . ܒܙܒܢ ܓܝܪ ܟܕ ܐܬܟܪܗ ܗ̣ܘ ܛܘܒܢܐ ܝܘܚܢܢ ܟܘܪܗܢܐ ܩܫܝܐ ܐܝܟܢܐ ܕܢܬܦ̣ܣܩ ܥܠܘܗܝ : ܘܗ̣ܘ ܐܒܐ ܦܛܪܘܣ ܣ̇ܓܝ ܬܒܝܪ ܗܘܐ : ܘܕܠܐ ܫܠ̣ܝܐ ܡܬ̇ܟܫܦ ܗܘܐ ܠܡܪܝܐ ܡܛܠ ܚܘܠܡܢܗ ܉ ܐܬ̣ܐ ܠܗ ܩܠܐ ܕܐܡ̇ܪ . ܐܬܠܒܒ . ܗܐ ܐܦ ܚܘܠܡܢܐ ܝ̇ܗܒ ܐܢܐ ܠܗ ܡܛܠ ܒܥܘܬܟ ܉ ܘܡܘܣܦ ܐܢܐ ܥܠ ܚܝ̈ܘܗܝ̣ ܬܪܬܥܣܪ̈ܐ ܫ̈ܢܝܐ ܐܚܪ̈ܢܝܬܐ . ܗ̇ܝ ܕܐܦ ܗܘܬ . ܘܗܝܕܝܢ ܕܬܡܝܗܐ ܉ ܟܕ ܐܬܚ̣ܠܡ ܘܫ̇ܪܝ ܕܢܬܚ̇ܝܠ . ܫ̇ܪܝ ܦܓܪܗ ܕܢܬܩ̣ܠܦ ܩ̈ܠܦܐ ܥܒ̈ܝܬܐ ܉ ܡܢ ܛܦܪ̈ܘܗܝ̣ ܥܕܡܐ ܠܩܕܠܗ . ܘܟܕ ܡܥܩܝܢ ܟܠܗܘܢ : ܕܕܠܡܐ ܟܕ ܡܗܠܟ ܗ̣ܘ ܩܘܠܦܐ ܢܚ̇ܒܠ ܐܦ ܠܦܪܨܘܦܗ ܉ ܬܘܒ ܟܕ ܚܦܝܛܐܝܬ ܐܬܟ̇ܫܦ ܘܨ̇ܠܝ ܗ̣ܘ ܐܒܐ ܦܛܪܘܣ ܉ ܠܐ ܡܟܝܠ ܢܥܒ̣ܪ ܠܩܕܠܗ . ܟܕ ܐܬܚ̣ܠܡ ܕܝܢ ܉ ܗ̣ܘܐ ܦܓܪܗ ܘܒܣܪܗ ܉ ܐܝܟ ܕܫܒܪܐ ܕܝܠܝܕ ܗܫܐ . ܘܒܪܬ ܩܠܗ ܗܟܢܐ ܠܐ ܝܕܝܥܐ ܗܘܬ ܉ ܐܝܟ ܕܠܐ ܢܫܟܚ ܕܡܕܡ ܕܓܪܝܕ ܘܝ̣ܕܝܥ ܢܡ̣ܠܠ . ܟܕ ܡ̇ܢܥ ܕܝܢ ܚܕ ܡܢ ܥܐ̈ܕܐ ܝܕܝܥ̈ܐ ܉ pb. 42 ܡܦܝܣ ܗܘܐ ܠܗ ܗ̣ܘ ܐܒܐ ܦܛܪܘܣ : ܐܝܟ ܕܡܢ ܦܠܝܪܦܘܪܝܐ ܐܠܗܝܬܐ ܆ ܕܢܥ̣ܒܕ ܠܗܘܢ ܩܘܪܒܢܐ ܩܕܝܫܐ . ܐܫܬܘܝܘ ܗܘܘ ܓܝܪ ܬܪ̈ܝܗܘܢ ܠܐܝܩܪܐ ܕܟܗܢܘܬܐ . ܗ̣ܘ ܕܝܢ ܛܘܒܢܐ ܦܛܪܘܣ ܉ ܘܠܪܝܫܘܬ ܟܗܢܘܬܐ . ܗ̣ܘ ܕܝܢ ܟܕ ܟܐܢܐܝܬ ܡܫܬ̣ܐܠ ܗܘ̣ܐ ܐܝܟ ܠܐ ܡܲܠܠܐ ܘܐܝܟ ܡ̇ܢ ܕܠܐ ܡܨ̣ܐ ܗܘܐ ܉ ܟܬܪ ܗ̣ܘ ܐܒܐ ܦܛܪܘܣ̣ ܟܕ ܡܦܝܣ ܘܡܚ̇ܦܛ . ܟܕ ܐܡ̇ܪ̣ ܕܠܐ ܐܠܨܐ ܕܬܩܥܐ . ܐܠܐ ܒܓܘ ܠܒܐ ܫܡ̇ܠܐ ܠܨ̈ܠܘܬܐ . ܘܟܕ ܫܬܝܩܝܢ ܚܢܢ ܓܝܪ̣ ܫܡ̇ܥ ܐܠܗܐ . ܟܕ ܕܝܢ ܐܬܥ̣ܨܝ̣ ܐܬܬܦܝܣ . ܘܟܕ ܩܡ ܩܕܡ ܡܕܒܚܐ ܩܕܝܫܐ : ܘܓܪܝܕܐܝܬ ܘܝܕܝܥܐܝܬ ܐܡ̣ܪ ܠܘܬ ܥܡܐ ܫܠܡܐ ܠܟܠܟܘܢ ܉ ܘܗܟܢܐ ܠܟܠܗ ܩܘܪܒܐ ܩܕܝܫܐ ܫܡܠܝ . ܘܟܕ ܡܢܕܪܝܫ ܢܣ̣ܒ ܡܢ ܐܠܗܐ ܒܪܬ ܩܠܗ ܩܕܡܝܬܐ : ܐܝܟ ܗ̇ܘ ܕܠܐ ܡܡܬܘܡ ܐܬܟ̣ܪܗ ܆ ܟܬܪ ܘܡܢ ܒܬܪܟܢ ܫܦܝܪ ܡܡܠܠܐ ܟܠܗ ܙܒܢܐ ܕܫܪܟܐ ܀ ܒܙܒܢ ܗܢܐ ܛܘܒܢܐ ܝܘܚܢܢ . ܟܕ ܒܚܙܘܐ ܗ̣ܘܐ ܟܠܗܘܢ ܝܘܡ̈ܬܐ ܉ ܬ̈ܠܬܐ ܫ̇ܡܠܝ ܒܗ̇ܘ ܚܙܘܐ . ܟܕ ܥܡ ܐܢܫ̣ ܣܟ ܠܐ ܡܠܠ . ܚ̇ܙܐ ܗܘܐ ܕܝܢ ܠܡܐܬܝܬܐ ܕܚܝܠܬܐ ܘܫܒܝܚܬܐ ܕܬܪ̈ܬܝܢ ܕܡܪܢ . ܟܕ ܫܡܝܐ ܡܢ ܫܠ̣ܝ ܦܬܝܚܝܢ ܗܘܘ ܉ ܘܠܩܪ̈ܢܬܐ ܕܡ̈ܙܥܩܢ . ܠܪ̈ܥ̣ܠܐ ܕܬܒܝܠ . ܠܫܘܚܠܦ ܐܣ̈ܛܘܟܣܐ ܐܘܟܝܬ ܚܘ̇ܠܦܐ . ܠܟܠܡܕܡ ܕܡ̣̇ܠܐ ܢܘܗ̣ܪܐ ܘܪܗܝܒܘܬܐ ܕܠܘܚܝ̣ܐ ܘܙܘܥܬܐ̣ ܘܫܓܘܫܝܐ . ܠܡ̈ܠܐܟܐ ܕܩ̇ܕܡܝܢ ܪܗ̇ܛܝܢ . ܘܠܛܟ̈ܣܐ ܩ̈ܕܡܝܐ ܕܚ̈ܝܠܘܬܐ ܫ̇ܡ̈ܝܢܐ . ܠܡ̈ܠܐܟܐ . ܠܪ̈ܝܫܝ ܡܠܐܟ̈ܐ . ܠܫܘ̈ܠܛܢܐ . ܠܡܪ̈ܘܬܐ . ܠܫܘ̈ܒܚܐ . ܠܛܟܣ̈ܐ ܕܫ̈ܠܝܚܐ ܩ̈ܕܝܫܐ . ܕܢܒ̈ܝܐ . ܕܣܗ̈ܕܐ . ܕܟ̈ܐܢܐ . ܠܟܪ̈ܘܒܐ . ܠܣܪ̈ܦܐ . ܘܒܬܪ ܟܠܗܘܢ . ܠܐܬ̇ܐ ܣܓܝܕܬܐ pb. 43 ܘܦܪܘܩܝܬܐ ܕܨܠܝܒܐ ܡܐܪܢܝܐ . ܘܠܗ ܠܡܪܝܐ ܦܪܘܩܐ ܘܡܫܝܚܐ̇ . ܕܡܙܕܝܚ ܘܐܬ̇ܐ ܥܡ ܬܫܒܘܚܬܐ ܐܒܗܝܬܐ . ܘܚܝܠܐ ܠܐ ܡܬܡܠܠܢܐ . ܠܟܘܪ̈ܣܘܬܐ ܕܡܛܝܒܝܢ . ܘܠܒܝܬ ܕܝܢ̣ܐ ܐܠܗܝܐ ܘܕܚܝ̣ܠܐ . ܗ̇ܘ ܕܡܢ ܩܕܝܡ ܘܙܒ̈ܢܝܢ ܣܓܝ̈ܐܢ ܒܝܕ ܢܒ̈ܝܐ ܩ̈ܕܝܫܐ ܇ ܘܡܢܗ ܕܕܝ̇ܢܐ ܘܦܪܘܩܐ ܩ̇ܕܡ ܐܣܬ̇ܒܪ ܠܢ ܠܣܗܕܘܬܐ . ܚ̇ܙܐ ܗܘܐ ܕܝܢ ܉ ܕܚܕ ܒܠܚܘܕ ܡܕܒܚܐ ܕܩܐ̇ܡ ܥܠ ܐܪܥܐ ܉ ܕܒܟܠܡܕܡ ܕܡ̇ܐ ܠܗ̇ܘ ܕܥܕܟܝܠ ܘܗܫܐ ܢܛܝܪ ܠܘܬܢ ܇ ܕܥܠܘܗܝ ܬܪ̈ܝܗܘܢ ܡܫܡܫܝܢ ܗܘܘ . ܘܠܘܬܗ̣ ܣܘܓܐܐ ܕܕܝܪ̈ܝܐ ܩ̈ܕܝܫܐ ܕܚܕܪ̈ܘܗܝ ܩܝ̇ܡܝܢ ܉ ܘܟܠܚܕ ܡܢܗܘܢ ܐܚܝܕ ܚܘܛܪܗ . ܘܗܐ ܡܢ ܫܠ̣ܝܐ ܩ̈ܠܐ ܕܩܪ̈ܢܬܐ ܘܫ̈ܓܘܫܝܐ ܕܐܣ̈ܛܘܟܣܐ̣ ܘܐܝܟ ܕܡܘܬܐ ܕܥ̈ܢܢܐ ܕܦܪ̈ܚܢ ܇ ܘܚ̈ܛܦܢ ܡܢ ܗ̇ܘ ܡܕܒܚܐ ܠܗܠܝܢ ܩ̈ܕܝܫܐ ܕܩܝ̇ܡܝܢ ܠܘܬܗ̣ ܠܐܘܪܥܗ ܕܡܪܢ . ܟܕ ܫ̇ܡܠܝ ܗܟܝܠ ܬܠܬܐ ܝܘܡ̈ܬܐ ܒܚܙܘܐ ܕܐܝܟ ܗܢܐ ܇ ܘܚ̣ܙܐ ܪ̈ܐܙܐ ܐܚܪ̈ܢܐ ܣ̈ܓܝܐܐ ܕܠܐ ܫܠܝܛ ܠܒܪܢܫܐ ܕܢܡܠܠ ܉ ܒܬܪ ܗܠܝܢ ܟܕ ܐܬ̣ܐ ܠܘܬ ܢܦܫܗ ܉ ܟܬܪ ܟܕ ܬܘܝܪ ܐܝܟ ܬܠܬܝܢ ܝܘܡ̈ܬܐ . ܟܕ ܠܐ ܨ̇ܒܐ ܕܢܡܠܠ ܥܡ ܐܢܫ ܡܕܡ . ܡܐܠܘܢ ܕܝܢ̣ ܐܦܠܐ ܡܨܐ ܗܘܐ . ܟܠܗ ܓܝܪ ܬܡܢ ܐܝܬܘܗܝ ܗܘܐ ܒܬܪܥܝܬܗ ܉ ܘܠܐ ܡܟܝܠ ܥܠ ܐܪܥܐ ܣܒ̇ܪ ܗܘܐ ܕܥ̇ܡܪ . ܗ̣ܘܐ ܕܝܢ ܦܪܨܘܦܗ̣ ܐܝܟ ܦܪܨܘܦܐ ܕܡܠܐܝܟܐ . ܘܟܠܗ̇ ܕܡܘܬܗ ܐܚܪܬܐ ܐܝܬܝܗ̇ ܗܘܬ̣ ܡܢ ܗ̇ܝ ܐܢܫܝܬܐ . ܐܠܐ ܗܢܐ ܚܙܘܐ ܡ̇ܢ ܠܚܪܬܐ ܗ̣ܘܐ̣ ܒܬܪ ܙܒܢܐ ܣܓܝܐܐ . ܡܛܠ ܕܝܢ ܕܠܡܕܒܚܐ ܐܬܥ̇ܗܕܬ ܉ ܠܐ ܡ̇ܛܫܐ ܐܢܐ ܐܬܐ ܕܗ̣ܘܬ ܒܗ ܟܕ ܡܬܩ̇ܕܫ ܇ ܐܝܟ ܕܗ̣ܘ ܛܘܒܢܐ ܦܛܪܘܣ ܙܒ̈ܢܝܢ ܣܓܝ̈ܐܢ pb. 44 ܐܫܬ̇ܥܝ ܠܢ . ܟܕ ܫܢܝܘ ܓܝܪ ܡܢ ܒܬܪܟܝܢ ܒܙܒ̈ܢܐ ܕܡܪܕܘܬܐ ܟܠܩܝܕܘܢܝܬܐ : ܘܒܐܠܟܣܢܕܪܝܐ ܡܕܝܪܝܢ ܗܘܘ : ܬܡܢ ܥܒܕܘܗܝ ܠܗܢܐ ܡܕܒܚܐ ܩܕܝܫܐ . ܘܟܕ ܡܬ̇ܩܕܫ ܆ ܚ̣ܙܐ ܗ̣ܘ ܛܘܒܢܐ ܓܠܝܐܝܬ ܆ ܠܩܕܝܫܐ ܡܪܩܘܣ ܐܘܢܓܠܣܛܐ ܕܩܐ̇ܡ ܘܡ̇ܩܕܫ ܠܗ . ܘܡܛܠܗܕܐ ܬܕܡܪ̈ܬܐ ܕܐܝܟ ܗܠܝܢ ܘܚܝ̈ܠܐ ܣܓܝ̈ܐܐ ܘܐܣܘ̈ܬܐ ܒܐܝ̈ܕܘܗܝ ܫܡܠ̣ܝܬ̇ ܛܝܒܘܬܐ ܇ ܗܠܝܢ ܕܠܐ ܡ̣ܨܝܐ ܕܒܡܢܝܢܐ ܢܣܝܟ . ܘܡܛܠܬܗܝܢ ܘܠܐ ܚܝܠܐ ܐܝܬ ܠ̣ܢ ܘܠܐ ܙܒܢܐ ܕܒܐܝܕܐ ܒܐܝܕܐ ܢܐܡܪ . ܐܠܐ ܗܢܐ ܚܙܘܐ ܡ̇ܢ ܐܝܟ ܕܐܡ̇ܪܬ ܆ ܠܚܪܬܐ ܟܕ ܡܕܝܪܝܢ ܒܐܠܟܣܢܕܪܝܐ ܇ ܘܚܠܦ ܐܘܪܬܘܕܘܟܣܝܐ ܪܕܝܦܝܢ ܐܬܓܠܝ . ܚܢܢ ܕܝܢ ܟܕ ܫܘܘܕܝܢ ܡܫ̇ܡܠܝܢ ܚܢܢ ܆ ܢܦ̣ܢܐ ܠܐܝܟܐ ܕܢܦ̣ܩܢܢ ܡܢ ܬܫܥܝܬܢ . ܟܕ ܡ̇ܠܦܝܢ ܚܢܢ ܥܠܬܐ ܗ̇ܝ ܕܐܘܒ̣ܠܬ ܐܢܘܢ ܠܥܘܡܪܐ ܗ̇ܘ ܕܒܝܢܬ ܓܙܐ ܠܡܝܘܡܐ ܇ ܐܝܟܐ ܕܟܕ ܥܡ̣ܪܘ ܐܬܕܒ̣ܪܘ ܒܩܛܝܪܐ ܕܢܐܬܘܢ ܠܟܗܢܘܬܐ . ܗ̣ܝ ܗܟܝܠ ܡܕܝܢܬܐ ܩܕܝܫܬܐ ܐܘܪܫܠܡ ܆ ܟܕ ܗܟܢܐ ܩܒ̣ܠܬ̇ ܕܬܬ̣ܒܢܐ ܡܢܕܪܝܫ : ܡܢ ܩܘܣܛܢܛܝܢܘܣ ܡ̇ܠܟܐ ܟܪܝܣܛܝܢܐ : ܘܙܥܘܪܝܬ ܒܢ̈ܝ ܐܢܫܐ ܘܕܠܐ ܫܘܪܐ ܐܝܬܝܗ̇ ܗܘܬ ܥܕܟܝܠ ܒܫܘܪܝܐ : ܟܕ ܫܘܪܐ ܩܕܡܝܐ ܐܣܬ̣ܕܪ ܡܢ ܪ̈ܘܡܝܐ ܆ ܠܓܡܪ̣ ܩܠܝܠ ܒ̈ܬܐ ܘܥܡܘ̣̈ܐ ܐܝܬ ܗܘܐ ܒܗ̇ . ܟܕ ܒ̇ܥܝܢ ܗܟܝܠ ܗܠܝܢ ܪ̈ܝܫܝ ܟܗ̈ܢܐ ܘܐܦܝܣܩܘܦ̈ܐ ܕܗ̣ܘܘ ܒܬܪܟܝܢ ܒܐܘܪܫܠܡ : ܕܣܘܓܐܐ ܕܥܡܘܪ̈ܐ ܢܥ̣ܡܪܘܢ ܒܡܕܝܢܬܐ : ܘܣܘܓܐܐ ܕܒܢܝ̈ܢܐ ܢܬ̣ܒܢܘܢ ܆ ܝܗ̣ܒܘ ܫܘܠܛܢܐ ܠܟܠ ܕܨ̇ܒܐ ܘܡ̣ܨܐ ܆ ܕܒܐܝܕܐ ܕܗ̣ܝ ܡܢܬܐ ܕܡܕܝܢܬܐ : ܟܠ ܕܘܟܬܐ pb. 45 ܕܫܦܪܐ ܠܗ : ܢܲܣܒ ܡܓܢ ܕܠܐ ܛܝ̈ܡܐ̣ ܘܢܒ̣ܢܐ ܒܗ̇ ܡܥܡܪܐ . ܗܝܕܝܢ ܗܟܝܠ ܐܦ ܛܘܒܢܐ ܦܛܪܘܣ : ܠܥܠ ܠܘܬ ܨܗܝܘܢ ܩܕܝܫܬܐ ܆ ܒܗ̇ܘ ܕܡܬ̣ܩܪܐ ܡܓܕܠܐ ܕܕܘܝܕ ܢܒܢ̣ܐ ܓܒ̣ܐ ܠܗ ܕܘܟܬܐ ܆ ܘܒܢ̣ܐ ܒܗ̇ ܕܝܪܐ . ܗ̇ܝ ܕܐܦ ܗܫܐ ܥܕܟܝܠ ܡܬܩܪܝܐ ܕܐܝܒܪ̈ܝܐ . ܘܣܝ̣ܡܐ ܡܢ ܣܡܠܐ ܇ ܡܐ ܕܐ̇ܬܝܢ ܠܨܗܝܘܢ ܩܕܝܫܬܐ ܇ ܡܢ ܬܪܥܐ ܕܬܪ̈ܝܢ ܕܝܠܗ ܕܡܓܕܠܐ . ܘܒܗ̇ ܥܡ̇ܪ ܗܘܐ ܒܫ̣ܠܝܐ̣ ܥܡ ܝܘܚܢܢ ܒܪ ܫܠܝܘܬܗ . ܐܬܐ ܕܝܢ ܕܓ̣ܕܫܬ̇ ܬܡܢ . ܟܕ ܒ̇ܢܝܢ ܠܗ̇ ܠܕܘܟܬܐ̣ ܠܐ ܥ̇ܒܪ ܐܢܐ . ܐܝܬܝܗ̇ ܕܝܢ ܗܕܐ ܆ ܐܢܫ ܡܢ ܝܕܝ̈ܥܐ ܕܩܠܝܪܘܣ ܫܒܒܐ ܗܘܐ ܠܗܘܢ . ܗ̇ܘ ܕܐܦ ܗ̣ܘ ܟܕ ܫܩ̣ܠ ܕܘܟܬܐ ܇ ܥܒ̣ܕ ܒܢܝܢܐ ܬܡܢ . ܟܕ ܗ̣ܘܐ ܕܝܢ ܚܪܝܢܐ ܡܛܠ ܬܚܘܡܐ ܐܝܟܙܢܐ ܕܓܕ̇ܫܐ ܠܫܒ̈ܒܐ ܆ ܗ̣ܘ ܝܘܚܢܢ ܐܘܢܘܟܣܐ ܟܕ ܐܫܬ̣ܟܚ ܠܒܪ ܠܘܬ ܦܥ̈ܠܐ ܆ ܡܦܝ̣ܣ ܗܘܐ ܢܝ̣ܚܐܝܬ ܘܡܟܝܟܐܝܬ ܠܗ̇ܘ . ܕܐܝܟ ܗܢܐ ܐܝܬܘܗܝ ܗܘܐ ܥܝ̇ܕܗ . ܕܒܡܟܝܟܘܬܗ ܕܡܘܫܐ ܡܬܕܡܐ ܗܘܐ . ܗ̇ܘ ܕܝܢ ܕܡܲܥܘܠ ܗܘܐ ܆ ܐܝܟ ܗ̇ܘ ܕܩܫ̈ܝܬܐ ܚ̣ܫ ܆ ܥܠ ܕܣܟ ܐܡ̣ܪ ܠܩܘܒܠܗ . ܫ̇ܩܦܗ ܥܠ ܦܟܗ ܚܲܝܠܬܢܐܝܬ ܠܗ ܠܛܘܒܢܐ . ܟܕ ܐܬܕܡܝ ܠܡܫܡܫܢܗ ܕܩܝܦܐ . ܗ̣ܘ ܕܝܢ ܟܕ ܒܠ̣ܥ̣ ܘܣ̇ܓܝ ܟܐ̣ܒ ܠܗ ܆ ܟܕ ܡܕܡ ܣܟ ܠܐ ܦܲܢܝ : ܐܠܐ ܕܫܒ̣ܩ ܠܦܥ̈ܠܐ ܘܠܗ̇ܘ ܟܕ ܡܠܐ ܚܡ̣ܬܐ : ܥ̣ܠ ܠܘܬ ܐܒ̇ܐ ܦܛܪܘܣ ܠܓܘ ܆ ܟܕ ܠܦܟܗ ܠܒܝ̣ܟ ܒܐܝܕܗ ܘܡܒ̇ܓܢ . ܐܝܬܝܗ̇ ܗܘܬ ܕܟܐܒܐ ܗ̇ܝ ܡܚ̣ܘܬܐ . ܟܕ ܣܡ̣ܘ ܕܝܢ ܬܪ̈ܝܗܘܢ ܒܘܪܟܐ ܆ ܩܘܒ̇ܠ ܛܝܒܘܬܐ ܡ̇ܘܕܝܢ ܗܘܘ ܠܡܪܢ ܇ ܗ̇ܘ ܕܐܫ̣ܘܝ ܐܢܘܢ ܠܫܘܬܦܘܬܐ ܕܫܘ̈ܩܦܘ . ܘܟܕ ܡܕܡ ܠܐ ܐܡ̣ܪ ܠܘܬ ܗ̇ܘ : ܘܗܠܝܢ ܕܒ̇ܢܝܢ ܥܠ̣ܘ ܡܢ pb. 46 ܥܒ̇ܕܗܘܢ ܆ ܐܬܛ̣ܝܒܘ ܕܢܫ̇ܢܘܢ ܘܢܐܙܠܘܢ ܡܢ ܗ̇ܝ ܕܘܟܬܐ . ܘܠܨܦܪܗ ܕܝܘܡܐ ܐܚܪܢܐ̣ ܗ̇ܘ ܣܦܝܦܐ ܐܬܩ̣ܒܪ ܡܝ̣ܬܐ ܆ ܟܕ ܠܝܬ ܗܘܐ ܠܗ ܩܕܡ ܗܟܢ ܡܕܡ ܕܒܝ̣ܫ . ܐܝܟܢܐ ܕܬܬܝ̣ܕܥ ܗܕܐ ܠܟܠܗܘܢ ܥ̇ܡܘܪ̈ܝܗ̇ ܕܐܘܪܫܠܡ ܆ ܕܡܛܠ ܨܥܪܐ ܕܗ̣ܘܐ ܠܗܠܝܢ ܩܕܝ̈ܫܐ ܆ ܗ̣ܘ ܕܝ̇ܢܐ ܐܠܗܐ̣ ܠܐ ܐܓ̣ܪ ܪܘܚܗ . ܗ̇ܘ ܕܒܟܠܙܒܢ ܡܥ̇ܕܪ ܗܘܐ ܠܗܘܢ . ܟܕ ܩܘܝܘ ܗܟܝܠ ܬܪ̈ܝܗܘܢ ܒܠܚܘܕܝܗܘܢ ܒܗ̇ܝ ܕܘܟܬܐ : ܘܐܝܬ ܗܘܐ ܠܗܘܢ ܥܕܟܝܠ ܟܣܦܐ ܕܦܫ̣ ܠܗܘܢ : ܡܢ ܗ̇ܘ ܕܐܫܟ̣ܚܘ ܕܟܕ ܢ̇ܦܩܝܢ ܢܣ̣ܒܘܢ . ܟܕ ܡܢ ܟܕܘ ܣܘܓܐܣ ܒܟܠ ܕܘܟ ܠܕܝܪ̈ܝܐ ܩܕܝܫ̈ܐ ܘܠܡܣܟ̈ܢܐ ܦܲܠܓܘ . ܐܬܚ̇ܫܒܘ ܕܒܗ̇ܘ ܕܦ̣ܫ̣ ܬܐܓܘܪܬܐ ܛ̇ܒܬܐ ܢܬܬ̇ܓܪܘܢ . ܘܠܐܝܟܣܢܝ̈ܐ ܘܠܡܣܟ̈ܢܐ ܕܡܢ ܟܠܕܘܟ ܐ̇ܬܝܢ ܠܣܓܕܬܐ ܕܕܘܟܝ̈ܬܐ ܩܕܝ̈ܫܬܐ ܆ ܢܩ̇ܒܠܘܢ ܘܢܢܝܚ̣ܘܢ . ܟܕ ܣܡ̣ܘ ܗܟܝܠ ܚܫ̈ܚܬܐ ܣ̇ܦܩܐܝܬ ܆ ܡܩ̇ܒܠܝܢ ܗܘܘ ܐܝܟܣ̈ܢܝܐ ܐܒܪܗܡܐܝܬ : ܗܠܝܢ ܐܝܟܣ̈ܢܝܐ ܘܬܘ̈ܬܒܐ . ܘܕܠܐ ܡܢ̇ܣܝܢ ܠܓܡܪ ܒܬܫ̈ܡܫܬܐ ܕܐܝܟ ܗܠܝܢ . ܐܝܟܢܐ ܕܬܓ̣ܕܫ ܙܒܢ̈ܝܢ ܣܓܝ̈ܐܢ . ܕܐܦ ܥܣܪ̈ܐ ܦܬܘܪ̈ܐ ܒܚܕ ܝܘܡܐ ܢܗܘܐ ܐܝܬ ܠܗܘܢ . ܘܝܬܝܪܐܝܬ ܒܥܐܕ̈ܐ ܝܕܝܥ̈ܐ . ܘܟܕ ܕܐܝܟ ܗܟܢ ܐܝܬܝܗܘܢ ܆ ܗ̣ܢܘܢ ܒܠܚܘܕܝܗܘܢ ܡܫ̇ܡܫܝܢ ܗܘܘ ܠܗܘܢ . ܟܕ ܒܘ̈ܬܐ ܢ̇ܦܩܝܢ ܗܘܘ ܗ̣ܢܘܢ . ܙܟ̇ܝܐ ܗܘܬ ܓܝܪ ܠܡܚ̣ܝܠܘܬܐ ܕܟܝܢܐ ܚܘܝܚܘܬܐ ܕܢܦܫܐ . ܘܚܘܒܐ ܕܡܫܝܚܐ ܕܡܢܗ ܡܬܚ̇ܝܠܝܢ ܗܘܘ . ܘܡܬܒ̇ܝܐܝܢ ܗܘܘ ܒܬܕܡܘܪܬܐ . ܘܒܕܓܘܢ ܒܙܒܢ ܟܕ ܟܢ̣ܫܐ ܕܐܝܟܣ̈ܢܝܐ ܐܬܟ̇ܢܫܘ ܠܘܬܗܘܢ ܆ ܚܣ̣ܪ ܠܗܘܢ ܣܘܢܩܢܐ . ܘܟܕ ܙܲܒܢܐ ܐܠܝ̣ܨ ܗܘܐ ܆ ܒܟܪܝܘܬܐ ܗ̣ܘܘ . ܒܠܒܗܘܢ ܪܐܙܢܐܝܬ ܡ̇ܙܥܩܝܢ ܗܘܘ ܠܘܬ ܐܠܗܐ ܆ ܟܕ ܡܬܢ̇ܟܦܝܢ ܗܘܘ ܡܢ ܫܚܩܐ ܕܫ̇ܚܩܝܢ ܗܘܘ ܐܝܟܣ̈ܢܝܐ . ܟܕ ܥܠ̣ܘ ܕܝܢ ܠܐܦܘܬܝܩܐ ܕܢܥ̇ܩܒܘܢ : ܕܕܠܡܐ ܡܕܡ ܫܪܟܢܐ ܡܢ ܚܫܚܬܐ ܐܬܛܥ̣ܝ ܘܦ̣ܫ : pb. 47 ܟܠܗܘܢ ܡܐܢ̈ܐ ܕܡܠܹܐ ܟܠܚܕ ܡܢܗܘܢ ܐܫܬ̣ܟܚ̣ ܐܕܫܐ ܗ̇ܘ ܕܡܢܩܕܝܡ ܐܝܬܘܗܝ ܗܘܐ ܕܝܠܗ . ܟܕ ܕܝܢ ܙܲܒܢܐ ܣܓܝܐܐ ܫܲܡܠܝܘ ܆ ܟܕ ܗܟܢܐ ܡܩ̇ܒܠܝܢ ܗܘܘ ܐܝܟܣܢܝ̈ܐ ܆ ܠܚܪܬܐ ܡܠ̣ܟ ܐܢܘܢ ܩܕܝܫܐ ܙܝܢܘܢ ܝܚܝܕܝܐ ܘܢܒܝܐ . ܗ̇ܘ ܕܐܝܬܘܗܝ ܗܘܐ ܬܠܡܝܕܐ ܕܪܒܐ ܣܝܠܘܢܐ . ܗ̇ܘ ܕܐܦ ܒܟܠܕܘܟ ܛܒܝ̣ܒ ܗܘܐ . ܕܬܘܒ ܢ̣ܥܠܘܢ ܠܥܘܡܪܐ ܆ ܘܝܬܝܪ ܢܬܕܪܫܘܢ ܒܝܕ ܫܘܥܒ̇ܕܐ ܘܡܟܝܟܘܬܐ : ܟܕ ܐܡ̇ܪ ܠܗܘܢ . ܕܗܫܐ ܕܥ̣ܒܕܬܘܢ ܩܘܒ̇ܠܐ ܕܐܝܟܣ̈ܢܝܐ ܆ ܬ̇ܘ ܡܟܝܠ ܦܠ̣ܘܚܘ ܕܝܪܝܘܬܐ . ܟܕ ܡܬܪܕܝܢ ܐܢܬܘܢ ܕܝܢ ܒܥܘܡܪܐ . ܗܕܐ ܓܝܪ ܐܝܬܝܗ̇ ܕܝܬܝܪ ܡܘܬܪܐ . ܠܗܠܝܢ ܕܥܕܟܝܠ ܛܠܝ̈ܐ ܐܝܬܝܗܘܢ ܒܩܘܡܬܐ . ܟܕ ܥܠ̣ܘ ܗܟܝܠ ܠܚܕ ܡܢ ܥܘܡܪ̈ܐ ܩܕܝܫ̈ܐ̣ ܒܟܠܗ̇ ܡܫܬ̇ܡܥܢܘܬܐ ܘܫܘܥܒܕܐ ܘܢܙܝܪܘܬܐ ܡܕܒܪܝܢ ܗܘܘ ܢܦܫܗܘܢ ܆ ܐܝܟܢܐ ܕܐ̇ܟܠܩܪܨܐ ܟܕ ܠܐ ܣ̇ܝܒܪ ܠܚܬܝܬܘܬܐ ܕܥ̇ܢܘܝܘܬܗܘܢ ܆ ܐܬܛܲܟܢ ܕܢܲܚܬ ܐܢܘܢ ܡܢ ܙܢ̣ܐ ܕܥܢܘܝܘܬܗܘܢ ܘܕܚܘܝܚܘܬܗܘܢ . ܟܕ ܡܬܦܲܪܣ ܠܗܘܢ ܢܣܝܘ̈ܢܐ ܡܦܬ̈ܟܐ . ܐܦ ܕܝܢ ܒܚܕ ܡܢ ܝܘ̈ܡܬܐ . ܟܕ ܩ̇ܐܡ ܒܓܘܕܐ ܘܡܙܲܡܪ ܥܡ ܐܚ̈ܐ ܐܒ̇ܐ ܦܛܪܘܣ ܆ ܚܲܘܝ ܠܗ ܩܕܡܘܗܝ ܐܢܬܬܐ ܕܫܠܝ̣ܚܐ̣ ܘܣ̇ܓܝ ܦܐܝܐ . ܗ̣ܘ ܕܝܢ ܟܕ ܒܠܚܘܕܘܗܝ ܚ̣ܙܐ ܠܦܢܛܣܝܐ : ܘܠܗ̇ ܠܚܙܬܐ ܛܲܐܡܘܬܐ ܚܫ̣ܒ ܆ ܚ̇ܦܝ ܐܦܘ̈ܗܝ . ܟܕ ܠܟ̣ܐ ܘܠܟ̣ܐ ܡܬܗ̇ܦܟ ܗܘܐ . ܟܕ ܡܬܕܡܪܝܢ ܕܝܢ ܐܚ̈ܐ ܘܡܬܦ̇ܫܟܝܢ ܕܡܢܐ ܗܝ ܟܝ ܐܝܬܝܗ̇ ܥ̣ܠܬܐ ܆ ܩܥ̣ܐ ܒܩܠܐ ܪܡܐ ܟܕ ܐܡ̇ܪ . ܡܪܢ ܝܫܘܥ̣ ܐܪܝ̣ܡ ܡܢ ܩܕܡ ܥܝܢ̈ܝ ܆ ܗܕܐ ܕܡܘ̣ܬܐ ܫܟܝܪܬܐ ܘܛ̇ܢܦܬܐ . ܘܢܕܝܕܘܬܐ ܕܗܕܐ ܦܐܢܛܣܝܐ ܆ ܘܫܒܘܩܝܢܝ ܠܘܬ ܢܦܫܝ . ܟܕ ܫܡ̣ܥ ܕܝܢ ܗ̣ܘ ܒܝ̣ܫܐ ܫܡܗ ܕܦܪܘܩܢ ܆ ܡܚܕܐ ܠܐ ܡܬܚܙܝܢܐ ܗ̣ܘܐ . ܟܕ ܥܒ̣ܕܘ ܕܝܢ ܙܲܒܢܐ ܒܥܘܡܪܐ ܐܝܟ ܡܠ̣ܟܐ ܕܩܕܝܫܐ ܙܝܢܘܢ ܆ ܘܬܘܒ ܒܝܕ ܝܕܥܬܗ ܦܢ̣ܘ pb. 48 ܠܕܝܪܗܘܢ ܇ ܘܒܡܕܝܢܬܐ ܩܕܝܫܬܐ ܒܫܲܠܝܘܬܐ ܥ̇ܡܪܝܢ ܗܘܘ . ܟܕ ܠܐ ܡܟܝܠ ܡ̇ܢ ܒܗ̇ ܒܕܡܘܬܐ ܡܩ̇ܒܠܝܢ ܗܘܘ ܐܝܟܣܢ̈ܝܐ . ܐܘܦ̣ܝ ܗܘܐ ܠܗ ܓܝܪ ܗ̇ܘ ܟܣܦܐ̣ ܟܕ ܫܦܝܪ ܐܬܦܲܪܢܣ . ܒܥ̇ܢܘܝܘܬܐ ܕܝܢ ܪܒܬܐ ܘܒܕܘܒܪ̈ܐ ܩܫܝ̈ܐ ܇ ܗ̣ܢܘܢ ܠܗܘܢ ܫܚܩܢܢ ܗܘܘ . ܐܠܐ ܠܐ ܐܫܬ̣ܒܩ ܕܣ̇ܓܝ ܙܲܒܢܐ ܬ̇ܡܢ ܥܘܡܪܗܘܢ ܢܗܘܐ . ܐܘܕܘܩܝܐ ܡܲܠܟܬܐ ܗ̇ܝ ܕܐܝܬܝܗ̇ ܗܘܬ ܐܢܬܬܗ ܕܡܲܠܟܐ ܡܗܝܡܢܐ ܬܐܘܕܘܣܝܘܣ ܙܥܘܪܐ : ܟܕ ܛܢ̣ܢܐ ܫܩ̣ܠܬ̇ ܕܡܐܠܢܝܐ ܗ̇ܝ ܕܩܲܕܡܬ̇ ܐܬܐ̇ܡܪܬ̇ ܗܘܬ ܡܢܢ ܆ ܐܬܪܓ̣ܪܓܬ̇ ܐܦ ܗ̣ܝ ܠܫܲܠܝܘܬܐ ܘܠܥܡܘܪܝܐ ܕܒܡܕܝܢܬܐ ܩܕܝܫܬܐ . ܐܝܟ ܡ̇ܢ ܕܬܗܘܐ ܩܲܪܝܒܐ ܆ ܕܗ̣ܝ ܒܩܢܘܡܗ̇ ܬܗܘܐ ܣ̇ܓܕܐ ܠܚܫ̈ܐ ܦܪ̈ܘܩܝܐ ܕܚܠܦܝܢ ܇ ܕܡܫܝܚܐ ܡܲܠܟܐ ܕܬܫܒܘܚܬܐ . ܟܕ ܕܝܢ ܡܲܠܟܐܝܬ ܡܙܕܝܚܐ : ܒܝܕ ܟܠܗܝܢ ܡܕܝܢ̈ܬܐ ܥܒ̣ܕܬ̇ ܐܘܪܚܐ ܆ ܘܠܡܕܝܢܬܐ ܩܕܝܫܬܐ ܗ̇ܝ ܕܪܐܓ̇ܐ ܗܘܬ ܐܬ̣ܬ̇ ܆ ܘܠܣܓܕܬܐ ܐܫܬ̣ܘܝܬ̇ . ܟܕ ܝܠܦ̣ܬ̇ ܕܝܢ ܕܐܒܐ ܦܛܪܘܣ ܬ̇ܡܢ ܥ̇ܡܪ ܆ ܒܥ̣ܬ̇ ܕܬܚ̣ܙܝܘܗܝ ܒܝܨܝܦܘܬܐ . ܐܝܟ ܡܪܒܝܢܬܗ ܕܒܪܚܡ̣ܬ̇ ܚܘܒܐ ܗܘ̣ܬ ܠܗ ܐܡܐ ܒܦܘܠܘܛܝܢ . ܗ̣ܘ ܕܝܢ ܩܕܡܝܐܝܬ . ܡܦܝ̣ܣ ܗܘܐ ܕܢܫܬ̣ܒܩ ܆ ܕܡܢ ܩܠܝܬܗ ܠܐ ܢܦ̣ܘܩ . ܡܛܠ ܕܢܣܝܘܢܐ ܕܐ̇ܢ ܗܘܐ . ܟܕ ܕܝܢ ܗ̇ܝ ܟܲܬܪܬ̇ ܟܕ ܐܡ̇ܪܐ : ܕܐܢ ܠܐ ܒ̇ܥܐ ܗ̣ܘ ܕܢܐ̣ܬܐ ܨܐܝܕܝܗ̇ : ܗ̣ܝ ܡܢܟܠܦܪܘܣ ܐܬ̇ܝܐ ܠܘܬܗ : ܟܕ ܥܬܝܕܐ ܕܡܥܒܪܬܐ ܡܢ ܬܡܢ ܬܥ̣ܒܕ ܠܘܬ ܨܗܝܘܢ ܩܕܝܫܬܐ . ܟܕ ܕܚ̣ܠ ܡܢ ܝܘܩܪ̈ܐ ܘܡܢ ܚܣܡܐ ܕܒܢܝ̈ܢܫܐ ܆ ܢܦ̣ܩ ܚܕܐ ܙܒܢ ܘܡܠܠ ܥܡܗ̇ . ܘܟܕ ܐܬܒܲܢܝܬ̇ ܒܗ ܡܛܠ ܢܝ̣ܚܘܬܗ ܣܓܝܐܬܐ : ܘܡܟܝܟܘܬܗ ܘܢܟܦܘܬܗ ܘܐܦ ܒܚܟܡܬܗ ܆ ܫܡ̣ܥ ܡܢܗ̇ ܆ ܕܛܘܒܝܟ ܒܪܝ ܆ ܡܛܠ ܕܛ̇ܒܬܐ pb. 49 ܓܒ̣ܬ ܠܟ . ܐܬܕܟܪܝܢܝ ܒܨܠܘ̈ܬܟ ܩܕܝܫ̈ܬܐ . ܗ̣ܘ ܕܝܢ ܥܢ̣ܐ ܘܐܡ̣ܪ ܠܗ̇ . ܐ̇ܝܕܐ ܦܪܪܝܣܝܐ ܐܝܬ ܠܗ ܠܚܛܝܐ̇ ܕܢܨ̇ܠܐ . ܗ̣ܝ ܕܝܢ ܐܡ̣ܪܬ̇ ܠܗ . ܚܛܗ̈ܝܟ̣ ܥܠ ܪܝܫܝ ܒܪܝ . ܘܗܟܢܐ ܟܕ ܦܢ̣ܐ ܠܩܠܝܬܗ ܒܫܠ̣ܝܐ ܐܝܬܘܗܝ ܗܘܐ . ܟܕ ܕܝܢ ܬܘܒ ܟܲܬܪܬ̇ ܟܕ ܡܬܝܐܝܒܐ ܕܬܐܬܐ ܠܘܬܗ ܆ ܡܚܕܐ ܪܗ̣ܛ ܠܘܬ ܩܕܝܫܐ ܙܝܢܘܢ ܢܒܝܐ ܗ̇ܘ ܕܩ̇ܕܝܡ ܐܡ̣ܝܪ . ܘܐܝܟ ܕܐܝܬ ܗܘܐ ܠܗ ܥܝ̇ܕܐ̣ ܓܠ̣ܐ ܠܗ ܚܘܫܒܘܗ̈ܝ . ܒܟܠ ܙܒܢ ܓܝܪ ܥܡܗ ܡܬܕܪܫ ܗܘܐ . ܫܡ̣ܥ ܡܢܗ ܆ ܫܲܘܙܒ̣ ܫ̇ܘܙܒ ܢܦܫܟ . ܗܟܢܐ ܗܟܝܠ ܟܕ ܐܬܬܦܝ̣ܣ ܠܡ̣ܠܟܗ . ܟܕ ܫܒ̣ܩ ܠܐܘܪܫܠܡ ܡܕܝܢܬܐ ܩܕܝܫܬܐ : ܘܕܝܪܗ ܫܒܩܗ̇ ܠܐܢܫ̈ܝܢ ܕܐܦ ܗ̣ܢܘܢ ܫܠܚ̣ܘ ܠܥܠܡܐ ܆ ܐܬ̣ܐ ܥܡ̣ܪ ܒܟܢܘܫܝܐ ܆ ܕܐܝܬ ܒܝܢ̈ܬ ܓܙܐ ܠܡܕܝܢܬܐ ܙܥܘܪܬܐ ܕܡܬܩܲܪܝܐ ܡܝܘܡܐ . ܕܡܠܹܐ ܗܘܐ ܒܗ̇ܘ ܙܲܒܢܐ ܆ ܣܓܝ̈ܐܐ ܓܒܪ̈ܐ ܩܕܝܫ̈ܐ ܕܝܪ̈ܝܐ̣ ܛܥܝ̣̈ܢܝ ܨܠܝܒܗܘܢ . ܐܝܬܝܗ̇ ܗܘܬ ܕܝܢ ܗ̣ܝ ܡܕܒܪܢܘܬܐ ܕܫܘܢܝܗ ܕܠܗ̇ܘ ܐܬܪܐ ܆ ܕܝܨܝܦܘܬܐ ܐܠܗܝܬܐ . ܕܐܠܗܐ ܗ̇ܘ ܚܟܝܡ ܒܟܠ ܘܝ̇ܨܘܦܐ ܕܢܦܫ̈ܬܢ . ܕܩܲܕܕܡ ܛܲܝܒ ܠܗ̇ܝ ܡܕܝܢܬܐ ܕܥܠ ܣܦܪ ܝܲܡܐ ܘܣ̇ܓܝ ܟܪܝܣܛܝܢܝܐ . ܪܝܫ ܟܗ̈ܢܐ ܘܐܦܝܣܩܘܦܐ ܕܫ̇ܘܐ ܠܗ̇ ܆ ܒܙܲܒܢܐ̣ ܝܬܝܪܐܝܬ ܕܡܪܕܘܬܐ . ܕܣܢ̣ܝܩ ܥܠ ܓܒܪܐ ܕܕܐܝܟ ܗܢܐ . ܡܥܕܪܢܐ ܕܕܚܠܲܬ ܐܠܗܐ . ܘܟ̇ܪܘܙܐ ܐܝܟܚܕܐ ܘܢ̇ܛܘܪܐ ܕܗܝܡܢܘܬܐ ܬܪܝ̣ܨܬ̇ ܫܘܒܚܐ . ܘܐܝܙܓܕܐ ܕܚܠܦ ܢܦܫ̈ܬܢ . ܕܐܝܬ ܠܗ ܦܐܪܪܝܣܝܐ ܣܓܝܐܬܐ ܠܘܬ ܡܪܢ . ܕܢܚ̇ܣܐ ܥܠ ܚܛܗ̈ܐ ܕܥܡܐ ܐܝܟ ܕܟܬܝ̣ܒ . ܘܕܡܹܨܐ ܕܢܚ̣ܫ ܚܠܦ ܡܚܝܠܘܬܢ . ܒܝܕ ܗ̇ܝ ܕܒܟܠܙܒܢ ܡܬܟ̇ܫܦ ܚܠܦܝܢ . ܟܕ ܗܟܢܐ ܗܟܝܠ pb. 50 ܒܗܢܐ ܟܢܘ̣ܫܝܐ ܥ̇ܡܪ ܗܘܐ ܆ ܐܡܝܢܐܝܬ ܐ̇ܬܐ ܗܘܐ ܥܡ ܝܘܚܢܢ ܒܪ ܩܠܝܬܗ ܠܘܬ ܙܝܢܘܢ ܩܕܝܫܐ ܇ ܕܒܗ̇ܘ ܙܒܢܐ ܥ̇ܡܪ ܗܘܐ ܒܟܦܪ ܣܥܪܬܐ ܩܪܝܬܐ . ܥܠ ܚܡܫܬܥܣܪ̈ ܡܝ̈ܠܐ ܡܢ ܓܙܐ . ܘܟܠܗܘܢ ܚܘܫܒ̈ܘܗܝ ܥܡܗ ܡܕܪܫ ܗܘܐ . ܘܬܘܒ ܝܬܝܪ ܚܡܝܡܐܝܬ ܡܬ̇ܪܨ ܗܘܐ ܐܘܪܚܐ ܕܡܝܬܪܘܬܐ ܕܒܐܠܗܐ . ܣ̇ܓܝ ܐܬܪܚ̣ܡ ܗܘܐ ܡܢܗ ܆ ܘܡܢ ܛܝܒܘܬܗ ܢ̇ܣܒ ܗܘܐ . ܡܫܬ̇ܥܐ ܗܘܐ ܗܟܝܠ ܗ̣ܘ ܛܘܒܢܐ . ܕܒܙܒܢ ܟܕ ܐ̇ܬܝܬ ܠܘܬܗ ܆ ܩ̣ܡ ܗܘܐ ܗ̣ܘ ܩܕܝܫܐ ܙܝܢܘܢ ܠܨܠܘܬܐ . ܘܟܕ ܐܬܦ̣ܢܝ ܠܘܬܝ ܆ ܐܡ̣ܪ ܠܝ̣ ܨܲܠܐ . ܘܟܕ ܐ̇ܢܐ ܫܲܬܝܩ ܐܢ̣ܐ ܆ ܬܘܒ ܐܬܦ̣ܢܝ ܘܐܡ̣ܪ ܠܝ̣ ܨ̣ܠܐ . ܘܙܒܢ̈ܬܐ ܕܬܠ̈ܬ ܒܗ̇ ܒܕܡܘܬܐ . ܟܕ ܕܝܢ ܐ̇ܬܕܡܪܬ ܘܪܬܚ̣ܬ ܒܗ̣ ܐܡ̇ܪܬ ܠܗ . ܫܒ̣ܘܩ ܠܝ ܡܪܝ ܆ ܐܒ̇ܐ . ܠܐ ܝ̇ܕܥ ܐܢܬ ܕܥܠܡܝܐ ܐ̇ܝܬܝ ܘܚܛܝܐ ܆ ܘܐܡ̣ܪ . ܐܝܢ . ܐܝܢ . ܫܒܘ̣ܩ ܠܝ . ܘܟܕ ܥܒ̣ܕ ܨܠܘܬܐ̣ ܝܬ̣ܒ . ܘܡܢ ܒܬܪ ܫܒ̈ܥܐ ܝܘܡ̈ܝܢ ܆ ܗ̣ܘܬ ܗܘܬ ܟܝܪܛܘܢܝܐ ܕܝܠܗ . ܘܒܐܝܢܐ ܙܢܐ . ܙܕ̇ܩ ܓܝܪ ܕܐܦܠܐ ܗܕܐ ܒܫ̣ܬܩܐ ܢܥܒ̣ܪ . ܟܕ ܥܕܟܝܠ ܥ̇ܡܪ ܗܘܐ ܗ̣ܘ ܒܡܕܝܢܬܐ ܩܕܝܫܬܐ : ܘܙܒ̈ܢܝܢ ܣܓܝ̈ܐܢ ܣܥ̣ܐ ܝܘܒܝܢܠܐܝܘܣ . ܗ̇ܘ ܕܗ̇ܝܕܝܢ ܐܦܝܣ ܐܝܬ̇ ܗܘܐ ܠܗ : ܕܟܝܪܘܛܘܢܝܣܐ ܢܥܒ̣ܕܝܘܗܝ : ܠܐ ܐܬܡ̣ܨܝ . ܟܕ ܐܠܗܐ ܡܣ̇ܬܪ ܗܘܐ ܠܗ . ܘܗܢܐ ܟܠܗ̣ ܟܕ ܟܢ̣ܫܐ ܡܫܬ̇ܡܠܐ ܗܘܐ ܒܨܗܝܘܢ ܩܕܝܫܬܐ . ܣܥ̣ܐ ܝܘܒܝܢܠܐܝܘܣ ܕܢܫܕܪ ܐܢܫ̈ܝܢ ܝܨ̈ܝܦܐ ܘܢܚ̣ܛܦܘܢܝܗܝ ܡܢ ܩܠܝܬܗ ܕܩܪܝܒܐ ܗܘܬ ܠܬ̇ܡܢ . ܘܟܕ ܥܬܝܕܝܢ ܗܘܘ ܕܢܐ̣ܬܘܢ ܆ ܐܬܚ̣ܙܝ ܠܗ ܡܠܐܝܟܐ ܘܐܡ̣ܪ ܠܗ . ܗܐ ܕܢܣ̣ܒܘܢܟ ܠܟܝܪܘܛܘܢܝܐ ܐ̇ܬܝܢ ܆ ܐܠܐ ܩܘܡ ܥܪܘ̣ܩ ܡܢ ܗܪܟܐ . ܘܟܕ ܗܟܢܐ ܥ̣ܪܩ ܆ ܝܬܝܪ ܝܨܝܦܐܝܬ ܢ̇ܛܪ ܗܘܐ ܢܦܫܗ . ܟܕ ܗܟܝܠ ܥܡ̣ܪ ܒܐܬܪܐ ܕܡܝܘܡܐ . ܐܦܝܣܩܘܦܐ pb. 51 ܐܝܬܘܗܝ ܗܘܐ ܗ̇ܝܕܝܢ ܕܗ̇ܝ ܕܘܟܬܐ ܦܘܠܘܣ ܒܪ ܐܚܘܗܝ ܕܝܘܒܝܢܠܐܝܘܣ . ܫܠܚ ܠܗ ܕܒܫܘܪܝܐ ܕܥܡܘܪܝܗ ܕܬܡܢ ܆ ܡܠܬܐ ܝܗ̣ܒ ܗܘܐ ܠܗ ܗ̣ܘ ܦܘܠܘܣ ܠܛܘܒܢܐ ܦܛܪܘܣ . ܕܬܒܥܗ ܗܘܐ ܕܠܐ ܢܣ̣ܝܡ ܥܠܘܗܝ ܐܝ̣ܕܐ . ܟܕ ܗܘܬ ܣܘܢܢܘܕܘܣ ܕܐܦܝܣ̈ܩܘܦܐ ܣܓ̈ܝܐܐ : ܒܕܘܟܪܢܐ ܕܒܩܛܘܪ ܣܗܕܐ ܫܦܝܪ ܙܟܘܬܐ ܆ ܠܚܕ ܡܢ ܗ̇ܢܘܢ ܓܠ̣ܐ ܪܐܙܐ . ܘܡܲܦܝܣ ܠܗ ܕܟܝܪܘܛܘܢܝܐ ܢܥܒ̣ܕ . ܗ̣ܘ ܕܝܢ ܟܕ ܢܣ̣ܒ ܥܡܗ ܡܥܕܪܢܐ ܠܛܘܒܢܐ ܐܝܪܝܢܝܘܢ ܪܝܫܕܝܪܐ ܗ̇ܘ ܕܥܘܡܪܐ : ܕܐܝܬܘܗܝ ܗܘܐ ܒܪ ܥܢܝ̣ܢܐ ܘܫܒܒܐ ܘܟܚܝܕܐ ܕܗܠܝܢ ܩܕܝܫ̈ܐ : ܒܝܕ ܗܢܐ̇ ܒܠܐ ܡ̇ܣܒܪܢܘܬܐ ܢܦ̣ܠ ܡܢܫ̣ܠܝ ܆ ܘܟܝܪ̈ܛܘܢܝܣܐ ܥܒ̣ܕ ܩܫ̈ܝܫܐ ܠܬܪ̈ܝܗܘܢ ܆ ܥܡ ܩܛܝܪܐ ܣܓܝܐܐ ܘܥܨܝܢܘܬܐ . ܗ̇ܝܕܝܢ ܟܕ ܐܬܥ̣ܗܕ ܦܛܪܘܣ ܆ ܐܣܬ̇ܟܠ ܠܩܕܝܡܘܬ ܝܕܥ̣ܬܐ ܘܢܒܝܘܬܐ ܕܩܕܝܫܐ ܙܝܢܘܢ . ܒܪܡ ܘܟܕ ܗܟܢܐ ܩܲܒܠ ܣܝ̇ܡ ܐܝ̣ܕܐ ܆ ܫܒ̈ܥ ܫ̈ܢܝܢ ܟܲܬܪ ܟܕ ܠܐ ܨ̇ܒܐ ܕܢܬܚ̇ܫܒ ܒܬܫܡܫܬܐ ܟܗܢܝܬܐ . ܥܕܡܐ ܕܐܦ ܠܐܝܩܪܐ ܕܐܦܝܣܩܘܦܘܬܐ ܐܫ̣ܬܘܝ ܆ ܒܙܒܢܐ ܕܡܪܕܘܬܐ ܘܕܥ̣ܒܘܪܝܐ ܕܒܟܠܩܝܕܘܢܐ . ܟܕ ܓܝܪ ܐܣܬ̇ܒܪ ܒܟܠܕܘܟ ܟܦܘܪܝܐ ܕܒܟܬܒܐ : ܕܟܠܗܘܢ ܗܠܝܢ ܐܦܝܣܩܘ̈ܦܐ ܡܪ̈ܘܕܐ : ܘܫܘܪܪܐ ܕܛܘܡܣܐ ܪܫܝܥܐ ܕܠܐܘܢ : ܘܚܘܕܬܐ ܕܝܘܠܦ̈ܢܐ ܥܢ̈ܬܐ ܕܢܣܛܘܪܝܘܣ : ܕܕܝܘܣܩܘܪܘܣ ܡ̇ܢ ܪܝܫ ܐܦܝܣܩܘ̈ܦܐ ܕܐܓܘܦܛܘܣ . ܘܛܲܢܢܐ ܕܫܪܪܐ ܘܡܬܟܬܫܢܐ ܕܚܠܦ ܕܚܠ̣ܬ̇ ܐܠܗܐ ܆ ܐܫ̣ܬܕܝ ܠܐܝܟܣܘܪܝܐ . ܥܕ ܠܐ ܨܒ̣ܐ ܕܢܫ̣ܠܡ ܠܪܘܫܥܐ . ܬܐܘܕܘܪܝܛܘܣ ܕܝܢ ܘܝܗ̣ܝܒܐ : ܗ̇ܢܘܢ ܕܡܢܗܘܢ ܕܗܠܝܢ ܕܗܐ ܡܢ ܟܕܘ . ܥܒ̣ܝܕܐ ܗܘܬ ܩܐܬܪܣܝܣ ܕܝܠܗܘܢ . ܘܡ̇ܚܪܡܝܢ ܡܛܠ ܓܠܝܘܬܐ ܕܪܘܫܥܗ ܆ ܕܠܐ ܕܝܢܐ ܐܬܩܒܠܘ . ܘܦܘܠܘܝܢܘܣ ܗ̇ܘ ܕܗ̣ܘܐ ܐܦܝܣ ܕܩܘܢܣܛܢܛܝܢܘܦܘܠ . ܕܡܛܠܬܗ̇ ܕܗܕܐ ܥܠ̣ܬܐ̣ ܗ̣ܘܬ ܩܬܐܪܣܝܣ ܕܝܠܗ . ܡܢ pb. 52 ܒܬܪ ܡ̇ܘܬܗ ܗܦ̣ܟܘ ܐܥܠ̣ܘܗܝ . ܘܝܘܒܝܢܠܐܝܘܣ ܕܝܢ ܗ̇ܘ ܕܡܬܐ̣ܡܪ ܪܝܫ ܟܗ̈ܢܐ ܕܐܘܪܫܠܡ : ܟܕ ܫܠ̣ܡ ܠܥܒ̇ܪ ܢܡܘܣܐ ܘܐܪܡ̣ܝ ܒܗ ܐܝ̣ܕܐ : ܘܠܡܢ̇ܬܐ ܕܝܗܘܕܐ ܡ̇ܫܠܡܢܐ ܩܲܕܡ ܝܲܩܪ ܆ ܦܢ̣ܐ ܥܡ ܙܲܘܚܐ ܣܓܝܐܐ . ܟܕ ܛ̇ܒ ܩܕܡ ܕܢܣܹܩ ܠܣܘܢܢܘܕܘܣ̣ ܐܣܠܝ ܠܗ̇ܘ ܕܡܬܐ̣ܡܪ ܛܘܡܣܐ ܕܠܐܘܢ . ܘܠܪܘܫܥܐ ܕܒܗ ܒܲܙܚ . ܘܣܲܗܕ ܠܟܠܗܘܢ ܩܠܝܪ̈ܝܩܘ ܘܠܕܝܪ̈ܝܐ ܕܒܦܠܣܛܝܢܝ ܟܕ ܐܡ̇ܪ . ܕܝܘܕܝܬܐ ܐܝܬܝܗ̇ ܘܕܣܝܡܘܢ ܚܲܪܫܐ̇ ܬܪܥܝܬܐ ܕܐܝܬ ܒܗ ܇ ܘܗ̇ܘ ܕܫ̇ܠܡ ܠܗ̇ ܆ ܙܕܩ̇ ܠܗ ܕܢܬܓ̣ܙܪ . ܘܟܕ ܗܠܝܢ ܐܫܬ̣ܡܥ ܗܘܐ ܠܩܠܝܪ̈ܝܩܘ ܘܠܕܝܪ̈ܝܐ ܩ̈ܕ ܕܒܦܠܣܛܝܢܐ ܆ ܟܕ ܡܬܬܙܝܥ̣ܝܢ ܒܛܢܢ̣ܐ ܐܠܗܝܐ . ܠܘܩܕܡ ܢܦ̣ܩܘ ܠܐܘܪܥܗ ܕܗ̇ܘ ܝܘܒܝܢܠܐܝܘܣ ܠܐܘܪܚܐ . ܘܣ̇ܓܝ ܐܬܟ̇ܫܦܘ ܠܗ ܕܢܬܥ̣ܗܕ ܠܡܠܘ̈ܗܝ ܘܢ̇ܣܠܐ ܠܪܘܫܥܐ̣ ܘܢܬܟ̇ܬܫ ܚܠܦ ܫܪܪܐ . ܟܕ ܠܐ ܐܬܬܦ̣ܝܣ̣ ܐܬܟ̇ܢܫܘ ܐܝܟܚܕܐ ܠܡܕܝܢܬܐ ܩܕܝܫܬܐ ܆ ܟܕ ܐܝܬ ܠܗܘܢ ܒܡܨܥܬܗܘܢ ܠܡܪܢ ܝܫܘܥ ܡܫܝܚܐ ܆ ܗ̇ܘ ܕܐܬܟ̣ܦܪ ܒܗ ܡ̇ܢ ܡܢ ܪ̈ܫܝܥܐ . ܡܥ̇ܕܪ ܕܝܢ ܠܫܪܪܐ ܕܝܠܗ ܘܠܥܕܬܗ ܬܪܝ̣ܨܬ̇ ܫܘܒܚܐ ܆ ܗ̇ܝ ܕܦܪܩܗ̇ ܒܕܡܗ . ܘܟܕ ܡܢ ܛܝܒܘܬܗ ܡܬܢܦܚܝܢ ܆ ܘܐ̇ܝܬ ܥܡܗܘܢ ܘܐܦܝܣܩ̈ܘܦܐ ܐܘܪ̈ܬܘܕܘܟܣܘ ܛ̣̈ܢܢܐ . ܘܩܕܝܫܐ ܪܘܡܢܐ ܐܒܐ ܕܕܝܪ̈ܝܐ . ܟܕ ܓܒ̣ܘ ܠܛܘܒܢܐ ܬܐܘܕܘܣܝܘܣ ܡܢ ܬܐܓܡܐ ܩܕܝܫܐ ܆ ܓܒܪܐ ܕܒܕܘܒܪ̈ܐ ܕܕܝܪܝܘܬܐ ܡܢ ܛܠܝܘܬܗ ܐܬܥ̇ܢܘܝ . ܘܒܟܠܗܝܢ ܡܘܗ̈ܒܬܐ ܕܕܚܠܬ̇ ܡܪܝܐ̣ ܡܨ̇ܒܬ ܇ ܘܡܢ ܟܕܘ ܐܓ̈ܘܢܐ ܣܓܝ̈ܐܐ . ܘܒܗ̇ ܒܣܘܢܕܘܣ ܪܫܝܥܬܐ ܚܲܘܝ ܚܠܦ ܗܝܡܢܘܬܐ ܬܪܝ̣ܨܬ̇ ܫܘܒܚܐ . ܐܩܝ̣ܡܘܗܝ ܪܝܫܟܗ̈ܢܐ ܘܪܥ̇ܝܐ ܕܡܕܝܢܬܐ ܩܕ ܐܘܪܫܠܡ . ܗ̇ܘ ܕܟܕ ܢܣ̣ܒ ܟܗܢܘܬܐ ܡܢ ܐܠܗܐ ܆ ܒܚܦܝ̣ܛܘܬܐ ܟܠܗ̇ ܝܨܝܦܘܬܐ pb. 53 ܘܫܩܠܛܥܢܐ ܥ̇ܒܕ ܗܘܐ . ܕܒܥ̈ܕܬܐ ܕܬܚܘܬܘܗܝ̣ ܕܕܟܝ̣ܬܐ ܬܬ̣ܢܛܪ ܗܝܡܢܘܬܐ ܫܠܝܚܝܬܐ . ܟܕ ܓܒ̣ܐ ܗܟܝܠ ܡܢ ܬܐܓ̣ܡܐ ܕܕܝܪ̈ܝܐ ܩܕܝܫ̈ܐ ܘܫܩܝ̈ܠܝ ܨܠܝܒܐ ܇ ܓܒܪ̈ܐ ܩܕܝܫ̈ܐ ܗ̇ܢܘܢ ܕܝܬܝܪܐܝܬ ܡܣܬܗܕܝܢ ܒܟܠܗ ܕܘܒܪܐ ܐܘܢܓܠܝܐ ܘܗܝܡܢܘܬܐ ܕܠܐ ܡܘܡ . ܠܗܠܝܢ ܟܝܪ̈ܘܛܘܢܝܣܐ ܥܒ̣ܕ ܐܦܝܣ̈ܩܘܦܐ ܘܣܗ̈ܕܐ . ܠܟܠ ܕܝܢ ܡܕܝܢܬܐ ܗ̇ܘ ܕܠܚ̇ܡ ܗܘܐ ܠܗ̇ ܫܲܕܪ . ܟܕ ܗܘ ܥܡܐ ܕܟܠ ܡܕܝܢܬܐ ܥܒ̣ܕ ܗܘܐ ܦܣܘܦܝܣܡܐ ܘܠܗ̇ܘ ܕܡܬܓܒܹܐ ܡܢܗܘܢ . ܗܟܢܐ ܥܡ ܟܠܗ̇ ܚܕܘܬܐ ܘܪܘܙܐ ܡܬܩ̇ܒܠܝܢ . ܟܕ ܓܝܪ ܟܝܪܘܛܘܢܝܣܐ ܥ̇ܒܕ ܗܘܐ : ܗ̣ܘ ܦܐܛܪܝܪܟܐ ܒܒܪܬ ܩܠܐ ܪܒܬܐ ܡܣܲܗܕ ܗܘܐ ܠܗܘܢ ܠܗ̇ܢܘܢ ܕܟܝܪܘܛܘܢܝ ܗ̇ܘܝܢ ܆ ܟܕ ܐܡ̇ܪ . ܕܣܗ̈ܕܐ ܟܝܪ̈ܘܛܘܢܝܣܐ ܥ̇ܒܕ ܐܢܐ ܠܟܘܢ ܇ ܘܟܪ̈ܘܙܐ ܕܗܝܡܢܘܬܐ ܬܪܝ̣ܨܬ̇ ܫܘܒܚܐ . ܗ̣ܘ ܓܝܪ ܙܲܒܢܐ̣ ܥܠ ܐܦܝܣ̈ܩܘܦܐ ܕܕܐܝܟ ܗܠܝܢ ܣܢܝܩ . ܗ̇ܝܕܝܢ ܗܟܝܠ ܥ̇ܡܘ̈ܪܐ ܕܡܝܘܡܐ ܕܓܐܙܐ : ܟܕ ܡܬܬܙܝ̣ܥܝܢ ܡܢ ܚܲܝܠܐ ܐܠܗܝܐ : ܘܝ̇ܕܥܝܢ ܠܗ ܠܛܘܒܢܐ ܦܛܪܘܣ ܡܢ ܙܲܒܢܐ ܣܓܝܐܐ ܕܠܘܬܗܘܢ ܥ̇ܡܪ ܗܘܐ : ܘܟܠ ܐܕܫܐ ܕܡܝܬܪܘܬܐ ܡܚ̇ܘܐ ܆ ܡܚܕܐ ܟܕ ܪܗ̣ܛܘ ܟܠܗ ܥܡܐ ܠܐܝܟܐ ܕܥ̇ܡܪ ܗܘܐ ܒܫܲܠܝܘܬܐ̣ ܚܛ̣ܦܘܗܝ . ܟܕ ܣܓܝ̈ܐܬܐ ܡ̇ܢ ܐܬܟ̇ܬܫ ܠܘܩܒܠܗܘܢ . ܘܬܪ̈ܥܐ ܐܚ̣ܕ ܘܙܪܒ̣ ܇ ܟܕ ܚ̣ܙܐ ܕܐܝܟ ܓܲܝܣ̈ܐ ܐܬ̣ܘ ܥܠܘܗܝ . ܒܪܡ ܕܝܢ ܥܡ ܩܛܝܪܐ ܣܓܝܐܐ ܘܚܘ̣ܒܐ ܆ ܗ̣ܘ ܥܡܐ ܕܒ̣ܪܘܗܝ ܘܛܥܢ̣ܘܗܝ ܘܒܠܩܛܝܩܝܢ ܣ̇ܡܘܗܝ . ܘܟܕ ܣܘܓܐܐ ܕܪ̈ܝܫܢܐ ܝܕܝ̈ܥܐ : ܘܗ̣ܘ ܩܠܝܪܘܣ̣ ܘܥܡܐ ܣܓܝܐܐ ܕܡܕܡܐ ܒܗܘܢ ܕܢܩ̣ܝܦ ܠܗܘܢ ܆ ܐܝܬܝܘܗܝ ܠܡܕܝܢܬܐ ܩܕܝܫܬܐ ܆ ܕܬܡܢ ܡܢ ܪܝܫܟܗ̈ܢܐ ܕܟܗܢܘܬܐ̇ ܢܫ̣ܬܘܘܢ ܠܪܥ̇ܝܐ ܕܝܠܗܘܢ ܘܐܦܝܣܩܘܦܐ . ܟܕ ܕܝܢ ܒܐܘܪܚܐ ܪܕܝ̇ܢ ܗܘܘ ܆ ܘܡܢ ܟܕܘ ܪܡܫܐ ܩܲܪܝܒ ܗܘܐ ܆ ܐܬ̣ܘ ܠܩܪܝ̣ܬܐ ܕܡܬܩܪܝܐ ܣܘܟܐ pb. 54 . ܗ̇ܢܘܢ ܡ̇ܢ ܒܦܘ̈ܬܩܐ ܕܥܠ ܓܢܒ̣ܗ̇ ܫ̣ܪܘ . ܠܗ ܕܝܢ ܠܩܕܝܫܐ ܆ ܒܝܬܐ ܡܕܡ ܥܠܝܐ ܕܝܠܗ̇ ܕܩ̣ܪܝܬܐ ܥܒ̣ܕܘ ܕܢܫ̣ܪܐ ܆ ܥܡ ܗ̇ܢܘܢ ܕܡ̣ܨܝܢ ܕܢܛ̣ܪܘܢܝܗܝ . ܘܟܕ ܦܠ̣ܓ ܠܠܝܐ : ܘܡܢ ܚܘܫܒܘܗ̈ܝ ܐܠܝܨ ܗܘܐ ܘܐܝܟ̇ܠ ܠܗ ܠܒܗ : ܒܕ ܟܠܫܥ ܥ̇ܪܩ ܡܢ ܝܘܩܪܐ ܐܝܟܢܐ ܕܩ̇ܕܡܬ ܐܡ̇ܪܬ : ܘܕܠܐ ܫ̇ܘܐ ܠܐܝܩܪܐ ܕܟܗܢܘܬܐ ܚ̇ܫܒ ܗܘܐ ܗ̣ܘ ܠܗ : ܐܬܚ̇ܫܒ ܕܢܡ̣ܘܬ ܝܬܝܪܐܝܬ ܐܢ ܐ̇ܠܨܐ ܆ ܐܘ̇ ܕܢܩ̇ܒܠ ܡ̇ܘܒܠܐ ܕܐܝܟ ܗܕܐ . ܘܟܕ ܫܥܬܐ ܕܠܐ ܫܥܬܐ ܐܝܬܝܗ̇ : ܘܟܠܗܘܢ ܠܐ̣ܝܢ ܡܢ ܥܡܠܐ ܕܐܘܪܚܐ : ܘܡܢ ܫܢ̣ܬܐ ܐܚ̣ܝܕܝܢ ܆ ܫܐ̣ܠ ܡܢ ܗܠܝܢ ܕܢ̇ܛܪܝܢ ܠܗ ܕܢ̇ܦܣܘܢ ܠܗ ܆ ܕܢܦ̣ܘܩ ܠܕܘܟܬܐ ܕܐܓܪܐ ܕܩܕܡ ܥܠܝ̣ܬܐ ܆ ܐܝܟ ܕܠܚܫܚܬܐ ܦܓܪܢܝܬܐ . ܘܟܕ ܗ̣ܢܘܢ ܐܦ̣ܣܘ : ܘܢܦ̣ܩ ܒܠܚܘܕܘܗܝ ܆ ܪܗ̣ܛ ܕܢܫ̣ܕܐ ܢܦܫܗ ܡܢ ܪܘܡܐ ܇ ܠܕܘܟܬܐ ܕܟܐܦ̈ܐ ܕܐܝܬ ܠܬܚܬ . ܟܕ ܡܣ̇ܟܐ̣ ܕܚܕܐ ܡܢ ܬܪ̈ܬܝܢ ܓ̇ܕܫܐ . ܐܘ̇ ܕܡܢ ܟܠܦܪܘܣ ܕܢܥ̣ܪܘܩ ܆ ܐܘ̇ ܟܕ ܡܣܬܪܚ ܆ ܘܠܐ ܚ̇ܫܚܐ ܗ̇ܘܐ : ܢܫ̣ܬܒܩ ܡܢ ܩܛܝܪܐ ܕܗ̇ܢܘܢ ܕܕܒ̇ܪܝܢ ܠܗ . ܟܕ ܕܝܢ ܥܬܝܕ ܗܘܐ ܕܗܐ ܢܥ̣ܒܕ : ܗܘ̣ܐ ܩܠܐ ܠܘܬܗ ܕܐܡ̇ܪ . ܦܛܪܐ̣ ܦܛܪܐ . ܐܢ ܗܕܐ ܬܥ̣ܒܕ ܆ ܠܝܬ ܠܟ ܥܡܝ ܡܢ̇ܬܐ . ܘܗܟܢܐ ܟܕ ܐܬܟ̣ܠܝ ܡܢ ܣܥ̇ܝܐ ܆ ܐܬܕܒ̣ܪ ܠܐܘܪܫܠܡ . ܘܟܕ ܣܓܝ̈ܐܬܐ ܡ̇ܢ ܬ̇ܡܢ ܫܓ̣ܫ ܆ ܘܠܢܦܫܗ ܡܩܲܛܪܓ ܗܘܐ ܇ ܘܥ̈ܠ̣ܬܐ ܣܓܝ̈ܐܬܐ ܡ̇ܙܥܩ ܗܘܐ : ܕܒܐܝ̈ܕܝܗܝܢ ܕܠܐ ܫ̇ܘܐ ܠܟܗܢܘܬܐ ܡ̇ܣܒܪ ܗܘܐ ܕܡܚ̇ܘܐ ܢܦܫܗ : ܘܠܗ̇ܘ ܕܥܬܝܕ ܗܘܐ ܕܟܝܪܘܛܘܢܝܣܐ ܢܥܒ̣ܕܝܘܗܝ ܡܣ̇ܗܕ ܗܘܐ . ܒܪܡ ܟܕ ܡܢܗ̇ ܕܛܝܒܘܬܐ ܐܠܗܝܬܐ ܦܣܩܐ ܘܟܝܪܘܛܘܢܝܐ ܩܲܒܠ ܆ ܐܦܠܐ ܗܟܢܐ ܨܒ̣ܐ ܕܢܫܲܡܫ . ܐܠܐ ܒܕܘܟܬܐ ܟܗܢܝܬܐ ܐܬܚ̣ܒܫ ܆ ܠܐ ܠܘܩܕܡ ܩܲܒܠ pb. 55 ܠܬܫܡܫܬܐ . ܟܕ ܟܠܗܘܢ ܡܦܝ̣ܣܝܢ ܘܡܬܟ̇ܫܦܝܢ ܗܘܘ ܘܗ̣ܘ ܦܐܛܪܝܪܟܐ ܆ ܥܕܡܐ ܬܘܒ ܕܡܢܗ̇ ܕܒܪܬ ܩܠܐ ܐܠܗܝܬܐ ܐܬܓ̣ܙܡ ܠܗ ܘܐܬܦ̣ܩܕ ܠܗ . ܘܗܟܢܐ ܟܕ ܟܢ̣ܫܐ ܡܫܬ̇ܡܠܐ ܒܥܕܬܐ ܩܕܝܫܬܐ ܕܗ̇ܘ ܕܡܬܐ̣ܡܪ ܫܝܠܘܚܐ : ܗ̣ܘ ܡܢ ܢܦܫܗ ܟܕ ܟܠܗܘܢ ܡܬܕܡܪܝܢ ܘܡܬܬ̇ܘܗܝܢ . ܢܦ̣ܩ ܟܕ ܪܗ̇ܛ . ܘܐܬܟ̇ܢܫܘ ܥܡ ܪܝܫ ܐܦܝܣܩܘ̈ܦܐ ܘܥܡ ܐܦܝܣ̈ܩܘܦܐ ܕܫܪܟܐ . ܟܕ ܢܦ̣ܩܘ ܠܩܘܒܠܗ ܟܠܗܘܢ . ܒܚܕܘܬܐ ܘܪܘܙܐ ܘܒܕܘܡܪܐ̣ ܘܡܫܒܚܝܢ ܗܘܘ ܠܐܠܗܐ . ܐܚܝ̣ܕܝܢ ܗܘܘ ܕܝܢ ܒܥܩܬܐ ܣܓܝܐܬܐ ܇ ܘܒܡܪܢܝܬܐ . ܕܕܠܡܐ ܗ̣ܝ ܡܫ̣ܬܐܠܢܘܬܐ̣ ܥܠ̣ܬܐ ܬܗܘܐ ܕܟܫܠܐ ܕܣ̈ܓܝܐܐ . ܟܕ ܕܝܢ ܐܬ̣ܐ ܠܥܕܬܐ ܩܕ ܕܡܝܘܡܐ . ܟܕ ܡܢ ܟܠܗܘܢ ܡܙܕܝܚ ܆ ܝܬܪܒ ܥܠ ܬܪܘܢܘܣ ܒܫܒܥܐ ܒܐܒ ܝܪܚܐ . ܟܕ ܥܐܕܐ ܪܒܐ ܘܩܕܝܫܐ ܘܫܡ̇ܝܢܐ ܘܚܝ̈ܐ ܗ̣ܘܐ̣ ܠܢܦܫ̈ܬܐ ܕܟܠܗܘܢ . ܘܟܕ ܡܣ̇ܪܗܒ ܥܡܐ ܆ ܘܟܠܢܫ ܡܬܪܓܪܓ ܗܘܐ ܕܡܢ ܐܝ̈ܕܘܗܝ ܩܕܝܫ̈ܬܐ ܢܫܬܘܬܦ ܠܪ̈ܐܙܐ ܦܪ̈ܘܩܝܐ . ܬܘܒ ܡܢ ܢܟܦܘܬܐ ܣܓܝܐܬܐ ܡܬܬ̇ܗܐ ܗܘܐ ܆ ܕܗ̣ܘ ܢܩ̇ܪܒ . ܐܠܐ ܘܟܕ ܠܗܘܢ ܠܐܦܝܣ̈ܩܘܦܐ ܘܠܩܠܝܪ̈ܝܩܘ ܡ̇ܫܦ ܗܘܐ : ܕܐܦ ܬܫ̈ܡܫܬܐ ܩܕܝܫ̈ܬܐ ܢܫ̇ܠܡܘܢ : ܠܐ ܠܘܩܕܡ ܨܒ̣ܐ ܕܢܩ̣ܘܡ ܩܕܡ ܡܕܒܚܐ ܩܕܝܫܐ ܘܐܘܟܪܝܣܛܝܐ ܩܕܝܫܬܐ ܢܫܲܡܠܐ ܆ ܥܕܡܐ ܕܐܫ̣ܬܚܩ ܗܘ ܥܡܐ ܘܛ̣ܢ ܘܐܣ̣ܒܪܘܗܝ ܕܐܦ ܫܪܝܪܐ ܗܘܬ . ܕܒܥ̣ܪܘܩܝܐ ܡܬܚܲܫܒ . ܘܪܗ̣ܛܘ ܟܕ ܓ̇ܙܡܝܢ ܆ ܕܢ̇ܘܩܕܘܢ ܠܗ ܘܠܥܕܬܐ ܆ ܐܢܗ̣ܘ ܕܠܐ ܢܫ̇ܡܠܐ ܠܗܘܢ ܟܢ̣ܫܐ . ܘܗܟܢܐ ܟܕ ܐܬܥ̣ܨܝ̣ ܩܡ ܩܕܡ ܡܕܒܚܐ ܩܕܝܫܐ .܀ ܗܠܝܢ ܕܡܢ ܗܪܟܐ̣ ܗ̇ܘ ܕܥ̇ܪܐ ܢܥ̣ܪܐ . ܪܒܘܬ ܣܥܘܪܘܬܐ ܕܝܢ ܕܐܠܗܐ ܘܪܚܡ̣ܬ ܐܢܫܘܬܗ ܘܚܲܝܠܗ̣ ܒܦܐܪܪܝܣܝܐ ܬܬ̣ܟܪܙ ܘܬܣܬ̇ܒܪ pb. 56 ܒܟܠܕܘܟ . ܠܦܝ̇ܣܐ ܘܠܫܘܘܪܪܐ ܕܡܗ̈ܝܡܢܐ ܇ ܘܠܩܘܝܡܐ ܕܗܝܡܢܘܬܐ ܬܪܝ̣ܨܬ ܫܘܒܚܐ . ܗܠܝܢ ܓܝܪ ܕܚܢܢ ܫܡ̣ܥܢܢ : ܘܡܢ ܒܬܪ ܩܠܐ ܕܝܠܗ ܕܛܘܒܢܐ ܐܬܬܦܝܣܢܢ : ܘܡܢ ܣܓܝ̈ܐܐ ܗܠܝܢ ܕܗܝܕܝܢ ܩܪܝܒܝܢ ܗܘܘ ܘܥܡܗ ܡܟܗܢܝܢ ܗܘܘ ܆ ܠܐ ܡܫܟܚܝܢ ܚܢܢ ܕܢܫܬܘܩ . ܡܛܠ ܓܝܪ ܕܠܐ ܥܕܟܝܠ ܟܕ ܛܒܐܝܬ ܬܢ̇ܐ ܗܘܐ ܨܠܘ̈ܬܐ ܩܕܝܫ̈ܬܐ : ܘܠܐ ܩܲܕܡ ܐܬܗ̇ܓܝ : ܡܢ ܫܠܝ ܐܬܐܠܨ ܕܢܩܘܡ ܩܕܡ ܡܕܒܚܐ : ܘܬܫܡܫܬܐ ܩܕܝܫܬܐ ܢܫ̇ܡܠܐ : ܥܡ ܕܚܠܬܐ ܣܓܝܐܬܐ ܘܣܘܪܕܐ ܘܪܬܝܬܐ : ܟܕ ܩܝܡܝܢ ܠܘܬܗ ܘܐܢܫ̈ܝܢ ܡܢ ܩܠܝܪܘܣ : ܕܡܫܟܚܝܢ ܕܢ̇ܥܗܕܘܢ ܐܢ ܗ̣ܘ ܕܡܢ ܗܠܝܢ ܕܙܕܩ̈ܢ ܢܥ̣ܒܪܝܘܗܝ ܆ ܟܕ ܡܛ̣ܐ ܥܕܢܐ ܘܥܒ̣ܕ ܩ̇ܪܝܬܐ ܕܪܘܚܐ ܩܕܝܫܐ : ܘܟܠܗ̇ ܐܘܟܪܣܛܝܐ ܫ̇ܡܠܝ ܆ ܟܕ ܐܬ̣ܐ ܠܘܬ ܩܨ̇ܝܐ ܕܚܝ̣ܠܐ ܕܠܚܡܐ : ܥܡ ܟܠܗ̇ ܚܢܓܬܐ ܘܫܚܩܐ ܕܠܒܐ ܘܕܡܥ̈ܐ ܣܓ̈ܝܐܬܐ : ܐܝܟ ܕܐܝܬ ܗܘܐ ܠܗ ܥܝ̇ܕܐ ܆ ܟܠܗ ܗܢܐ ܫ̣ܘܪ ܕܡܐ ܟܕ ܩܨ̣ܐ ܆ ܐܝܟܢܐ ܕܟܠܗ ܦܬܘܪܐ ܩܕܝܫܐ ܢܬ̣ܪܙܦ . ܘܗ̣ܘ ܟܕ ܐܬܬܘܗ ܘܒܪܬܝܬܐ ܗܘܪܐ ܫ̇ܢܝ ܠܒܣܬܪܗ ܆ ܘܠܐ ܡܟܝܠ ܐܡܪܚ ܕܢܬܩܪܒ ܇ ܠܩܨܝܐ ܕܗܠܝܢ ܠܚ̈ܡܐ ܕܫܪܟܐ . ܘܟܕ ܡܣܪܗܒ ܗܘܐ ܐܬ̣ܦܢܝ ܆ ܘܚܙܝܗܝ ܠܡܪܝܐ ܕܩܐ̇ܡ ܥܠ ܓܒܗ . ܘܡܠܒܒ ܠܗ̣ ܘܐܡ̇ܪ ܠܘܬܗ . ܐܦܝܣܩܘܦܐ ܩܨܝܲ ܠܐ ܬܕܚ̣ܠ . ܡܛܠ ܫܘܒܚܐ ܕܝܠܝ ܥ̇ܒܕܬ ܗܕܐ ܆ ܘܠܘ ܡܛܠ ܗ̇ܘ ܕܝܠܟ . ܕܢܐܠܦ ܟܠ ܐܢܫ ܕܐܝܟܐ ܐܝܬܘܗܝ ܫܪܪܐ ܆ ܘܡܢܘ ܐܝܬܝܗܘܢ ܗܠܝܢ ܕܗܝܡܢܘܬܐ ܬܪܝ̣ܨܬ̇ ܫܘܒܚܐ ܐܚ̣ܝܕܝܢ . ܗ̇ܝ ܗܟܝܠ ܬܕܡܘܪܬܐ ܕܗܝܕܝܢ ܗܘ̣ܬ ܆ ܒܦܘܡܐ ܕܟܠܢܫ ܡܬܬ̇ܢܝܐ̣ ܥܕܡܐ ܠܝܘܡܢܐ . ܟܕ ܩܘܝ ܗܟܝܠ ܒܥܕܬܐ ܩܕܝܫܬܐ ܕܝܠܗ pb. 57 ܐܝܟ ܙܒܢܐ ܕܫܬܐ ܝܪ̈ܚܝܢ : ܟܕ ܟܠܗܘܢ ܡܥܕܥܐܕܝܢ ܘܕܝ̇ܨܝܢ ܘܝܗܒܝܢ ܛܘܒܐ ܠܥܡܘܪ̈ܝܗ̇ ܕܡܝܘܡܐ ܡܕܝܢܬܐ : ܥܠ ܫܦܝܪܘܬ ܨܒܝܢܐ ܕܐܠܗܐ ܘܩܝܘܡܘܬܐ ܕܡܛܠ ܪܝܫ ܟܗ̈ܢܐ ܕܐܝܟ ܗܢܐ : ܘܐܝܟ ܕܒܡܠܐܝܟܐ ܐܚܝܕܝܢ ܠܗ ܘܬ̣ܠܝܢ ܒܪܚܡܬܗ ܘܒܚܘܒܗ ܆ ܐܝܟ̇ܠܩܪܨܐ ܗ̇ܘ ܡܬ̇ܟܬܫ ܥܡ ܐܠܗܐ ܘܚ̇ܣܡܐ : ܗ̇ܘ ܡܪܚܩܢܐ ܩܕܡܝܐ ܘܡ̇ܠܘܟܐ ܘܩܝܘܡܐ ܕܡܪ̈ܚܩܢܐ ܆ ܟܕ ܠܐ ܡܣܝܒܪ ܠܗܢܐ ܟܠܗ ܫܘܒܚܐ ܕܐܠܗܐ : ܘܦܘܪܩܢܐ ܕܒܢܝ̈ܢܫܐ ܢܚ̣ܙܐ : ܟܕ ܕܚܝ̇ܠ ܕܕܠܡܐ ܗܦܘܟܝܐ ܢܗܘܐ : ܕܝܨܝܦܘܬܐ ܕܒܟܬܒܐ ܐܬܛܟ̣ܢܬ̇ ܒܟܠܩܝܕܘܢܐ ܠܘܩܒܠ ܕܚ̣ܠܬ ܐܠܗܐ : ܘܡܛܝܒܐܝܬ ܫ̇ܡܥ ܗܘܐ ܠܦܘܩܕܢܘܗ̈ܝ ܆ ܡܥܒܕ ܠܗ ܒܝܕ ܦܘܩܕܢܐ ܡܠܟܝܐ ܆ ܠܪ̈ܝܫܝ ܟܗ̈ܢܐ ܡ̇ܢ ܩܕܝܫ̈ܐ ܘܫܪ̈ܝܪܐ ܘܛ̇ܢܢ̈ܐ ܕܕܚ̣ܠܬ ܐܠܗܐ ܆ ܗ̇ܢܘܢ ܕܐܬܬܣܝܡܘ ܡܢ ܬܐܘܕܘܣܝܘܣ ܪܒܐ ܘܫܠܝܚܝܐ ܪܝܫ ܟܗ̈ܢܐ : ܒܟܠܗܝܢ ܡܕܝ̈ܢܬܐ ܕܦܠܣܛܝܢܐ ܢܬ̇ܪܕܦܘܢ ܡܢ ܟܘܪ̈ܣܘܬܗܘܢ ܆ ܘܐܢ ܗ̣ܘ ܕܠܐ ܨ̇ܒܝܢ ܒܩܛܝܪܐ ܢܦ̣ܩܘܢ ܆ ܘܒܡܣܡ ܒܪܝܫܐ ܢܦ̣ܠܘܢ . ܗ̣ܘ ܕܝܢ ܪܝܫ ܪ̈ܥܘܬܐ ܬܐܘܕܘܣܝܘܣ ܆ ܐܝܟܐ ܕܗ̣ܘ ܕܡܫܬܟܚ ܆ ܚܘܝܒܐ ܕܪܝܫܗ ܢܣ̣ܒܘܠ ܆ ܟܕ ܗ̇ܘ ܕܡܬ̣ܩܪܐ ܗܘܐ ܡܢܗ ܕܡ̇ܠܟܐ ܦܘܪܡܐ ܐܦ̇ܩ ܥܠܘܗܝ . ܒܗ̇ܘ ܙܒܢܐ ܟܠܗܘܢ ܐܫܦ̣ܘ ܘܫ̇ܢܝܘ ܆ ܕܗܕܐ ܡ̣ܠܟ ܗܘܐ ܗ̣ܘ ܦܛܪܝܪܟܐ ܬܐܘܕܘܣܝܘܣ . ܒܕܕܐܢ ܕܫ̇ܦܪܐ ܠܐܠܗܐ ܡܠܠܘܢ : ܕܢܬܢ̇ܛܪܘܢ ܟܪ̈ܘܙܐ ܕܫܪܪܐ ܆ ܘܠܐ ܟܕ ܡ̇ܝܬܝܢ ܘܡܬܩ̇ܛܠܝܢ ܇ ܢܬܓ̇ܝܙܘܢ ܥܡܡ̈ܐ ܐܘܪ̈ܬܘܕܘܟܣܘ ܡܢ ܗܠܝܢ ܕܡ̇ܒܢܝܢ ܠܗܘܢ ܘܡܣܡܟܝܢ pb. 58 ܠܗܘܢ . ܗܝܕܝܢ ܗ̣ܘ ܛܘܒܢܐ ܦܛܪܘܣ : ܟܕ ܫ̇ܢܝ ܠܐܓܘܦܛܘܣ : ܘܒܨܒܝܢܐ ܕܐܠܗܐ ܠܡܕܝܢܬܐ ܕܐܠܟܣܢܕܪ̈ܝܐ ܐܬ̣ܐ : ܘܬܡܢ ܡܛܫܝ ܗܘܐ : ܒܝܘ̈ܡܬܐ ܕܦܪܛܘܪܝܘܣ ܗ̇ܘ ܡܪܘܕܐ ܆ ܣܡ̣ܟܐ̣ ܘܒܘܝܐܐ ܠܟܠܗܘܢ ܐܘܪܬܘܕ̈ܘܟܣܘ ܗܘ̣ܐ ܗܘܐ . ܘܟܕ ܐܢܫ ܠܐ ܡܡ̇ܪܚ ܗܘܐ ܕܢܬܚ̣ܙܐ ܆ ܠܐ ܩܠܝܪܝܩܐ ܘܠܐ ܕܝܪܝܐ ܡܢ ܗ̇ܢܘܢ ܕܐܚܝܕܝܢ ܫܪܪܐ ܆ ܗ̣ܘ ܟܕ ܒܛܘܫܝܐ ܐܝܬܘܗܝ ܗܘܐ : ܘܬܫ̈ܡܫܬܐ ܐܠܗ̈ܝܬܐ ܡܫ̇ܡܠܐ ܗܘܐ : ܘܠܟܠܗܘܢ ܗܠܝܢ ܕܒ̇ܥܝܢ ܝܗ̇ܒ ܗܘܐ ܙܘ̈ܕܐ ܕܚ̈ܝܐ ܆ ܠܐ ܫ̇ܒܩ ܗܘܐ ܠܗܘܢ ܕܬܙܥ̣ܪ ܢܦܫܗܘܢ ܆ ܘܠܐ ܕܢܙܕܥܪܘܢ ܡܢ ܛܢܢ̣ܐ ܘܡܢ ܗܝܡܢܘܬܐ . ܗ̣ܘ ܕܝܢ ܆ ܘܚܙܘܐ ܕܚܝ̣ܠܐ ܕܐܝܟ ܗܢܐ ܐܫܬܘܝ ܕܢܚ̣ܙܐ . ܟܕ ܓܝܪ ܒܡܕܝܢܬܐ ܚܙܬܐ ܕܟܠܗ ܥܡܐ ܡܫܬ̇ܡܠܝܐ ܗܘܬ : ܒܕܘܟܬܐ ܕܡܬܩܪܝܐ ܬܐܛܪܘܢ : ܟܕ ܪܬ̣ܚ ܒܛܢ̣ܢܐ ܗ̣ܘ ܥܡܐ ܡܗܝܡܢܐ ܆ ܡܢ ܫܠ̣ܝܐ ܟܕ ܐܬܬܙܝܥ ܡܢ ܚܝܠܐ ܐܠܗܝܐ ܆ ܫ̇ܪܝ ܕܢܩܥܐ . ܕܝܣܩܘܪܘܣ ܠܡܕܝܢܬܐ̣ ܐܘܪܬܘܕܘܟܣܐ̣ ܠܡܕܝܢܬܐ . ܡܘܕܝܢܐ̣ ܠܬܪܘܢܘܣ ܕܝܠܗ . ܢܐܩܕܘܢ ܓܪ̈ܡܐ ܕܦܪܛܘܪܝܘܣ . ܠܝܗܘܕܐ ܛ̣ܪܘܕ ܠܐܝܟܣܘܪܝܐ . ܠܝܗܘܕܐ ܐܪܡܐ ܠܒܪ . ܘܪ̈ܒܘ ܒܢ̈ܬ ܩ̈ܠܐ ܐܚܪ̈ܢܝܬܐ ܟܕ ܡܙܥ̇ܩܝܢ ܗܘܘ ܆ ܠܕܝܣܩܘܪܘܣ ܡ̇ܢ ܡܥܕܪܢܐ ܕܕܚܠ̣ܬ ܐܠܗܐ : ܫ̇ܐܠܝܢ ܗܘܘ ܕܢܦ̣ܢܐ ܡܢ ܐܝܟܣܘܪܝܐ ܥܘ̇ܠܬܐ : ܘܬܪܘܢܘܣ ܕܝܠܗ ܢܣܒ ܆ ܕܐܒܐ ܕܝܢ ܚ̇ܛܘܦܐ ܘܡܬ̇ܟܬܫ ܥܡ ܐܠܗܐ : ܩ̇ܝܦܐ ܚܕܬܐ ܕܢܫ̣ܬܕܐ ܆ ܘܠܓܡܪ ܢܬܕܚ̣ܩ ܡܢ ܥܕ̈ܬܐ ܩܕܝܫ̈ܬܐ . ܐܠܐ ܗ̇ܢܘܢ ܪ̈ܝܫܢܐ : ܟܕ ܝܨܝܦܝܢ ܕܒܟܠܡܕܡ ܢܫܬ̇ܦܪܘܢ ܠܗ̇ܘ ܕܒܗ̇ܘ ܙܒܢܐ ܐܚܝܕ ܗܘܐ : ܘܠܝܘܬܪܢܗܘܢ ܡܬܦܪܣܝܢ ܗܘܘ ܆ pb. 59 ܣܘܓܐܐ ܕܦ̈ܠ̣ܚܐ ܕܡܙܝܢܝܢ ܐܝܬܝܘ ܘܐܝܟܪܟܘܗ̇ ܠܬܐܛܪܘܢ . ܘܟܕ ܢܟܣܬܐ ܘܩܛܠ̣ܐ ܓܙܡ̇ܝܢ ܆ ܟܠܗ ܗܢܐ ܐܪܗܒܘܗܝ ܠܥܡܐ ܆ ܐܝܟܢܐ ܕܟܕ ܠܒܪ ܥ̇ܪܩܝܢ : ܘܒܡܥ̈ܠܢܐ ܐܠܝ̈ܨܐ ܕܬܐܘܛܪܘܢ ܡܣܚܦܝܢ ܠܚ̈ܕܕܐ ܆ ܣܓ̈ܝܐܐ ܢܡ̣ܘܬܘܢ . ܗܝܕܝܢ ܗܟܝܠ ܗ̣ܘ ܛܘܒܢܐ ܦܛܪܘܣ : ܟܕ ܒܛܘܫܝܐ ܐܝܬܘܗܝ ܗܘܐ ܐܝܟ ܕܐܡ̇ܪܬ ܆ ܡܫ̇ܡܠܐ ܗܘܐ ܪ̈ܐܙܐ ܩ̈ܕܝܫܐ . ܘܟܕ ܒܬܡܗܐ ܗܘ̣ܐ ܆ ܚ̣ܙܐ ܢܦܫ̈ܬܐ ܣ̈ܓܝܐܬܐ ܕܡ̈ܙܕܝܚܝܢ ܡܢ ܡܠܐ̈ܟܐ ܘܡ̈ܬܥ̇ܠܝܢ ܠܫܡܝܐ . ܟܕ ܐܬ̣ܘ ܕܝܢ ܐܢܫ̈ܝܢ ܡܢ ܡܕܝܢܬܐ : ܘܐܘܕܥܘ ܗ̇ܝ ܕܓ̣ܕܫܬ̇ ܆ ܕܐܝܟ ܗܠܝܢ ܐܫܬ̣ܟܚܘ ܒܡܢܝܢܐ : ܗܠܝܢ ܕܒܩܛܝܪܐ ܒܗ̇ܘ ܣܘܚܦܐ ܘܙܪܘܒܝܐ ܡܝ̣ܬܘ ܆ ܐܝܟ ܟܡܐ ܢܦܫ̈ܬܐ ܆ ܕܡ̣ܢܐ ܗ̣ܘ ܛܘܒܢܐ ܇ ܟܕ ܗܘ̣ܐ ܒܗ̇ܘ ܚܙܘܐ . ܘܒܕܡܘ̣ܬܗ ܕܗ̇ܘ ܓܝ̇ܣܐ ܕܡܬܝܗܒ ܠܗ ܛܘܒܐ ܆ ܒܗ ܒܥܕܢܐ ܘܗܠܝܢ ܆ ܗ̣ܘ ܟܕ ܗ̣ܘ ܟܠܝܠܐ ܩܛ̣ܪܘ ܇ ܒܚܕܐ ܫܥܬܐ ܒܝܕ ܡܘܕܝܢܘܬܐ ܕܗܝܡܢܘܬܐ . ܕܐܝܟ ܗܢܐ ܓܝܪ ܐܓܪܐ ܢܛܝܪ : ܠܗܠܝܢ ܕܡ̇ܬܟܬܫܝܢ ܘܚܬܝܬܐܝܬ ܥ̇ܒܕܝܢ ܐܓܘܢܐ : ܚܠܦ ܗܝܡܢܘܬܐ ܬܪܝ̣ܨܬ̇ ܫܘܒܚܐ ܆ ܐܦܢ ܠܘܬ ܫܘܠܡܐ ܕܚܝ̈ܝܗܘܢ ܡ̇ܚܘܝܢ ܛܢ̣ܢܐ . ܟܕ ܕܝܢ ܠܐ ܐܫܟܚ ܕܢܬܛ̇ܫܐ ܡܢ ܪܫܝܥܐ ܦܪܛܘܪܝܘܣ ܗ̣ܘ ܛܘܒܢܐ ܦܛܪܘܣ : ܘܥܕܡܐ ܠܡ̇ܘܬܐ ܪܗܛ ܕܢܟܝܘܗܝ ܘܫܕܪ ܒܠܠܝܐ ܐܢܫ̈ܐ ܩܛܘ̈ܠܐ ܕܢܣܒ̣ܘܢܝܗܝ ܘܢܩܛܠ̣ܘܢܝܗܝ ܆ ܐܬܡ̣ܨܝ ܕܢܥ̣ܪܘܩ ܆ ܟܕ ܡܪܢ ܗ̇ܘ ܕܫܘܙܒܗ ܘܣܬ̣ܪܗ ܇ ܓܠ̣ܐ ܠܗ ܢܟ̣ܠܐ ܕܡ̇ܛܫܝ . ܟܕ ܓܝܪ ܩܪܒܘ ܗܠܝܢ ܕܐܫܬ̇ܕܪܘ : ܠܬܪܥܐ ܠܐܝܟܐ ܕܡ̇ܛܫܝ ܗܘܐ ܠܓܘ ܒܡܕܝܢܬܐ ܘܢܩ̣ܫܘ ܆ pb. 60 ܟܕ ܥ̇ܒܕܝܢ ܐܣܟܝܡܐ ܕܐܢ̈ܫܐ ܠܡ ܡܢ ܐܘܪܬܘܕܘ̈ܟܣܘ ܐܝܬܝܗܘܢ ܘܝܕ̈ܝܥܐ : ܘܡܦܝܣܝܢ ܗܘܘ : ܕܗܢܐ ܛܠܝܘܣܐ ܠܡ ܕܩܝ̈ܢܕܘܢܝܣܐ ܥܒ̇ܕ : ܢܥܡ̣ܕ ܩܕܡ ܕܢܡ̣ܘܬ ܆ ܐܬܐܡ̣ܪ ܠܗ ܡܢ ܒܪܬ ܩܠܐ ܩܕܝܫܬܐ ܆ ܠܐ ܬܦ̣ܬܚ̣ ܡܟܝ̈ܢܐ ܐܝܬܝܗܘܢ . ܗܝܕܝܢ ܐܡ̣ܪ ܠܐܚ̈ܐ ܕܐܝܬ ܗܘܐ ܥܡܗ . ܠܐ ܐܢܫ ܢܦܬ̣ܚ ܬܪܥܐ . ܐܠܐ ܗ̇ܘ ܡܕܡ ܕܚ̇ܙܝܢ ܐܢܬܘܢ ܠܝ ܕܥ̇ܒܕ ܐܢܐ̣ ܥܒ̣ܕܘ . ܘܟܕ ܣܡܘ ܒܘܪܟܐ ܬܟܝܒܐܝܬ ܘܩܡܘ ܆ ܩܥ̣ܐ ܒܩܠܐ ܪܡ̇ܐ ܗ̣ܘ ܘܐܚ̈ܐ ܕܥܡܗ ܆ ܐܒܘܢ ܕܒܫܡܝܐ . ܗܐ ܠܣܛܝ̈ܐ̣ ܥ̇ܕܪ . ܟܕ ܕܝܢ ܫܡܥ̣ܘ ܫܒܒ̈ܐ ܘܗܠܝܢ ܕܩܪܝܒܝܢ ܘܪܗ̣ܛܘ ܆ ܥܪ̈ܩ̣ܘ ܗܠܝܢ ܡܟܝ̈ܢܐ . ܘܗܟܢܐ ܟܕ ܐܫܬܘܙܒܘ ܡܢ ܦܚ̈ܐ ܕܨܝ̈ܕܐ ܐܝܟ ܕܟܬܝܒ ܆ ܢܦ̣ܩܘ ܡܢ ܬܡܢ ܘܫ̇ܢܝܘ ܠܐܬܪ̈ܘܬܐ ܥܠܝ̈ܐ ܕܬܐܒܐܝܣ . ܘܟܕ ܐܬ̣ܐ ܠܐܝܟܣܘܪܝܢܟܘܣ ܡܕܝܢܬܐ ܆ ܕܫܡܗ̣ ܡܘܫܐ . ܓܒܪܐ ܪܚ̇ܡ ܡܫܝܚܐ ܆ ܘܪܚ̇ܡ ܩܕܝܫ̈ܐ . ܘܠܒ̣ܝܫ ܝܘܬܪ̈ܢܐ ܒܗܝܡܢܘܬܐ̣ ܘܒܨܒܝܢܐ . ܕܡܛܠܬܗ ܡܫܬܥܐ ܗܘܐ ܗ̣ܘ ܛܘܒܢܐ ܆ ܕܟܕ ܬܪ̈ܝܢ ܐܠ̈ܦܝܢܢ ܕܕܝܢܪ̈ܐ ܐܝܬ ܗܘܐ ܠܗ ܥܠܠܬܐ ܒܫܢܬܐ ܆ ܦܠܓܗܘܢ ܕܗܠܝܢ ܡܦܠܓ ܗܘܐ ܠܩܕܝܫ̈ܐ ܘܠܡܣܟ̈ܢܐ ܘܠܐܝܟܣ̈ܢܝܐ . ܗ̇ܘ ܕܝܢ ܦܠܓܗܘܢ ܐܚܪܢܐ ܆ ܠܚܫ̈ܚܬܐ ܐܠܨ̈ܝܬܐ ܕܝܠܗ̣ ܘܠܡܕܬܐ ܕܚܘܒܬܐ ܕܕܡܘܣܝܘܢ . ܐܝܬܝܗ̇ ܕܝܢ ܗܕܐ ܐܝܟܣܘܪܝܢܟܘܣ ܆ ܡܕܝܢܬܐ ܪܒܬܐ ܘܟܗܝܢܬܐ ܕܬܐܒܐܝܣ . ܕܒܗ̇ ܗܢܐ ܟܠܗ ܐܡܠ̣ܟ̇ܬ ܛܝܒܘܬܗ ܕܡܫܝܚܐ ܆ ܐܝܟܢܐ ܕܟܕ ܟܠܗܘܢ ܗܘ̣ܘ pb. 61 ܟܪ̈ܝܣܛܝܢܐ ܆ ܠܐ ܒܨܝܪ ܡܢ ܥܣܪܐ ܐܠܦ̈ܝܐ ܇ ܟܢ̣ܫܐ ܕܕܝܪ̈ܝܐ ܕܥܡܪܝܢ ܒܕܝܪ̈ܬܐ ܚܕܪ̈ܝܗ̇ . ܟܕ ܐܝܬܘܗܝ ܕܝܢ ܬܡܢ ܆ ܓ̣ܕܫ ܒܗ̇ܘ ܙܒܢܐ ܆ ܕܗ̇ܘ ܪܫܝܥܐ ܘܡܬ̇ܟܬܫ ܥܡ ܐܠܗܐ ܦܪܛܘܪܝܘܣ ܆ ܚܪܡܐ ܠܡ ܒܟܬܒܐ ܢܬܛ̇ܟܢ ܘܢܪܟ̇ܒ ܠܡܛܥܝܢܘܬܐ ܕܦܫ̈ܝܛܐ ܆ ܘܢܥܗܕ ܒܗ ܢܟܝܠܐܝܬ ܘܡܛܫܝܐܝܬ ܇ ܒܝ̣ܫܘܬܐ ܕܣܘܢܕܘܣ ܕܟܠܩܝܕܘܢܐ ܇ ܒܨܢܝܥܘܬ ܒܝܫܘܬܐ ܣܓܝܐܬܐ ܘܒܡܣܐܒ ܒܐܦ̈ܐ . ܟܕ ܚ̣ܠܛ ܣܡܐ ܒܕܒܫܐ . ܟܕ ܕܝܢ ܗܢܐ ܐܬܩ̣ܪܝ ܩܕܡ ܟܠܗ ܥܡܐ : ܘܠܐ ܐܬܡ̣ܨܝ ܕܠܐܢܫ ܡܢ ܗܠܝܢ ܡܣ̈ܬܬܐ ܢܙܥܙܥ ܆ ܫܕܪ ܨܚܚܗ ܕܗܢܐ ܠܐܦܝܣ̈ܩܘܦܐ ܕܬܚܘܬܘܗܝ ܗ̇ܢܘܢ ܕܩ̇ܒܠܘ ܕܢܫܬܥܒܕܘܢ ܠܡܪܘܕܘܬܗ . ܟܕ ܦܩ̣ܕ ܕܢܬ̣ܩܪܐ ܩܕܡ ܟܠ ܥܡܐ ܕܟܠ ܡܕܝܢܬܐ . ܟܕ ܩ̇ܒܠ ܗܟܝܠ ܠܗܢܐ ܐܦܝܣܩܘܦܐ ܕܐܝܟܣܘܪܝܢܟܘܣ ܇ ܘܩܪܝܗܝ ܩܕܡ ܟܠܗ ܥܡܐ : ܟܕ ܡ̇ܥܕܪ ܠܗ ܐܦ ܐܝܟ̇ܠܩܪܨܐ ܆ ܚܨܝܦ ܗܘܐ ܕܣ̈ܓܝܐܐ ܡܢ ܐܘܪ̈ܬܘܕܘܟܣܘ ܢ̇ܛܥܐ ܘܢܙܥܙܥ . ܘܟܕ ܣܓ̈ܝܐܐ ܩܝ̈ܢܕܘܢܝܣܐ ܥ̇ܒܕܝܢ ܗܘܘ ܕܢܬ̇ܟܫܠܘܢ : ܐܝܟ ܡ̇ܢ ܕܦܫܝ̈ܛܐ ܐܝܬܝܗܘܢ ܘܠܐ ܡܕܪ̈ܫܐ ܒܕܐܝܟ ܗܕܐ ܨܢܝܥܘܬܐ ܘܐܣܟܡܬܢܘܬܐ ܆ ܐܬܛܦܝܣ ܗ̣ܘ ܛܘܒܢܐ ܦܛܪܘܣ ܡܢ ܪ̈ܝܫܢܐ ܕܡܕܝܢܬܐ ܇ ܘܡܢܗ ܕܗ̇ܘ ܕܩܒܠܗ ܕܐܝܬܘܗܝ ܛ̇ܢܢܐ : ܘܡܢ ܕܝܪ̈ܝܐ ܩܕܝ̈ܫܐ ܆ ܕܢܩܪܝܘܗܝ ܘܢ̇ܟܣ ܠܢ̣ܟܠܐ ܘܠܥܘܬܕܐ ܆ ܘܢ̇ܟܪܙ ܩܕܡ ܟܠܗ ܥܡܐ ܫܪܪܐ ܓܠܝܐܝܬ . ܘܟܕ ܣ̇ܓܝ ܐܫܬܐܠ ܆ ܐܝܟ ܡ̇ܢ ܕܠܐ ܡܕܪܫܐ ܐܝܬܘܗܝ ܒܫ̈ܓܘܫܝܐ ܕܕܐܝܟ ܗܠܝܢ ܘܒܦܐܪܝܣܝܐ ܕܩܕܡ ܥܡܐ ܆ ܒܪܡ ܟܕ ܐܬܥ̣ܨܝ ܝܗܒ ܢܦܫܗ pb. 62 ܠܣܗܕܘܬܐ . ܟܕ ܫܩܠܘܗܝ ܗܟܝܠ ܐܩܝܡܘܗܝ ܒܕܡܘܣܝܘܢ ܒܕܘܟܬܐ ܕܪܡ̇ܐ ܥܠ ܒܣܝܣ ܕܐܣܛܘܢܐ ܇ ܕܥܠܘܗܝ ܩܝ̇ܡܐ ܣܛܐܠܐ ܕܡ̇ܠܟܐ . ܘܟܕ ܛܥ̣ܝܢ ܒܐܝ̈ܕܘܗܝ ܠܟܪܛܝܣܐ ܗ̇ܘ ܕܦܚܐ ܆ ܡܬ̇ܚܫܒ ܗܘܐ ܘܡܬ̇ܥܣܩ ܆ ܕܐܝܟܢܐ ܢ̇ܟܣ ܠܟܡܐܢܐ ܕܡ̇ܛܫܝ ܒܗ . ܘܡܢ ܫ̣ܠܝܐ ܚ̣ܙܐ ܠܛܘܒܢܐ ܬܐܘܕܘܣܝܘܣ ܐܦܝܣܩܘܦܐ ܕܐܘܪܫܠܡ ܆ ܗ̇ܘ ܝܥܩܘܒ ܚ̣ܕܬܐ ܇ ܗ̇ܘ ܕܟܝܪܛܘܢܝܣܐ ܥܒ̣ܕܗ ܇ ܗ̇ܘ ܕܗܐ ܡܢ ܟܕܘ ܐܫܬܡܠܝ ܇ ܒܡܘܕܝܢܘܬܐ ܘܒܣܗܕܘܬܐ ܒܡܕܝܢܬ ܡܠܟܘܬܐ ܇ ܒܙܒܢܘܗ̈ܝ ܕܡܪܩܝܢܘܣ ܡ̇ܠܟܐ ܣ̇ܢܐ ܠܐܠܗܐ . ܙܢܐ ܕܝܢ ܕܡ̇ܘܬܗ ܆ ܐܡ̇ܪܝܢ ܚܢܢ ܠܚܪܬܐ ܟܕ ܐܠܗܐ ܡܦܣ . ܠܗܢܐ ܚ̣ܙܐ ܕܩܐ̇ܡ ܡܢ ܝܡܝܢܗ ܆ ܘܒܨܒܥܐ ܡ̇ܫܘܕܥ ܘܡܚܘܐ ܘܡܟܣ ܠܪܘܫܥܐ ܕܡ̇ܛܫܝ ܒܟܠ ܡܠܬܐ . ܘܗܠܝܢ ܕܫܡܥ ܗܘܐ ܡܢܗ ܆ ܗ̣ܢܝܢ ܡܡܠܠ ܗܘܐ ܠܥܡܐ . ܟܕ ܡܪܢ ܩܪܝܒ ܗܘܐ ܘܡ̇ܥܕܪ ܇ ܘܦܐܪܝܣܝܐ ܐܝܟ ܚܕܐ ܘܛܝܒܘܬܐ ܡ̇ܫܟܢ . ܘܟܕ ܗܟܢܐ ܐܦܝܣ ܠܥܡܐ : ܘܠܟܠܗܘܢ ܫܪܪ : ܘܐܝܟ ܡܠܐܝܟܐ ܡܢ ܟܠܗܘܢ ܡܬ̣ܚܙܐ ܘܡܬ̇ܩܠܣ ܆ ܚܛ̣ܦ ܐܢܘܢ ܡܢ ܡܨܝ̈ܕܬܐ ܕܛܥܝܘܬܐ . ܟܕ ܐܒܗ̇ܬܗ ܠܬܢܝܢܐ ܡܪܚܩܢܐ ܘܡܫܡܫ̈ܢܘܗܝ ܘܠܡܢܝ̈ܚܢܘܗܝ ܒܗ̇ܘ ܙܒܢܐ ܆ ܛܘܒܢܐ ܕܝܘܣܩܘܪܘܣ ܪܝܫܐ ܕܐܦܝܣܩܘ̈ܦܐ ܟܕ ܐܓܘܢܐ ܫܦܝܪܐ ܕܡܘܕܝܢܘܬܐ ܐܬܟ̇ܬܫ : ܘܪܗܛܗ ܫ̇ܡܠܝ : ܘܗܝܡܢܘܬܐ ܫܠܝܚܝܬܐ ܕܠܐ ܥܒܘܪܐ ܥܕܡܐ ܠܫܘܠܡܐ ܢܛ̣ܪ ܆ ܟܕ ܐܝܬܘܗܝ ܒܐܝܟܣܘܪܝܐ̣ ܐܫܬܡܠܝ ܒܓܢܓܪܐ ܡܕܝܢܬܐ ܇ ܗ̇ܝ ܕܐܝܬܝܗ̇ ܡܛܪܘܦܘܠܝܣ ܕܦܦܠܓܘܢܝܐ pb. 63 ܟܕ ܗܘܐ ܐܦܝܣܩܘܦܐ ܫܢܝ̈ܐ ܫܒ̣ܥ ܘܬܠܬܐ ܝܪ̈ܚܐ . ܘܗ̣ܘ ܝܘܡܐ ܕܫܟ̣ܒ ܒܗ ܐܝܬܘܗܝ ܗܘܐ ܆ ܫܒܥܐ ܒܐܝܠܘܠ . ܘܟܕ ܫܡܥܐ ܡܪܝܪܐ ܘܕܟܐܒܐ ܡܛܠܬܗ ܐܣܬ̇ܒܪ ܠܡܕܝ̈ܢܬܐ ܕܐܠܟܣܢܕܪ̈ܝܐ ܆ ܟܢܫ̈ܐ ܡܢ ܕܥܡܡ̈ܐ ܐܘܪ̈ܬܘܕܘܟܣܘ : ܘܕܝܪ̈ܝܐ ܩܕܝ̈ܫܐ̣ ܘܕܝܪ̈ܝܬܐ ܆ ܐܬܬܒܪܘ ܒܢܦܫܐ ܡܢ ܚܫܐ ܩܫܝܐ ܘܥܩܬܐ ܆ ܟܕ ܦܣ̣ܩܘ ܣܒܪܐ ܡܟܝܠ ܕܦܘܪܩܢܗܘܢ . ܗ̣ܘ ܕܝܢ ܕܐܒܐ ܩܫܝܐ ܘܫ̇ܬܐ ܕܡܐ ܦܪܛܘܪܝܘܣ ܆ ܒܚܕܘܬܐ ܪܒܬܐ ܘܒܦܨܝܚܘܬܐ ܡܕܝܨ ܗܘܐ ܘܡܫܬܢܐ . ܐܝܟ ܡ̇ܢ ܕܡܫܪܪܬܐ ܡܟܝܠ ܐܝܬ ܠܗ ܪܝܫܢܘܬܐ ܘܕܠܐ ܫܓܘܫܝܐ . ܡܢ ܗܪܟܐ ܠܥܠ̈ܡܝܐ ܘܠܕܝܪ̈ܝܐ ܗܠܝܢ ܕܠܐ ܨ̇ܒܝܢ ܗܘܘ ܕܢܫܬܘܬܦܘܢ ܠܗ ܆ ܒܝ̣̈ܫܬܐ ܩܫܝ̈ܬܐ ܡ̇ܚܘܐ ܗܘܐ . ܟܕ ܠܪ̈ܝܫܢܐ ܙܒ̇ܢ ܗܘܐ ܆ ܘܒܐܝ̈ܕܝܗܘܢ ܟܠ ܐܕܫ̈ܐ̣ ܕܨܥܪ̈ܐ ܘܕܥܩ̈ܬܐ ܠܐ ܡܣܬܝܒܪ̈ܢܝܬܐ ܡ̇ܝܬܐ ܗܘ̣ܐ ܥܠ ܐܘܪ̈ܬܘܕܘܟܣܘ . ܟܕ ܟܢܫ̈ܐ ܕܐܣܛܪ̈ܛܝܘܛܐ ܒܥܪ̈ܝܪܝܐ ܘܒܪ̈ܒܪܝܐ ܐܥ̣ܠ ܠܡܕܝܢܬܐ . ܘܒܝ̈ܫܬܐ ܠܐ ܡܬܬ̇ܢܝܢܝ̈ܬܐ ܘܕܪ̈ܒܘ ܐܘ̈ܠܝܬܐ ܡܠܝ̈ܢ . ܘܠܐ ܢܡܘܣ̈ܝܬܐ ܕܟܝܢܐ ܕܠܐ ܚܘܣܢܐ ܣ̇ܥܪ ܗܘܐ ܆ ܥܕܡܐ ܕܐܦ ܥܠ ܒܬܘܠ̈ܬܐ ܩܕܝ̈ܫܬܐ ܡܬܚ ܠܫܢܝܘܬܗ . ܐܠܐ ܠܐ ܥܬܝܕ ܗܘܐ ܗ̇ܘ ܕܝ̇ܢܐ ܟܐܢܐ ܘܚܝܠܬܢܐ ܘܢܓܝܪ ܪܘܚܐ ܇ ܕܝܬܝܪ ܢ̇ܓܪ ܪܘܚܐ ܥܠ ܒܝ̈ܫܬܐ ܕܕܐܝܟ ܗܠܝܢ ܇ ܗ̇ܘ ܕܡ̇ܚܐ ܘܡܐܣܐ ܇ ܘܪܕ̇ܐ ܘܡܚܠܡ . ܐܠܐ ܐܬܬܥܝܪ ܡܪܝܐ ܐܝܟ ܗ̇ܘ ܕܕܡ̣ܝܟ ܇ ܘܠܪܘܡܚܗ ܐܒܪܩ ܆ ܘܒܗ̇ ܩ̣ܛܠ ܠܬܢܝܢܐ ܥܩܠܩܠܐ ܇ ܠܡܪܩܝܢܘܣ ܐܡ̇ܪ ܐܢܐ ܐܬܘܪܝܐ ܚ̣ܕܬܐ ܇ ܟܕ ܡܚܝܗܝ ܡܠܐܝܟܐ ܥܠ ܩܕܠܗ ܐܝܟ ܕܒܣܝܦܐ ܡܚܘܬܐ ܠܐ ܡܬܐܣܝܢܝܬܐ ܇ ܐܝܟܢܐ ܕܗ̇ܢܘܢ ܕܒܥܝ̈ܢܝܗܘܢ ܚܙܘ ܘܐܫܬܪܪܘ ܐܣܗܕܘ . ܗܝܕܝܢ pb. 64 ܗܟܝܠ ܛܘܒܢܐ ܦܛܪܘܣ ܆ ܟܕ ܫܒܩܗ̇ ܠܐܝܟܣܘܪܝܢܟܘܣ ܆ ܦܢ̣ܐ ܠܐܠܟܣܢܕܪܝܐ . ܐܠܗܐ ܕܝܢ ܐܝܬܘܗܝ ܗܘܐ ܗ̇ܘ ܕܐܗܦܟܗ ܠܬܡܢ ܆ ܡܛܠ ܡܕܒܪܢܘܬܐ ܐܠܗܝܬܐ ܕܥܬܝܕܐ ܗܘܬ ܕܬܗܘܐ ܇ ܠܒܘܝܐܐ ܕܥܡܐ ܡܗܝܡܢܐ ܇ ܘܠܬܘܪܨܐ ܘܩܘܝܡܐ ܕܗܝܡܢܘܬܐ ܬܪܝ̣ܨܬ ܫܘܒܚܐ . ܐܝܬܝܗ̇ ܕܝ̣ܢ ܗܕܐ . ܟܕ ܡ̇ܢܥ ܠܡܕܝܢܬܐ ܕܐܠܟܣܢܕܪ̈ܝܐ ܫܡ̣ܥܐ ܕܡ̇ܘܬܗ ܕܡܪܩܝܢܘܣ : ܗ̇ܘ ܕܗܘܐ ܪܝܫܐ ܘܥܠܬܐ ܘܩܝܘܡܐ ܕܒܝ̈ܫܬܐ ܕܕܐܝܟ ܗܠܝܢ ܆ ܗ̣ܢܘܢ ܥܡܡ̈ܐ ܡܗ̈ܝܡܢܐ ܕܡܢ ܟܕܘ ܡܫܪܝܢ ܗܘܘ ܘܡ̇ܥܩܝܢ : ܡܢ ܐܘ̈ܠܨܢܐ ܣܓܝ̈ܐܐ ܘܪ̈ܕܘܦܝܐ ܕܐܬܘ ܥܠܝܗܘܢ ܐܝܟ ܕܐܡܝܪ : ܘܡܪ̈ܦܝܢ ܗܘ̈ܝ ܐܝܕܝܗ̈ܘܢ : ܟܕ ܙܒܢܐ ܕܢܦܐܫܐ ܐܫܟܚܘ ܆ ܡܢ ܕܪܝܫ ܚܝ̣ܘ . ܘܬܫܒܘܚܬܐ ܕܩܘܒ̇ܠ ܛܝܒܘܬܐ ܘܕܡܡܠܠܘܬ ܫܘܒܚܐ ܡܣܩܝܢ ܗܘܘ ܠܡܫܝܚܐ ܦܪܘܩܢ ܇ ܗ̇ܘ ܕܠܐ ܠܓܡܪ ܪܓ̣ܙ ܘܐܫ̣ܠܡ ܐܢܘܢ ܒܐܝ̈ܕܝܐ ܕܗ̇ܘ ܕܐܒܐ ܡܚܒܠܢܐ ܘܫ̇ܬܐ ܕܡܐ . ܘܐܝܟ ܡ̇ܢ ܕܙܒܢܐ ܕܠܚ̇ܡ ܘܚܒܝܒ ܠܗܘܢ ܚ̣ܙܘ ܆ ܟܕ ܐܬܟ̇ܢܫܘ ܟܢ̣̈ܫܐ ܕܕܝܪ̈ܝܐ ܩܕܝ̈ܫܐ : ܘܠܘ ܒܠܚܘܕ ܗ̇ܢܘܢ ܕܐܝܬ ܒܗ̇ ܒܡܕܝܢܬܐ : ܐܠܐ ܘܗ̇ܢܘܢ ܕܐܝܬ ܠܘܬܗ̇ ܒܗ̇ܘ ܕܡܬ̣ܩܪܐ ܐܢܛܘܢ : ܘܒܐܩܛܩܕܩܛܘܢ ܘܒܐܝܩܣܛܘܢ : ܘܒܫܪܟܐ ܕܕܝܪ̈ܝܬܐ ܩܕܝ̈ܫܬܐ : ܥܡ ܟܠܗ ܥܡܐ ܡܗܝܡܢܐ ܘܛ̇ܢܢܐ ܕܐܠܟܣܢܕܪܝܐ ܡܕܝܢܬܐ : ܟܕ ܐܝܬ ܠܗܘܢ ܪܝܫܐ ܘܩܕܡܝܐ ܕܝܠܗܘܢ : ܘܠܘܬ ܗܕܐ pb. 65 ܡܥ̣ܝܪ ܘܡܩܝܡ ܠܗܘܢ ܐܝܟ ܨܒܝܢܐ ܕܐܠܗܐ : ܛܘܒܢܐ ܥܢܘܝܐ ܘܢܒܝܐ ܪܒܐ ܠܘܢܓܝܢܐ ܐܒܐ ܕܕܝܪ̈̄ܝܐ ܆ ܟܕ ܓܘܢܐܝܬ ܐܬܚ̇ܫܒܘ ܟܠܗܘܢ ܆ ܫܕܪ ܐܢܫ̈ܝܢ ܕܠܗܕܐ ܠܚܡܝ̣ܢ . ܘܚ̣ܛܦܘ ܡܢ ܡܕܒܪܐ . ܟܕ ܠܐ ܩܲܕܡ ܐܝܠܦ ܘܠܐ ܣܟ ܐܪܓܫ ܇ ܠܩܕܝܫܐ ܛܝܡܬܐܘܣ ܇ ܗ̇ܘ ܡܘܕܝܢܐ ܛܒܝܒܐ ܘܣܗܕܐ ܫܪܝܪܐ ܇ ܕܡܢ ܟܕܘ ܒܐܝܩܪܐ ܕܩܫܝܫܘܬܐ ܡܢ ܪܒܐ ܩܘܪܝܠܘܣ ܪܝܫܐ ܕܐܦܝܣ̈ܩܘܦܐ ܐܬܝܩ̣ܪ ܗܘܐ ܇ ܥܡ ܐܢܛܠܝܘܣ ܐܚܘܗܝ ܚܬܝܬܐ ܘܫܲܘܐ ܠܗ ܒܛܢܢܐ . ܓܒܪܐ ܕܡܨܒܬ ܒܟܠܗ̇ ܣܥܘܪܘܬܐ ܘܛܝܒܘܬܐ ܫܠܝܚܝܬܐ . ܘܝܬܝܪܐܝܬ ܒܚܬܝܬܘܬܐ̣ ܘܒܛܢ̣ܢܐ ܚܡܝܡܐ ܕܗܝܡܢܘܬܐ ܬܪܝ̣ܨܬ ܫܘܒܚܐ . ܘܟܕ ܐܝܬܝܘܗܝ ܠܡܕܝܢܬܐ : ܠܥܕܬܐ ܕܡܬܩܪܝܐ ܩܣ̇ܪܝܘܢ : ܟܕ ܟܠܗ̇ ܡܕܝܢܬܐ ܐܝܟ ܚܕܐ ܐܝܟ ܕܠܡܐܡܪ : ܥܡ ܢܫ̈ܐ ܘܒܢܝ̈ܐ ܐܬܟ̇ܢܫܬ : ܥܡ ܕܝܪ̈ܝܐ ܩܕܝ̈ܫܐ ܆ ܣܪܗܒܘ ܕܟܝܪܘܛܘܢܝܣܐ ܢܥܒܕܘܢܝܗܝ ܘܢܩ̣ܝܡܘܢܝܗܝ ܪܝܫ ܟܗ̈ܢܐ ܇ ܘܟܪܘܙܐ ܘܡܬܟܬܫܢܐ ܕܚܠܦ ܕܚܠ̣ܬ ܐܠܗܐ . ܐܠܐ ܟܕ ܚܕ ܒܠܚܘܕܘܗܝ ܐܫܬܟܚ ܡܢ ܐܦܝܣ̈ܩܘܦܐ ܐܪ̈ܬܘܕܘܟܣܘ : ܐܝܬܘܗܝ ܗܘܐ ܕܝܢ ܗܢܐ ܐܘܣܒܝܣ ܕܦܝܠܘܣܝܘܢ : ܡܛܠ ܗ̇ܝ ܕܗܠܝܢ ܐܚܪ̈ܢܐ ܕܪܕܝܦܝܢ ܗܘܘ ܘܡ̇ܛܫܝܢ ܆ ܘܠܐ ܡܡܪܚܝܢ ܗܘܘ ܕܢܬ̣ܚܙܘܢ : ܟܕ ܐܬܝ̣ܕܥ ܠܥܡܐ ܒܨܒܝܢܐ ܕܐܠܗܐ : ܕܛܘܒܢܐ ܦܛܪܘܣ ܗ̇ܘ ܕܝܠܢ ܬܡܢ ܐܝܬܘܗܝ ܘܡ̇ܛܫܝ ܆ ܪܗ̣ܛܘ ܥܡܐ̣ ܘܐܬܘ ܡܢ ܫܠ̣ܝܐ ܇ ܠܕܘܟܬܐ ܗ̇ܝ ܕܡܕܝܪ ܗܘܐ ܒܗ̇ ܗ̣ܘ ܛܘܒܢܐ . pb. 66 ܘܟܕ ܫܩܠܘܗܝ ܒܩܛܝܪܐ : ܘܥܠ ܟܬܦ̈ܬܗܘܢ ܛܥܢܘܗܝ ܆ ܐܘܒܠܘܗܝ ܠܩܣܪܝܘܢ ܇ ܐܝܟܐ ܕܐܝܬܝܗܘܢ ܗܘܘ ܟܢܫ̈ܐ ܕܥܡܡ̈ܐ ܆ ܕܐܝܟ ܢܡܘܣ̈ܐ ܥܬܝ̈ܩܐ ܘܥܝ̈ܕܐ ܒܙܒ̈ܢܐ ܕܪ̈ܕܘܦܝܐ ܡܦܣܝܢ ܗܘܘ ܢܥ̣ܒܕܘܢ . ܘܟܕ ܦܠܝܪܘܦܘܪܬܢܐ ܗ̣ܘܐ ܗ̣ܘ ܛܘܒܢܐ ܠܘܩܕܡ ܡܢ ܐܠܗܐ : ܕܨܒܝܢܗ ܐܝܬܘܗܝ ܗܢܐ : ܐܝܟܙܢܐ ܕܙܒܢ̈ܝܢ ܣܓܝ̈ܐܢ ܟܣܝܐܝܬ ܓ̣ܠܐ ܠܪ̈ܚܡ̇ܘܗܝ ܚܒܝ̈ܒܐ ܆ ܗܟܢܐ ܥܡ ܗ̇ܘ ܐܦܝܣܩܘܦܐ ܛܝܡܬܐܘܣ ܆ ܟܕ ܛܝܒܘܬܐ ܕܐܠܗܐ ܩܪܝܒܐ ܗܘܬ ܗܝܕܝܢ ܘܟܠܡܕܡ ܣ̇ܥܪܐ . ܟܕ ܕܝܢ ܟܠܗܘܢ ܥ̣ܦܝܢ ܡܛܠ ܚܕܘܬܐ ܘܪܘܙܐ ܕܣܒܪܐ ܕܐܝܟ ܗܢܐ ܆ ܐܫܟܚ ܕܢ̣ܬܛܥܐ ܗ̣ܘ ܛܘܒܢܐ ܦܛܪܘܣ ܆ ܟܕ ܥܒ̣ܪ ܒܝܢܬ ܥܡܐ ܘܐ̣ܙܠ ܐܬܛ̇ܫܝ . ܟܕ ܣܬ̣ܪܗ ܡܪܝܐ ܗ̇ܘ ܕܓܠ̣ܐ ܠܗ ܇ ܟܕ ܕܚ̇ܠ ܗܘܐ ܕܡܕܡ ܕܐܝܟ ܗܟܢ ܢܥ̣ܒܕ ܒܕܡܘܬ ܦܝܠܝܦܘܣ ܫܠܝܚܐ ܇ ܕܟܕ ܐܥܡܕܗ ܠܗ̇ܘ ܡܗܝܡܢܐ ܕܩܢܕܩܝ . ܡܚܕܐ ܠܐ ܐܬܚܙܝ . ܒܟܠܙܒܢ ܓܝܪ ܥ̇ܪܩ ܗܘܐ ܗ̣ܘ ܛܘܒܢܐ ܡܢ ܐܝܩܪܐ ܘܫܘܒܚܐ ܕܒܢܝ̈ܢܫܐ : ܐܝܟ ܡ̇ܢ ܕܡܥܟܪܢܐ ܗ̇ܘܐ ܠܗ ܕܫܠܝܐ ܕܠܐ ܢܘܬܦܐ ܗ̇ܘ ܕܪܚܝܡ ܠܗ : ܘܥܢܝܢܐ ܠܐ ܫܓܝܫܐ ܕܥܡ ܐܠܗܐ ܆ ܐܦܢ ܥܕܡܐ ܠܫܘܠܡܐ ܢܦܘܩ ܢܝܫܗ ܐܝܟ ܪܓܬܗ ܠܐ ܐܫܬ̣ܒܩ . ܟܕ ܓܝܪ ܟܝܪܛܘܢܝܐ ܕܪܝܫ ܟܗ̈ܢܐ ܪܒܐ ܛܝܡܬܐܘܣ : ܗܟܢܐ pb. 67 ܒܦܣܩܐ ܘܒܫܦܝܪܘܬ ܨܒܝܢܐ ܕܐܠܗܐ ܗܘ̣ܬ : ܒܓܒܝܘܬܐ ܘܒܝܨܝܦܘܬܐ ܘܒܦܣܝܦܝܣܡܐ ܕܥܡܐ ܕܐܠܟܣܢܕܪ̈ܝܐ : ܘܕܩ̈ܕܝܫܐ ܘܫܩ̈ܝܠܝ ܨܠܝܒܐ ܕܝܪ̈ܝܐ : ܘܚܕܘܬܐ ܠܐ ܡܬܡܠܠܢܝܬܐ ܘܕ̇ܝܨܐ ܐܚܝܕ ܗܘܐ ܠܢܦ̈ܫܬܐ ܕܟܠܗܘܢ : ܟܕ ܥܡ̈ܡܐ ܡܥܕܥܐܕܝܢ ܘܚ̇ܕܝܢ : ܗ̇ܘ ܪܫܝܥܐ ܘܛܡܐܐ ܒܟܠ ܦܪܛܘܪܝܘܣ : ܟܕ ܚ̣ܙܐ ܢܦܫܗ ܕܒܩܝܢܕܘܢܘܣ ܐܝܬܘܗܝ ܆ ܝܬܝܪܐ ܐܬܒܥܪܪ . ܘܟܕ ܙܒ̣ܢ ܠܪ̈ܝܫܢܐ ܒܕܗܒܐ ܣܓܝܐܐ ܆ ܘܝܬܝܪܐܝܬ ܠܗ̇ܘ ܕܡܬܐܡܪ ܣܛܪܛܝܠܛܝܣ ܕܫܡܗ ܗܘܐ ܕܝܢܘܣܝܘܣ : ܓܒܪܐ ܩ̇ܛܘܠܐ ܘܥܙܝܙ ܚܡܬܐ ܆ ܠܫܢܝܘܬܐ ܕܐܝܟ ܗܕܐ ܐܥܝܪ ܆ ܐܝܟܢܐ ܕܥܡ ܣܘܓܐܐ ܕܦܠ̣ܚ̈ܐ ܡܙܝ̈ܢܐ ܒܥܪ̈ܝܪܝܐ ܘܒܪ̈ܒܪܝܐ ܆ ܢܪܗܛ ܠܥܕܬܐ ܩܕܝܫܬܐ ܕܐܠܗܐ ܆ ܘܠܣ̈ܓܝܐܐ ܡܢ ܥܠ̈ܡܝܐ ܘܕܝܪ̈ܝܐ ܘܕܝܪ̈ܝܬܐ ܕܠܐ ܚܘܣܢܐ ܢܩ̇ܛܠ . ܠܣܓ̈ܝܐܐ ܕܝܢ ܒܡܚܘ̈ܬܐ ܢܦܲܣܩ ܆ ܘܦ̣ܠܓܘ ܡܝ̈ܬܐ ܢܫܒܘܩ . ܘܠܚܪܬܐ ܠܐ ܐܡܐܢ ܇ ܕܢܲܣܒ ܚܐܦܐ ܠܒܝܬ ܡܥܡܘܕܝܬܐ ܐܠܗܝܬܐ ܇ ܘܡܢܗ ܕܝܘܪܕܢܢ ܩܕܝܫܐ ܗ̇ܢܘ ܕܝܢ ܡܢܗ ܕܘܙܢܐ ܕܡܥܡܘܕܝܬܐ ܣܓܝܕܬܐ ܆ ܢܚܛܘܦ ܡܪܕܘܐܝܬ ܠܩܕܝܫܐ ܛܝܡܬܐܘܣ̣ ܥܡ ܐܢܛܠܝܘܣ ܐܚܘܗܝ ܇ ܘܢܘܒܠܘܢܝܗܝ ܠܛܦܘܣܝܪܝܢ ܩܣܛܪܐ ܡ̇ܕܒܪܝܬܐ ܇ ܕܪܚܝܩܐ ܡܢ ܡܕܝܢܬܐ ܬܠܬܝܢ ܡܝ̈ܠܐ . ܘܚܒܫܘܗܝ ܬܡܢ ܟܕ ܡܬܢ̣ܛܪ ܡܢ ܐܣܛܪ̈ܛܝܘܛܐ . ܐܝܟܢܐ ܕܡܟܝܠ ܟܕ ܐܫܟܚ ܙܒܢܐ ܕܥ̇ܗܢ ܠܫܢܝܘܬܗ ܗ̣ܘ ܪܫܝܥܐ ܦܪܛܘܪܝܘܣ ܆ ܒܝܫ̈ܬܐ ܣܓܝ̈ܐܬܐ ܬܘܒ ܢܚܘܐ ܠܘܩܒܠ ܕܝܪ̈ܝܐ ܘܥܠܡ̈ܝܐ ܇ ܗܠܝܢ ܕܠܐ ܨ̇ܒܝܢ ܕܢܫܬܘܬܦܘܢ ܠܪܘܫܥܗ . ܝܬܝܪܐܝܬ ܠܘܩܒܠ pb. 68 ܗܠܝܢ ܕܝܨܦ̣ܘ ܕܟܝܪܛܘܢܝܐ ܕܛܘܒܢܐ ܛܝܡܬܐܘܣ . ܗܠܝܢ ܟܕ ܠܐ ܐܫܟܚܘ ܕܢܣܝܒܪܘܢ ܥܡܡ̈ܐ : ܘܦܣ̣ܩܘ ܣܒܪܐ : ܘܡܟܝܠ ܡܠ̣ܬ ܢܦܫܗܘܢ ܘܣܒܥܘ ܡܢ ܥܩܬܐ ܆ ܐܫܬ̇ܠܗܒܘ ܒܛܢܢܐ ܣܗܕܝܐ ܆ ܘܣ̣ܕܪܘ ܩܪܒܐ ܟܠܝܘܡ ܠܘܩܒܠ ܐܣܛܪ̈ܛܝܘܛܐ ܆ ܘܩܪܒܐ ܒܝܬܝܐ ܐܩܝܡܘ ܇ ܥܡ ܩܛ̈ܠܐ ܘܐܫܝܕܘܬܐ ܕܕܡܐ . ܟܕ ܕܚ̣ܠܘ ܗܟܝܠ ܗ̣ܢܘܢ ܪ̈ܝܫܢܐ ܕܡܕܝܢܬܐ : ܘܗ̇ܘ ܕܡܬܐܡܪ ܐܣܛܪܛܝܠܛܝܣ : ܕܠܐ ܬܐܒܕ ܡܕܝܢܬܐ ܕܐܝܟ ܗܕܐ ܕܡ̇ܠܟܐ : ܒܕܠܐ ܥܕܟܝܠ ܝܠ̣ܦ ܘܠܐ ܐܬܝ̣ܕܥ ܠܗ ܡܢܗܘܢ ܗܠܝܢ ܕܗ̈ܘܝ ܘܢܬܚ̇ܡܬ ܥܠܝܗܘܢ : ܐܦ ܓܝܪ ܗܐ ܡܢ ܟܕܘ ܒܟܠܕܘܟ ܐܣܬܒܪܬ ܗܘܬ ܩܛܣܛܣܝܣ ܘܡܣܪܚܢܘܬܐ ܕܡ̇ܠܟܐ ܚܕܬܐ ܠܐܘܢ : ܐܬܚ̇ܫܒܘ ܐܝܟܚܕܐ ܆ ܕܐܦ ܠܗ ܠܦܪܛܘܪܝܘܣ ܢ̇ܦܩܘܢ ܠܒܪ ܡܢ ܡܕܝܢܬܐ ܆ ܘܢܘܒܠܘܢܝܗܝ ܠܕܘܟܬܐ ܡܕܡ ܘܢܛܪܘܢܝܗܝ . ܥܕܡܐ ܕܟܕ ܡܠܦܝܢ ܠܡ̇ܠܟܐ ܇ ܢܦܩܘܕ ܡܛܠ ܟܠ ܚܕ ܡܢܗܘܢ ܗ̇ܝ ܕܫܦܪܐ ܠܗ . ܟܕ ܢܦ̣ܩ ܗܟܝܠ ܗ̣ܘ ܦܪܛܘܪܝܘܣ̣ ܒܝܕ ܐܣܛܪ̈ܛܝܘܛܐ ܆ ܛܢ ܐܢܫ ܡܢܗܘܢ ܘܩܛܠ̣ܗ ܆ ܒܥܪܒܥܐ ܒܢܝܣܢ ܆ ܒܬܪ ܥܣܪܝܢ ܝܘ̈ܡܬܐ ܕܟܝܪܛܘܢܝܐ ܕܛܘܒܢܐ ܛܝܡܬܐܘܣ . ܟܕ ܝܬ̣ܒ ܗܘܐ ܥܠ ܬܪܘܢܘܣ ܚܡܫ ܫܢܝ̈ܢ ܘܫܬܐ ܝܪ̈ܚܝܢ . ܗ̇ܝ ܕܟܕ ܗܘܬ ܆ ܘܥ̣ܪܩܘ ܟܠܗܘܢ ܐܝܟܚܕܐ ܥܠܡܝ̈ܐ ܘܐܣܛܪ̈ܛܝܘܛܐ . ܐܫܬ̣ܒܩ̣ ܟܕ ܫ̣ܕܐ ܒܫܘܩܐ ܒܕܡܘܬ ܚܙܝܪܐ ܐܘ ܟܠܒܐ ܇ ܗ̇ܢܘܢ ܕܒܗܘܦܟܘ̈ܗܝ ܘܒܦܩܪܘܬܗ ܠܗܘܢ ܐܬܕܡ̇ܝ ܇ ܟܕ ܐܒܕܢܐ ܢܬ̣ܦ ܠܢܦܫܗ . ܗܠܝܢ ܡ̇ܢ ܗܟܝܠ ܕܒܗܠܝܢ ܕܓ̈ܕܫܝ ܗܘ̈ܝ : ܕܠܟܠܗ̇ ܡܫܡܥܬܐ pb. 69 ܕܕܚ̈ܠܝ ܐܠܗܐ ܥܒܪ̈ܢ ܆ ܫܒܩܝܢ ܚܢܢ ܠܐܚܪ̈ܢܐ ܕܢܫܬܥܘܢ ܘܢ̇ܟܬܒܘܢ . ܐܦܢ ܓܝܪ ܫ̇ܘܐ ܗܘܐ ܗ̇ܘ ܕܚ̣ܫ ܆ ܐܠܐ ܠܐ ܠܢ ܦܐܝܐ ܆ ܘܠܐ ܕܢܫ̣ܡܥ ܗܠܝܢ ܕܐܝܟ ܗܟܢ ܘܠܐ ܕܢ̇ܬܢܐ . ܒܪܡ ܐܝܟ ܕܟܬܝܒ ܚ̇ܙܝܢ ܚܢܢ ܕܐܫܬܡ̣ܠܝܬ ܥܠܘܗܝ̣ ܡܠܬܐ ܐܠܗܝܬܐ ܇ ܕܓܒܪܐ ܥܘ̇ܠܐ ܒܝ̣ܫܬܐ ܬܨܘܕܝܘܗܝ ܠܐܒܕܢܐ ܆ ܘܗ̇ܝ ܕܐܢܬ ܡܟܟܬ ܠܫܒܗܪ̈ܢܐ ܐܝܟ ܕܠܩܛܝ̈ܠܐ̇ ܘܕܡܪܝܐ ܠܘܩܒܠ ܫܒܗܪ̈ܢܐ ܡ̇ܩܪܒ ܇ ܘܕܠܝܘܡܐ ܕܢܟܣܬܗ ܡܬ̣ܢܛܪ ܪܫܝܥܐ . ܟܕ ܕܝܢ ܐܫܬ̣ܠܚ ܗܠܝܢ ܠܠܐܘܢ ܡ̇ܠܟܐ ܆ ܐܬܪܚܡ ܥܠ ܥܩ̈ܬܐ ܕܟܠܗ ܗܢܐ ܙܒܢܐ ܐܕܪ̈ܟܝ ܠܡܕܝܢܬܐ ܕܐܠܟܣܢܕܪ̈ܝܐ . ܘܟܕ ܚܐ̇ܣ ܥܠ ܗܠܝܢ ܕܐܫܬ̣ܚܪܘ ܆ ܦܩܕ ܕܛܘܒܢܐ ܛܝܡܬܐܘܣ : ܗ̇ܘ ܕܩ̇ܒܠ ܣܝ̇ܡ ܐܝܕܐ ܡܢ ܐܠܗܐ ܆ ܢܥ̣ܘܠ ܘܢܲܣܒ ܬܪܘܢܘܣ ܕܝܠܗ ܆ ܘܗܟܢܐ ܗ̣ܝ ܡܕܝܢܬܐ ܬܫܬܝܢ ܘܢܬ̣ܢܦܫ ܥܡܐ ܇ ܘܢܫܟܚ ܒܘܝܐܐ ܕܗܠܝܢ ܒܝ̣ܫ̈ܬܐ ܕܥܒܪ̈ܝ ܇ ܗ̇ܝ ܕܐܦ ܗܘ̣ܬ ܠܗܘܢ ܒܝܕ ܦܘܢܝܗ ܕܛܘܒܢܐ ܛܝܡܬܐܘܣ : ܒܟܠܕܘܟ ܓܝܪ ܐܝܬ ܗܘܐ ܠܡܚܙܐ ܇ ܚܕܘܬܐ ܘܪܘܙܐ ܘܕܝ̇ܨܐ ܕܡܠܝܐ ܗܘܬ ܡܕܝܢܬܐ ܇ ܟܕ ܟܢܫ̈ܐ ܣܓܝ̈ܐܐ ܕܠܐ ܡܗ̈ܝܡܢܐ ܪܗܛܝܢ ܗܘܘ ܘܥܡܕܝܢ . ܘܕܒܦܣܝܩ̈ܬܐ ܐ̇ܡܪ . ܫܡܝܐ ܐܝܬܝܗ̇ ܡܕܝܢܬܐ ܕܐܠܟܣܢܕܪ̈ܝܐ̣ ܒܗܠܝܢ ܝܘ̈ܡܬܐ . ܟܕ ܩܘܝ ܗܟܝܠ ܛܘܒܢܐ ܛܝܡܛܐܘܣ ܒܐܦܝܣܩܦܘܬܐ ܙܒܢܐ ܕܫܒܥ ܫܢܝ̈ܢ ܆ ܬܘܒ ܫܐܕܐ ܚ̇ܣܡܐ ܟܕ ܠܐ ܡܣܝܒܪ ܕܢܚ̣ܙܐ ܦܘܪܩܢܐ ܕܒܢܝ̈ܢܫܐ ܆ ܐܥܝܪ ܒܪܘܓܙܐ ܠܘܬ ܛܢ̣ܢܐ ܒܝ̣ܫܐ ܘܚ̇ܣܡܐ ܇ ܠܐܦܝܣܩ̈ܘܦܐ pb. 70 ܕܒܟܠܕܘܟ . ܘܝܬܝܪܐܝܬ ܠܗ̇ܘ ܕܒܩܘܢܣܛܢܛܝܢܦܘܠܝܣ ܆ ܘܠܗ̇ܘ ܕܪܘܡܝ . ܐܦ ܓܝܪ ܐܝܬܝܗ̇ ܗܘܬ ܠܗܘܢ ܒܗܬܬܐ ܘܚܣ̣ܕܐ ܇ ܩܛܣܛܣܝܣ ܘܫܘܒܚܐ ܘܕܘܒܪܐ ܘܦܐܪܝܣܝܐ ܕܝܠܗ ܕܛܘܒܢܐ ܇ ܟܕ ܟܠܝܘܡ ܓܠܝܐܝܬ ܡܢܗ ܘܡܢ ܐܦܝܣܩܘܦ̈ܐ ܕܬܚܘܬܘܗܝ ܇ ܘܩܠܝܪ̈ܝܩܘ ܘܕܝܪ̈ܝܐ ܘܥܠܡܝ̈ܐ ܇ ܡܬܚܪܡܐ ܗܘܬ ܣܘܢܕܘܣ ܪܫܝܥܬܐ ܕܟܠܩܝܕܘܢܐ . ܘܟܕ ܒܪܗ̣ܛܐ ܣܓܝܐܐ ܕܠܟܠ ܓܒܝ̈ܢ ܐܬܚ̇ܫܚܘ ܘܒܡܘܗ̈ܒܬܐ : ܘܒܦܪܘܣܛܣܝܐ ܕܪ̈ܫܝܥܐ ܆ ܟܕ ܐܫܟܚ ܕܡܢ ܪܚܡ̣ܬ ܟܣܦܐ ܡ̣ܙܕܟܝܢ ܗܠܝܢ ܕܒܗ̇ܘ ܙܒܢܐ ܐܚܝܕܝܢ ܗܘܘ ܆ ܠܐ ܠܘܩܕܡ ܫܠ̣ܝܘ ܡܢ ܛܘܟܢܗܘܢ ܘܒܝ̣ܫܘܬܗܘܢ ܇ ܥܕܡܐ ܕܥܡ ܩܛ̈ܠܐ ܣܓ̈ܝܐܐ ܕܥܡܐ ܘܐܫܝܕܘܬܐ ܕܕܡܐ ܇ ܥܒ̣ܕܘ ܕܢܫܬ̣ܕܐ ܠܐܝܟܣܘܪܝܐ ܛܘܒܢܐ ܛܝܡܬܐܘܣ ܇ ܘܢܐܙܠ ܠܓܢܓܪܐ ܡܕܝܢܬܐ ܇ ܐܝܟܐ ܕܐܫܬܡ̣ܠܝ ܟܠܝܠܐ ܕܡܘܕܝܢܘܬܐ ܕܠܒܝܫ ܙܟܘܬܐ ܘܪܝܫܟܗ̈ܢܐ ܕܝܣܩܪܘܣ ܒܪ ܡܘܕܝܢܘܬܗ . ܗܕܐ ܥ̣ܠܬܐ ܗܘ̣ܬ ܠܛܘܒܢܐ ܦܛܪܘܣ ܕܠܐ ܢܬܡ̣ܨܐ ܇ ܕܐܝܟ ܨܠܘܬܗ ܘܪܓܬܗ ܡܢ ܒܝܢܬ ܒܢܝ̈ܢܫܐ ܢܫ̇ܢܐ ܇ ܘܢܬܒܲܣܡ ܒܫܠܝܐ ܗ̇ܘ ܕܪܚܝܡ ܠܗ . ܟܕ ܢܦ̣ܩ ܓܝܪ ܛܝܡܬܐܘܣ ܪܝܫܐ ܕܐܦܝܣܩܘ̈ܦܐ : ܘܐܫܬ̣ܠܡ ܠܐܝܟܣܘܪܝܐ ܒܦܘܩܕܢܐ ܘܒܫܘܠܛܢܐ ܡܠܟܝܐ : ܘܐܢܫ ܐܚܪܝܢ ܡܢ ܩܫܝܫ̈ܢܐ ܥ̣ܠ ܚܠܦܘܗܝ ܡܢ ܦܘܩܕܢܐ ܡܠܟܝܐ : ܕܫܡܗ ܡ̇ܢ ܛܝܡܬܐܘܣ : ܫܡܐ ܕܝ̇ܢ ܝܬܝܪܐ ܡܬܩܪܐ ܗܘܐ ܣܠܘܦܩܪܘܣ ܘܒܗ̇ܘ ܒܕܡܘܬܐ ܐܚܝܕ ܗܘܐ ܒܒܝ̣ܫܘܬ ܫܘܒܚܐ ܕܟܠܩܝܕܘܢ̈ܝܐ ܆ ܟܕ ܚ̣ܙܐ ܦܛܪܘܣ ܗ̇ܘ ܡܢܝܚܢܐ ܕܐܠܗܐ ܘܒܪ ܛܢܢܐ pb. 71 ܕܡܘܫܐ ܪܒܐ : ܫܚܩܐ ܕܐܚ̈ܐ ܡܗܝ̈ܡܢܐ : ܕܐܫܬ̣ܒܩܘ ܒܝܬ ܡܘܬܐ ܘܒ̣ܨܕܝܐ ܕܗ̇ܢܘܢ ܕܡ̇ܒܢܝܢ ܠܗܘܢ ܘܡ̇ܣܡܟܝܢ ܠܗܘܢ : ܘܩܝܢܕܘܢܝܣܐ ܥܒ̇ܕܝܢ ܕܢܙܕܥܙܥܘܢ ܡܢ ܫܪܪܐ ܕܗܝܡܢܘܬܐ ܆ ܢܣ̣ܒ ܛܢ̣ܢܐ ܐܠܗܝܐ ܟܕ ܥܕܡܐ ܠܡܘܬܐ ܐܠ̣ܨ ܢܦܫܗ ܆ ܟܕ ܗܠܝܢ ܡܠ̈ܐ ܛܒܝ̈ܒܬ ܒܟܠ ܕܫܠܝܚܐ ܡܬ̇ܪܥܐ ܘܡܬܗ̇ܓܐ ܇ ܕܡܢ̣ܘ ܡܬܟܪܗ ܘܠܐ ܐܢܐ ܡܬܟܪܗ ܐܢܐ ܡܢ̣ܘ ܡܬܟ̣ܫܠ ܘܠܐ ܐܢܐ ܝ̇ܩܕ ܐܢܐ . ܘܟܕ ܠܫܠܝܘܬܐ ܕܠܗ ܪܚܝܡܐ : ܐܝܟ ܕܠܐ ܙܒܢܐ ܫܒ̣ܩ ܆ ܐܙ̣ܠ ܬܘܒ ܠܡܕܝܢܬܐ ܕܐܠܟܣܢܕܪ̈ܝܐ ܘܠܥܘܡܪ̈ܐ ܩܕܝܫ̈ܐ ܕܚܕܪ̈ܝܗ̇ ܆ ܘܠܡܕܝܢ̈ܬܐ ܐܚܪ̈ܢܝܬܐ ܣܓܝ̈ܐܬܐ ܘܠܩܘܪ̈ܝܐ ܕܐܓܘܦܛܘܣ ܆ ܟܕ ܡ̇ܛܫܝܐܝܬ ܒܟܠܕܘܟ ܡܬܟܪܟ . ܘܡ̇ܒܢܐ ܘܡ̇ܣܡܟ ܠܟܢ̈ܫܐ ܕܐܘܪܬܘ̈ܕܘܟܣܘ ܘܐܚܪܢܐ ܦܘܠܘܣ ܫܠܝܚܐ ܠܟܠܢܫ̣ ܟܠ ܗ̇ܘܐ . ܟܕ ܒܡܠܬܐ ܘܒܥܒ̇ܕܐ ܕܘܒܪܗ ܘܙܢܗ ܆ ܛܘܦܣܐ ܠܡܠܦܢܘܬܐ ܕܕܘܒܪ̈ܐ ܕܕܚ̣ܠܬ ܐܠܗܐ ܘܛܢܢ̣ܐ ܐܠܗܝܐ ܝ̇ܗܒ ܗܘܐ . ܕܐܝܠܝܢ ܡ̇ܢ ܗܟܝܠ ܬܕܡܪ̈ܬܐ ܘܐܬܘ̈ܬܐ ܪ̈ܘܪܒܬܐ : ܫܡܠܝ ܬܡܢ ܒܝܕ ܛܝܒܘܬܐ ܐܠܗܝܬܐ ܘܚ̇ܝܠܐ ܕܢܩܝܦ ܗܘܐ ܠܗ : ܘܟܡܐ ܐܣܘ̈ܬܐ ܘܟܡܐ ܚܝ̈ܠܐ ܆ ܠܘ ܕܡܚܝܠܘܬܐ ܕܝܠܢ ܐܝܬܝܗ̇ ܕܟܠܗܝܢ ܢܟܬ̇ܒ . ܟܕ ܡܬܥܗܕܝܢ ܚܢܢ ܕܝܢ ܚܕܐ ܐܘ ܬܪ̈ܬܝܢ . ܗ̇ܠܝܢ ܕܫܪܟܐ ܆ ܠܗ̇ܢܘܢ . ܕܒܢܣܝܢܐ ܘܒܗ̇ ܒܚܙܬܐ ܐܕܪܟܘ ܇ ܢܫ̣ܒܘܩ ܕܢ̇ܬܢܘܢ ܘܢܫܬ̇ܥܘܢ . ܒܪܬܐ ܕܐܢܫ ܡܢ ܝܕܝ̈ܥܐ ܕܡܕܝܢܬܐ ܟܪܝܗܐ ܗܘܬ ܟܘܪܗܢܐ ܩܫܝܐ . ܐܝܬܝܗ̇ ܗܘܬ ܕܝܢ ܝܚܝܕܝܬܗ ܆ ܘܪܚ̇ܡ ܗܘܐ ܠܗ̇ ܐܝܟ ܕܠܝܚܝܕܝܬܐ . ܕܗܕܐ ܐܡܐ ܡ̇ܢ ܪܚ̇ܡܬ ܠܡܫܝܚܐ pb. 72 ܐܝܬܝܗ̇ ܗܘܬ ܘܡܗܝܡܢܬܐ . ܘܣ̇ܓܝ ܚ̇ܕܝܐ ܗܘܬ ܒܩ̈ܕܝܫܐ . ܐܒܐ ܕܝܢ . ܟܪܣܛܝܢܐ ܡ̇ܢ . ܒܛܥܝܘܬܐ ܕܝܢ ܘܒܪܚܡܘܬܐ ܕܦܝ̈ܠܣܘܦܐ ܚܢ̈ܦܐ ܣ̇ܓܝ ܐܚܝܕ ܗܘܐ . ܡܢ ܗܪܟܐ ܟܕ ܫܘܘ̈ܕܝܐ ܫܩܠ ܡܢ ܐܢܫ ܪܝܫܗܘܢ ܕܚ̇ܪ̈ܫܐ : ܕܡܚܠܡ ܠܛܠܝܬܐ : ܐܢ ܗ̣ܘ ܕܢܣܒܝܗ̇ ܘܒܠܠܝܐ ܢܘܒܠܝܗ̇ ܠܣܪܦܝܘܢ : ܘܬܡܢ ܢܫܡܠܐ ܥܠܝܗ̇ ܫܘܡܠܝ̈ܐ ܘܛܡ̈ܐܘܬܐ ܕܐܘܡܢ̈ܘܬܐ ܕܚ̇ܪܫܘܬܐ ܆ ܚܘܝܚܐܝܬ ܐܫܬ̣ܡܥ ܆ ܘܡܛܝܒܐ ܗ̣ܘܐ ܕܢܬܠܝܗ̇ ܠܛܠܝܬܐ . ܗܠܝܢ ܟܕ ܝܠܦܬ ܐܡܗ̇ ܡܢ ܥ̣ܒܕܐ ܐܢܫ ܕܐܪܓܫ : ܕܐܝܬܘܗܝ ܗܘܐ ܟܪܣܛܝܢܐ ܘܣ̇ܓܝ ܡܗܝܡܢܐ ܆ ܒܪ ܫܥܬܗ ܡܫܕܪܐ ܠܘܬ ܛܘܒܢܐ ܦܛܪܘܣ ܆ ܟܕ ܡܘܕܥܐ ܠܗ ܥܠ ܥܘܬܕܗ ܕܐܝܟ̇ܠܩܪܨܐ . ܟܕ ܐܦܝ̣ܣܬ ܆ ܕܠܐ ܢܗܡܐ ܒܗ̇ ܘܒܓܒܪܗ̇ ܘܒܛܠܝܬܐ ܇ ܕܒܡܘܬܐ ܫܪܝܪܐ ܩܝܢܕܘܢܝܣܐ ܥ̇ܒܕܝܢ ܕܢܦܠܘܢ ܇ ܒܝܕ ܗ̇ܝ ܕܡܪܓܙܝܢ ܠܡܪܝܐ . ܟܕ ܕܝܢ ܫܡ̣ܥ ܗܕܐ ܗ̣ܘ ܛܘܒܢܐ : ܘܐܫܬܠܗܒ ܒܛܢܢܐ ܆ ܐܙܥܩ ܒܩܠܐ ܪܡܐ . ܡܪܝ̣ܐ ܐܢ ܢܐܚܐ ܗ̇ܘ ܪܫܝܥܐ . ܘܟܕ ܐܡ̣ܪ ܗܕܐ ܆ ܡܚܕܐ ܢܣ̣ܒ ܐܢܫܝ̈ܢ ܡܢ ܩܕܝ̈ܫܐ ܗܠܝܢ ܕܥܡܗ ܒܠܠܝܐ ܆ ܘܐܙܠ̣ܘ ܠܘܬ ܐܡܗ̇ ܕܛܠܝܬܐ . ܘܟܕ ܐܫܟܚܗ̇ ܕܝ̇ܬܒܐ ܨܝܕ ܒܪܬܗ̇ : ܘܡ̇ܣܕܩܐ ܒܒܟܝܐ ܘܒܐܘ̈ܠܝܬܐ : ܐܝܟܚܕܐ ܕܝܢ ܘܢܛܪܐ ܕܠܐ ܬܫܬ̣ܠܡ ܛܠܝܬܐ ܡܢ ܓܒܪܗ̇ ܠܗ̇ܘ ܪܫܝܥܐ ܆ ܟܕ ܦܩܕ ܕܟܠܗܘܢ ܗܠܝܢ ܝܬܝܪ̈ܐ ܠܒܪ ܢܦ̣ܩܘܢ . ܫ̣ܩܠ ܡ̣ܫܚܐ̣ ܘܡ̇ܫܚܗ̇ ܠܛܠܝܬܐ . ܘܟܕ ܝܗ̣ܒ ܠܗ̇ ܪ̈ܐܙܐ ܩܕܝ̈ܫܐ : ܘܠܐܡܗ̇ ܒܝܐܐ ܒܡ̈ܠܐ ܣܓܝ̈ܐܬܐ ܕܒܘܝܐܐ : ܘܠܒܒܗ̇ ܕܕܠܐ ܦܘܫܟܐ ܥܠ ܡܫܝܚܐ ܗ̇ܘ ܡܪܐ ܕܚ̈ܝܐ pb. 73 ܬܬܟܠ ܆ ܦܢ̣ܐ ܠܐܝܟܐ ܕܫܪ̣ܐ ܗܘܐ . ܘܠܝܘܡܐ ܕܒܬܪܗ ܡܢܫܠܝ ܆ ܗ̣ܝ ܡ̇ܢ ܛܠܝܬܐ ܆ ܐܫܬܟܚܬ̇ ܕܚܠܝܡܐ . ܘܡܚܪܪܐ ܡܢ ܗ̇ܘ ܟܘܪܗܢܐ ܩܫܝܐ . ܗ̇ܘ ܕܝܢ ܦܝܠܣܘܦܐ ܢܨܐ ܥܡ ܐܠܗܐ ܐܬܩ̣ܒܪ ܡܝܬܐ . ܟܕ ܓܙܪ ܕܝ̣ܢܐ ܕܗ̇ܘ ܩܕܝܫܐ ܚܪܝܦܐܝܬ ܗܟܢܐ ܠܫܘܠܡܐ ܢܦ̣ܩ ܇ ܗ̇ܘ ܕܟܕ ܐܬ̇ܪܥܡ ܐܙܥܩ ܟܕ ܐܡ̇ܪ : ܡܪܝܐ ܐܢ ܢܐܚܐ ܗ̇ܘ ܪܫܝܥܐ . ܐܝܟܢܐ ܕܒܟܠܗ̇ ܡܕܝܢܬܐ ܝܕܝܥܬܐ ܬܗܘܐ ܗ̣ܝ ܬܕܡܘܪܬܐ ܇ ܘܟܠܢܫ ܢܫܒܚ ܠܐܠܗܐ ܇ ܥܠ ܛܝܒܘܬܗ ܕܐܬܝܗ̣ܒܬ ܠܩܕܝ̈ܫܘܗܝ ܇ ܘܠܘܬ ܛܘܒܢܐ ܢܪܗܛܘܢ ܘܢܬܢ̇ܩܦܘܢ ܇ ܘܝܬܝܪܐܝܬ ܢܬܚ̇ܝܠܘܢ ܒܗܝܡܢܘܬܐ ܬܪܝܨܬ ܫܘܒܚܐ . ܐܦ ܓܝܪ ܘܗܕܐ ܐܬ̇ܐ ܓ̣ܕܫܬ ܕܬܗܘܐ ܗܝܕܝܢ . ܟܕ ܐܙ̇ܠ ܗܘܐ ܒܠܠܝܐ ܥܡ ܗ̇ܢܘܢ ܕܢܩܝܦܝܢ ܠܗ : ܠܒܝܬܗ ܕܐܢܫ ܥܬܝܪܐ ܕܢܣܥܘܪ ܠܟܪܝܗܐ : ܘܥ̇ܒܪ ܗܘܐ ܥܠ ܕܘܟܬܐ ܡܕܡ ܕܒܗ̇ ܣܛܐܠܐ ܕܣ̇ܓܝ ܪܒܐ ܕܝܘܠܝܢܘܣ ܡܪܘܕܐ ܩ̇ܝܡܐ ܗܘܬ ܆ ܥܒ̣ܕ ܦܢܛܣܝܐ ܫܐܕܐ ܗܟܢܐ . ܢܚܬܬ ܗ̇ܝ ܣܛܐܠܐ ܡܢ ܩܘܡܗ̇ ܆ ܘܪܗܛܐ ܗܘܬ ܒܬܪܗܘܢ . ܘܟܕ ܐܪܓܫܘ ܗܟܝܠ ܗܠܝܢ ܕܡܗܠܟܝܢ ܥܡܗ ܒܗ̇ܘ ܚܒ̇ܛܐ ܘܫܓܘܫܝܐ : ܘܚܙܐܘܗ̇ ܠܗ̇ܝ ܦܢܛܣܝܐ ܆ ܐܬܬܘܗܘ ܘܐܙܥܩܘ ܆ ܟܕ ܩ̇ܪܝܢ ܠܛܘܒܢܐ ܠܥܘܕܪܢܗܘܢ . ܗ̣ܘ ܕܝܢ ܟܕ ܐ̣ܣܬܒܪ ܕܠܐ ܐܪܓܫ : ܟܕ ܛܒ ܝ̇ܕܥ ܗ̣ܘܐ . ܐܙ̇ܠ ܗܘܐ ܒܐܘܪܚܗ̣ ܟܕ ܠܐ ܐܬܦ̣ܢܝ ܠܒܣܬܪܗ . ܟܕ ܕܚܝܠܝܢ ܕܝܢ ܗ̇ܢܘܢ ܘܠܒܝܟܝܢ ܡ̈ܐܢܘܗܝ ܆ ܐܬܦ̣ܢܝ ܗ̣ܘ ܛܘܒܢܐ ܘܩ̣ܪܐ ܫܡܗ ܕܡܪܢ ܝܫܘܥ ܡܫܝܚܐ ܆ ܘܢܦ̣ܚ ܒܗ̇ ܒܦܢܛܣܝܐ pb. 74 . ܘܡܚܕܐ ܟܕ ܐܝܟ ܬܢܢܐ ܐܫܬ̣ܪܝܬ ܆ ܠܐ ܡܬܚܙܝܢܝܬܐ ܗܘ̣ܬ . ܡܫܬ̇ܥܐ ܗܘܐ ܕܝܢ ܗ̣ܘ ܛܘܒܢܐ ܆ ܘܗܕܐ ܕܗܘ̣ܬ ܒܗܠܝܢ ܝܘ̈ܡܬܐ ܒܐܠܟܣܢܕܪܝܐ . ܐܦܝܣ ܐܢܫ ܡܢ ܡܚܒ̈ܢܐ ܠܐܢܫܝ̈ܢ ܡܢ ܩܕܝܫ̈ܐ ܆ ܕܢܐܬܘܢ ܠܒܝܬܗ ܘܢܒܪܟܘ̣ܢܝܗܝ ܆ ܘܥܡܗ ܢܫܬܘܬܦܘܢ ܒܦܬܘܪܐ . ܐܝܬܝܗܘܢ ܕܝܢ ܗ̇ܢܘܢ ܐܠܟܣܢܕܪ̈ܝܐ ܡܛܠܬܗ̇ ܕܗܕܐ̣ ܣ̇ܓܝ ܝܨ̈ܝܦܐ ܘܪ̈ܚ̇ܡܝ ܥܡܠܐ . ܐܝܬܘܗܝ ܗܘܐ ܕܝ̣ܢ ܡܢ ܟܚܝ̈ܕܐ ܘܝܕܝ̈ܥܐ ܗ̣ܘ ܓܒܪܐ . ܐܦܝܣ ܐܢܘܢ ܕܝܢ ܕܐܦ ܠܝ ܠܡ̣ ܢܣ̣ܒܘܢ ܥܡܗܘܢ . ܗ̇ܢܘܢ ܕܝܢ ܐܒܗ̈ܬܐ ܟܕ ܝܕܥܝܢ ܠܡܣܟܢܘܬܐ ܕܝܠܝ : ܕܥܣܩܐܝܬ ܐܝܬ ܠܗ̇ ܠܘܬ ܩ̇ܪ̈ܝܬܐ ܕܕܐܝܟ ܗܠܝܢ : ܡܛܠ ܡܚܝܠܘܬܐ ܣܓܝܐܬܐ ܆ ܒܪܡ ܟܕ ܣ̇ܓܝ ܩܡܘ ܥ̣ܨܐܘܢܝ ܟܕ ܐܡ̇ܪܝܢ ܆ ܕܡܛܠ ܕܐܝܬܘܗܝ ܡܢ ܛ̇ܢܢ̈ܐ ܘܝܨ̈ܝܦܐ ܓܒܪܐ ܆ ܠܐ ܙܕܩ̇ ܕܢܟܫܠܝܘܗܝ . ܟܕ ܕܝܢ ܐܬ̣ܝ̣ܢ ܐܣܬܡ̣ܟܢܢ ܥܠ ܦܬܘܪܐ . ܘܟܕ ܐܝܟܠܝܢܢ ܆ ܫ̇ܪܝ ܕܢܦܩܘܕ ܠܥ̣ܒ̈ܕܐ ܕܡܫܡܫܝܢ ܆ ܘܢܟܐܐ ܒܗܘܢ ܒܡ̈ܠܐ ܕܠܐ ܦܐܝ̈ܢ ܇ ܕܐܝܬܝܗܝܢ ܡܢ ܥܝܕܐ ܒܝܫܐ ܕܥܠܡܐ . ܐܝܟ ܡ̇ܢ ܕܛܥ̣ܐ ܕܥܡ ܐܝܠܝܢ ܣܡܝܟ ܘܐܝܟ̇ܠ . ܘܟܕ ܒ̈ܗܝܢ ܒܗܠܝܢ ܡ̈ܠܐ ܡܟܬܪ ܗܘܐ ܆ ܗ̣ܘܐ ܩܠܐ ܠܘܬܝ ܟܕ ܐܡ̇ܪ ܆ ܦܛܪܐ ܦܛܪܐ ܆ ܫܡܝ ܡܬܓ̇ܕܦ ܆ ܘܐܢܬ ܝ̇ܬܒ ܐܢܬ ܘܡܬܬܢܝܚ ܐܢܬ ܆ ܟܕ ܕܝܢ ܠܐ ܐܢܫ ܫܡ̣ܥ ܐܝܟ ܕܐܡ̣ܪ ܠܩܠܐ ܆ ܐܠܐ ܐܢܐ ܒܠܚܘܕ . ܟܕ ܐܬ̇ܪܗܒܬ ܘܒ̇ܟܝܬ ܆ ܡܣܟܐ ܗ̇ܘܝܬ ܕܚܬܝܬܐܝܬ ܐܫܬܪܪ . ܘܟܕ ܬܠܬ ܙܒ̈ܢܝܢ ܗ̣ܘܐ ܗ̣ܘ ܩܠܐ : ܟܕ ܠܐ ܐܫ̇ܟܚܬ ܕܐ̇ܟܠܐ ܠܕܡܥ̈ܐ ܆ ܢ̇ܓܕܬ ܢܦܫܝ ܡܢ ܡܨܥܬܐ ܕܗܠܝܢ ܐܚܪ̈ܢܐ : ܐܝܟ ܗ̇ܘ ܕܪܗܝܒ ܐܢܐ ܡܛܠ ܚܫܚܬܐ ܆ ܘܗܟܢܐ ܢ̇ܦܩܬ ܘܪܗ̇ܛܬ ܠܩܠܝܬܐ . ܟܕ ܒܟܠܗ̇ ܐܘܪܚܐ ܡܬܬܢ̇ܚ pb. 75 ܐܢܐ ܘܐܒ̣ܝܠ ܐܢܐ . ܘܡܬܚ̇ܫܒ ܐܢܐ ܆ ܕܐܝܟܢܐ ܠܐ ܛ̇ܥܐ ܡܕܡ ܇ ܐܦܠܐ ܡܢ ܗܠܝܢ ܕܡܣܬܒܪ̈ܢ ܕܐܝܬܝܗܝܢ ܙܥܘܪ̈ܝܬܐ ܠܥܝܢܐ ܕܠܐ ܕܡ̇ܟܐ ܇ ܠܐ ܣܘܥܪܢܐ ܘܠܐ ܡܠܬܐ . ܘܗܕܐ ܐܪܐ ܐܝܬܝܗ̇ ܆ ܗ̇ܝ ܕܐܡ̣ܪ ܚܟܝܡܐ ܫܠܝܡܘܢ ܇ ܪܘܚܗ ܕܡܪܝܐ ܡܠ̣ܬ ܟܠܗ̇ ܬܒܝܠ ܇ ܘܗ̇ܘ ܕܐܚܝܕ ܟܠ ܇ ܝܕܥܬܐ ܐܝܬ ܠܗ ܕܩܠܗ ܇ ܡܛܠ ܗܢܐ ܠܝܬ ܐܢܫ ܕܡܡܠܠ ܥܘ̣ܠܐ ܘܡܬܛ̇ܫܐ . ܘܠܐ ܡܬܦ̇ܠܛ ܡܢ ܕܝ̣ܢܐ ܕܡܟܣܢܘܬܐ . ܘܫܡ̣ܥܐ ܕܡ̈ܠܘܗܝ̣ ܐܬ̣ܐ ܠܘܬ ܡܪܝܐ ܠܡܟܣܢܘܬܐ ܕܪ̈ܘܫܥܘܗܝ . ܡܛܠ ܕܐܕܢܐ ܕܛܢ̣ܢܐ ܫ̇ܡܥܐ ܟܠܡܕܡ : ܘܗ̣ܘ ܕܝܢ ܡܪܢ ܒܐܘܢܓܠܝܘܢ ܐܡ̣ܪ ܆ ܕܚܠܦ ܡܠܬܐ ܒ̇ܛܠܬܐ ܆ ܢܬܠ ܦܬܓܡܐ ܒܝܘܡܐ ܕܝܢܐ . ܒܪܡ ܐܡ̇ܪ ܗܘܐ ܗ̣ܘ ܛܘܒܢܐ ܆ ܕܡܢ ܗܕܐ ܗ̣ܘܬ ܥܠ̣ܬܐ ܕܦܘܪܩܢܐ ܘܫܘܚܠܦܐ ܕܠܘܬ ܛܒܬܐ ܇ ܠܗ̇ܘ ܕܩ̣ܪܐ ܐܢܘܢ . ܠܐ ܓܝܪ ܨ̇ܒܐ ܡܪܝܐ ܒܡܘܬܗ ܕܚ̇ܛܝܐ ܇ ܐܝܟ ܗ̇ܝ ܕܢܬ̣ܦܢܐ ܘܢܐܚܐ . ܘܗܕܐ ܕܝܢ ܬܫܥܝܬܐ ܕܚܝܠܬܐ ܘܪܥܝܠܬܐ ܆ ܐ̇ܠܨܐ ܕܠܐ ܢܫܒܘܩ ܇ ܗ̇ܝ ܕܐܦ ܐܫܬ̇ܥܝ ܗ̣ܘ ܛܘܒܢܐ ܕܗܘܬ ܒܗ̇ܘ ܙܒܢܐ . ܟܕ ܐܢܐ ܓܝܪ ܥܬܝܕ ܗܘܝܬ ܐܡ̇ܪ : ܕܐܩ̇ܪܒ ܩܘܪܒܢܐ ܠܒܪ ܡܢ ܡܕܝܢܬܐ : ܒܚܕܐ ܡܢ ܕܝܪ̈ܬܐ ܩܕܝܫ̈ܬܐ ܆ ܟܕ ܐܬ̣ܘ ܐܢܫ̈ܝܢ ܡܢ ܡܚܒ̈ܢܐ ܩܕܡ ܩܘܕܫܐ . ܡܫܬ̇ܥܝܢ ܗܘܘ ܡܕܡ ܕܗܘ̣ܐ ܒܡܕܝܢܬܐ ܆ ܕܠܝܬ ܗܘܐ ܒܗ ܒܢܝܢܐ ܐܘ ܝܘܬܪܢܐ ܠܗܠܝܢ ܕܫ̇ܡܥܝܢ . ܐܢܐ ܕܝܢ ܫܬܝܩ ܗ̇ܘܝܬ ܆ ܟܕ ܠܐ ܡ̇ܩܒܠ ܐܢܐ ܠܗܠܝܢ ܕܡܬܐܡܪ̈ܢ pb. 76 . ܘܠܐ ܬܘܒ ܟ̇ܠܐ ܗܘܝܬ ܆ ܥܠ ܕܠܐ ܐܒ̣ܗܬ ܐܢܘܢ . ܐܝܬܝܗܘܢ ܗܘܘ ܓܝܪ ܡܢ ܢܨܝ̈ܚܐ ܕܡܕܝܢܬܐ . ܐܠܐ ܟܕ ܒܫܬ̣ܩܐ ܥ̇ܒܪܬ ܐܢܝ̈ܢ ܆ ܥ̇ܠܬ ܕܐܩ̇ܪܒ ܩܘܪܒܢܐ . ܘܟܕ ܩܡ̇ܬ ܩܕܡ ܡܕܒܚܐ ܩܕܝܫܐ ܆ ܚ̇ܙܝܬ ܡܠܐܝܟܐ ܕܚܝ̣ܠܐ ܒܚܙܘܗ ܘܪܥܝܠܐ ܆ ܕܐܬ̣ܐ ܥܡ ܚܡܬܐ ܘܠܒܟܢܝ ܒܡܨܥܬܝ ܆ ܘܨ̇ܒܐ ܗܘܐ ܕܡܢ ܟܘܬܐ ܢܫ̣ܕܝܢܝ ܠܬܚܬ . ܘܟܕ ܐܢܐ ܒ̇ܟܐ ܐܢܐ ܘܡܝܠܠ ܐܢܐ : ܘܡܫܐܠ ܐܢܐ ܕܡ̇ܢܐ ܗ̣ܝ ܥܠ̣ܬܐ̣ ܐܡ̣ܪ . ܡܛܠ ܡܢܐ ܟܕ ܥܬܝܕ ܐܢܬ ܕܬܥܘܠ ܠܬܫܡܫܬܐ ܕܐܠܗܐ ܇ ܘܬܩܘܡ ܩܕܡ ܡܕܒܚܐ ܩܕܝܫܐ ܇ ܐܬܪܡܝ̣ܬ ܠܡ̈ܠܐ ܕܐܝܟ ܗܠܝܢ . ܘܟܕ ܐܢܐ ܐܡ̇ܪܬ : ܐܢܬ ܝ̇ܕܥ ܐܢܬ ܡܪܝܐ . ܕܠܐ ܫ̇ܠܡܬ ܠܗ̈ܝܢ ܐܦܠܐ ܒܐܣܟܝܡܐ : ܘܠܐ ܥ̣ܠ ܣܟ ܠܠܒܝ ܡܕܡ ܡܢ ܗܠܝܢ ܕܐܬܐܡܪ̈ܝ ܆ ܐܡ̣ܪ . ܠܡܢܐ ܕܝܢ ܣܟ ܐܬܪܡܝ̣ܬ ܕܕܐܝܟ ܗܠܝܢ ܡ̈ܠܐ ܒ̈ܛܠܬܐ ܬܫܡ̣ܥ . ܗܠܝܢ ܕܝܢ ܘܠܐ ܐܢܫ ܡܢ ܗܠܝܢ ܕܩܪܝܒܝܢ ܗܘܘ ܫ̇ܡܥ ܗܘܐ ܆ ܘܠܐ ܚ̇ܙܐ ܗܘܐ ܚܙܘܐ ܕܗ̇ܘ ܡܠܐܝܟܐ ܐܠܐ ܐܢܐ ܒܠܚܘܕ . ܒܪܡ ܐܠܐ ܕܚ̇ܙܝܢ ܗܘܘ ܠܝ ܆ ܕܒܪܥܠܬܐ ܗ̇ܘܝܬ ܘܒܚܢܓܬܐ . ܘܒܚܫܐ ܐܒܝ̣ܠ ܗ̇ܘܝܬ . ܘܠܚܪܬܐ ܐܡܪ ܗ̇ܘ ܡܠܐܝܟܐ . ܗܐ ܐܫܬ̣ܒܩܬ̇ ܠܟ ܗܕܐ ܚܕܐ ܙܒܢ . ܐܙܕܗܪ ܡܟܝܠ ܟܕ ܥܬܝܕ ܐܢܬ ܕܬܩܘܡ ܩܕܡ ܡܕܒܚܐ ܘܬܡ̇ܠܐ ܪ̈ܐܙܐ ܇ ܐܝܟܢܐ ܕܫ̣ܦܝܐ ܘܕܟܝ̣ܐ ܬܩܘܡ . ܟܕ ܢ̇ܛܪ ܐܢܬ ܢܦܫܟ ܡܢ ܟܠܗ ܫܒܝܐ ܘܣܪܝܩܘܬ ܡ̈ܠܐ . ܘܟܕ ܗܕܐ ܐܡ̣ܪ ܡܠܐܝܟܐ̣ ܠܐ ܡܬܚܙܝܢܐ ܗܘ̣ܐ . ܗ̇ܝ ܕܐܦ ܢܛ̣ܪ ܗܘܐ ܝܨܝܦܐܝܬ ܗ̣ܘ ܛܘܒܢܐ ܥܕܡܐ ܠܢܫܡܬܐ ܐܚܪܝܬܐ . ܗܠܝܢ ܕܝܢ ܟܠܗܝܢ ܘܗܠܝܢ ܕܕܡܝ̈ܢ ܠܗܝܢ ܘܕܪ̈ܘܪܒܢ ܬܘܒ : ܟܕ pb. 77 ܡܬܝ̈ܕܥܢ ܗ̈ܘܝܢ ܠܐܒܗ̈ܬܐ ܕܒܦܠܣܛܝܢܐ : ܘܠܐܚ̈ܐ ܘܠܥ̈ܡܡܐ ܐܘܪ̈ܬܘܕܘܟܣܘ ܆ ܠܟܠܗܘܢ ܡܥܝܪ̈ܢ ܗ̈ܘܝ ܘܡ̈ܫܠܗܒܢ ܇ ܠܘܬ ܪܚܡܬܐ ܕܐܒܘܗܘܢ ܩܕܝܫܐ ܘܐܦܝܣܩܘܦܗܘܢ . ܘܟܕ ܐܲܬܘ ܠܘܬܗ ܩܕܝ̈ܫܐ ܣܓܝ̈ܐܐ ܡܢ ܦܠܣܛܝܢܐ . ܡܛܠ ܕܡܪܢܐܝܬ ܐܝܬܝܗ̇ ܗܘܬ ܡܪܥܝܬܗ . ܘܠܐ ܢܗܡܐ ܡܢܗ̇ ܇ ܕܟܠܗ ܗܢܐ ܙܒܢܐ ܡܪܡܠܐ ܗܘܬ ܡܢ ܩܝܘܡܘܬܗ ܘܡܢ ܡܠܦܢܘܬܗ ܪܘܚܢܝܬܐ . ܟܕ ܥܒ̣ܕ ܗܟܝܠ ܙܒܢܐ ܕܠܐ ܙܥܘܪ ܒܐܠܟܣܢܕܪܝܐ ܘܒܫܪܟܐ ܕܐܓܘܦܛܘܣ : ܘܣܦܩܐܝܬ ܒ̇ܢܝ ܐܢܘܢ ܘܚܝ̇ܠ ܐܢܘܢ ܆ ܟܕ ܐܬܬܦܝܣ ܠܚܪܬܐ ܐܝܟ ܕܐܡ̇ܪܬ : ܡܠܘܢ ܕܝܢ ܘܡܢ ܐܠܗܐ ܐܬܦ̣ܩܕ ܠܗ : ܗ̇ܘ ܕܡܢ ܒܠܥܕܘܗܝ ܘܠܐ ܡܕܡ ܣ̇ܥܪ ܗܘܐ ܆ ܦܢ̣ܐ ܠܐܬܪ̈ܘܬܐ ܕܦܠܣܛܝܢܐ . ܘܟܕ ܐܬ̣ܐ ܠܐܣܩܠܘܢܐ ܡܕܝܢܬܐ : ܘܚܕܝܐܝܬ ܐܬܩ̇ܒܠ ܡܢ ܐܒܗ̈ܬܐ ܘܐܚ̈ܐ ܕܬܡܢ . ܩܘܝ ܒܩܪܝܬܐ ܚܕܐ ܕܡܬܩܪܝܐ ܦܐܠܐܐ ܥܠ ܥܣܪܐ ܐܣܛܕ̈ܘܬܐ ܡܢ ܡܕܝܢܬܐ . ܐܝܟܐ ܕܟܕ ܥܡ̣ܪ : ܘܣ̈ܓܝܐܐ ܡܢ ܟܠ ܕܘܟ ܐܬܝܢ ܗܘܘ ܠܘܬܗ ܆ ܠܗܠܝܢ ܡ̇ܢ ܡܚ̇ܝܠ ܗܘܐ . ܠܗܠܝܢ ܕܝܢ ܟܕ ܡܢܗܪ ܡ̇ܘܣܦ ܗܘܐ ܠܥܕܬܐ ܬܪܝ̣ܨܬ ܫܘܒܚܐ . ܠܐܢܫ̈ܝܢ ܕܝܢ ܟܕ ܡܫܡܠܝܐܝܬ ܕܢܟܦܪܘܢ ܒܣܪܝܩܘܬܗ ܕܥܠܡܐ ܠܛ̇ܫ ܗܘܐ ܆ ܡܦܝܣ ܗܘܐ ܕܒܬܪ ܡܫܡܠܝܘܬܐ ܢܪܗ̣ܛܘܢ : ܘܩܢܝܢܗܘܢ ܢܦ̇ܠܓܘܢ ܠܡܣ̈ܟܢܐ . ܘܟܕ ܫ̇ܩܠܝܢ ܨܠܝܒܗ ܕܡܫܝܚܐ ܆ ܠܗ ܒܠܚܘܕ ܢܩܦܘܢ . ܕܒܗܘܢ ܘܠܛܘܒܢܐ ܦܪܩܘܦܝܘܣ ܇ ܗ̇ܘ ܕܢܟ̣ܦ ܒܟܠ ܘܕܒܫܪܪܐ ܒܪܢܫܐ ܕܐܠܗܐ ܨ̣ܪ ܇ ܘܠܩܘܪܝܠܘܣ ܗ̇ܘ ܥ̣ܪܒܐ pb. 78 ܕܡܫܝܚܐ . ܠܬܪ̈ܝܗܘܢ ܟܕ ܡܢ ܥܠܡܐ ܐܦܩ ܆ ܠܐܬܪܐ ܕܡܠܐܝܟ̈ܐ ܐܘܒܠ . ܘܠܬܐܘܕܘܪܐ ܕܐܝܬܘܗܝ ܗܘܐ ܣܟܘܠܣܛܝܩܐ . ܗ̇ܘ ܕܠܚܪܬܐ ܐܦ ܡܩܒܠܢܐ ܕܕܘܒܪܗ ܐܘܢܓܠܝܐ ܘܕܛܢ̣ܢܗ ܘܕܪܝܫܢܘܬܐ ܕܥܘܡܪܗ ܗ̣ܘܐ ܆ ܥܡ ܐܒܐ ܝܘܚܢܢ ܣܒܐ ܡܝܩܪܐ ܇ ܗ̇ܘ ܪܚܝܡܐ ܘܚܒܝܒܐ ܘܕܒܟܠܗ̇ ܡܝܬܪܘܬܐ ܕܕܝܪܝܘܬܐ ܇ ܘܝܬܝܪܐܝܬ ܒܡܟܝܟܘܬܐ ܡ̣ܨܒܬ ܗܘܐ . ܘܠܐܚܪ̈ܢܐ ܣܓܝ̈ܐܐ ܠܘ ܒܠܚܘܕ ܓܒܪ̈ܐ ܆ ܐܠ̣ܐ ܘܢܫ̈ܐ ܢ̇ܓܕ ܗܘܐ ܠܘܬ ܦܠܚܘܬܗ ܕܡܫܝܚܐ . ܘܟܕ ܠܢܝܪܐ ܒܣܝܡܐ ܕܒܬܘܠܘܬܐ ܕܢ̣ܫܩܠܘܢ ܡܚ̇ܦܛ pb. 3 pb. 4 pb. 5 pb. 6 pb. 7 pb. 8 pb. 9 pb. 10 pb. 11 pb. 12 pb. 13 pb. 14 pb. 15 pb. 16 pb. 17 pb. 18 pb. 19 pb. 20 pb. 21 pb. 22 pb. 23 pb. 24 pb. 25 pb. 26 pb. 27 pb. 28 pb. 29 pb. 30 pb. 31 pb. 32 pb. 33 pb. 34 pb. 35 pb. 36 pb. 37 pb. 38 pb. 39 pb. 40 pb. 41 pb. 42 pb. 43 pb. 44 pb. 45 pb. 46 pb. 47 pb. 48 pb. 49 pb. 50 pb. 51 pb. 52 pb. 53 pb. 54 pb. 55 pb. 56 pb. 57 pb. 58 pb. 59 pb. 60 pb. 61 pb. 62 pb. 63 pb. 64 pb. 65 pb. 66 pb. 67 pb. 68 pb. 69 pb. 70 pb. 71 pb. 72 pb. 73 pb. 74 pb. 75 pb. 76 pb. 77 pb. 78 ܬܫܥܝܬܐ ܕܕܘܒܪ̈ܘܗܝ ܕܩܕܝܫܐ ܦܛܪܘܣ ܐܝܒܪܝܐ ܬܫܥܝܬܐ ܕܕܘܒܪ̈ܘܗܝ ܕܩܕܝܫܐ ܦܛܪܘܣ ܐܝܒܪܝܐ