ܬܚܘܝܬܐ ܕܢܚܘܐ
                        ܥܠ ܡܫܝܚܐ ܕܒܪܗ ܗܘ ܕܐܠܗܐ 0 ܬܚܘܝܬܐ ܕܢܚܘܐ ܥܠ ܡܫܝܚܐ ܕܒܪܗ ܗܘ ܕܐܠܗܐ ܬܚܘܝܬܐ ܕܢܚܘܐ ܥܠ ܡܫܝܚܐ ܕܒܪܗ ܗܘ ܕܐܠܗܐ ܦܚܡܐ ܕܡ̈ܠܐ ܠܘܩܒܠ ܝܗܘܕ̈ܝܐ ܕܡܓܕܦܝܢ ܥܠ ܥܡܐ ܕܡܢ ܥܡ̈ܡܐ ܂ ܡܛܠ ܕܗܟܢܐ ܐܡܪܝܢ ܂ ܕܣܓܕܝܢ ܐܢܬܘܢ ܘܦܠܚܝܢ ܠܓܒܪܐ ܝܠܝܕܐ ܂ ܘܠܒܪ ܐܢܫܐ ܙܩܝܦܐ ܂ ܘܩܪܝܢ ܐܢܬܘܢ ܠܒܪ ܐܢܫܐ ܐܠܗܐ ܂ ܘܟܕ ܠܝܬ ܒܪܐ ܠܐܠܗܐ ܐܡܪܝܢ ܐܢܬܘܢ ܥܠܘܗܝ ܂ ܕܗܢܐ ܝܫܘܥ ܙܩܝܦܐ ܂ ܒܪܐ ܠܡ ܕܐܠܗܐ ܂ ܘܝܗܒܝܢ ܦܝܣܐ ܕܐܠܗܐ ܐܡܪ ܕܐܢܐ ܐܢܐ ܐܠܗܐ ܘܠܝܬ ܐܚܪܝܢ ܠܒܪ ܡܢܝ ܂ ܘܬܘܒ ܐܡܪ ܂ ܕܠܐ ܬܣܓܘܕ ܠܐܠܗ ܐܚܪܝܢ ܂ ܡܟܝܠ ܠܡ ܐܢܬܘܢ ܠܘܩܒܠ ܐܠܗܐ ܩܝܡܝܢ ܐܢܬܘܢ ܂ ܘܩܪܝܢ ܐܢܬܘܢ ܠܒܪܢܫܐ ܐܠܗܐ ܀ ܥܠ ܗܠܝܢ ܕܝܢ ܚܒܝܒܝ ܂ ܟܡܐ ܕܡܫܟܚ ܐܢܐ ܘܡܕܪܟܐ ܒܨܝܪܘܬܝ ܂ ܐܦܝܣܟ ܥܠܝܗܝܢ ܂ ܕܐܦ ܟܕ ܢܬܠ ܠܗܘܢ ܕܒܪ ܐܢܫܐ ܗܘ ܂ ܘܚܢܢ ܝܩܪܢܝܗܝ ܘܩܪܝܢܝܗܝ ܐܠܗܐ ܘܡܪܝܐ ܂ ܠܐ ܗܘܐ ܢܘܟܪܐܝܬ ܩܪܝܢܝܗܝ ܂ ܘܠܐ ܗܘܐ ܫܡܐ ܢܘܟܪܝܐ ܣܡܢ ܠܗ ܂ ܐܝܢܐ ܕܗܢܘܢ ܠܐ ܐܫܬܡܫܘ ܒܗ ܂ ܒܪܡ ܕܝܢ ܫܪܝܪ ܠܢ ܂ ܕܝܫܘܥ ܡܪܢ ܐܠܗܐ ܗܘ ܒܪ ܐܠܗܐ ܂ ܘܡܠܟܐ ܒܪ ܡܠܟܐ ܂ ܢܘܗܪܐ ܡܢ ܢܘܗܪܐ ܂ ܒܪܐ ܘܡܠܘܟܐ ܘܗܕܝܐ ܘܐܘܪܚܐ ܂ ܘܦܪܘܩܐ ܘܪܥܝܐ ܂ ܘܡܟܢܫܢܐ ܘܬܪܥܐ ܂ ܘܡܪܓܢܝܬܐ ܘܫܪܓܐ ܂ ܘܒܫܡܗ̈ܐ ܣܓܝܐ̈ܐ ܐܬܟܢܝ ܂ ܢܫܒܘܩ ܕܝܢ ܟܠܗܝܢ ܂ ܘܢܦܝܣ ܥܠܘܗܝ ܕܒܪܐ ܗܘ ܕܐܠܗܐ ܂ ܘܐܠܗܐ ܐܝܬܘܗܝ ܕܡܢ ܐܠܗܐ ܐܬܐ ܀ ܫܡܐ ܓܝܪ ܡܝܩܪܐ ܕܐܠܗܘܬܐ ܂ ܘܐܦ ܥܠ ܒ̈ܢܝ ܐܢܫܐ ܙܕܝܩ̈ܐ ܐܬܣܝܡ ܂ ܘܫܘܘ ܕܢܬܩܪܘܢ ܒܗ ܂ ܘܒ̈ܢܝ ܐܢܫܐ ܕܨܒܐ ܒܗܘܢ ܐܠܗܐ ܂ ܒ̈ܢܝ ܘܪ̈ܚܡܝ ܩܪܐ ܐܢܘܢ ܂ ܠܡܘܫܐ ܪܚܡܗ ܘܚܒܝܒܗ ܂ ܟܕ ܓܒܝܗܝ ܘܥܒܕܗ ܪܫܐ ܘܡܠܦܢܐ ܂ ܘܟܗܢܐ ܠܥܡܗ ܂ ܐܠܗ ܩܪܝܗܝ ܂ ܐܡܪ ܠܗ ܓܝܪ ܕܝܗܒܬܟ ܐܠܗ ܠܦܪܥܘܢ ܂ ܘܝܗܒ ܠܗ ܟܗܢܗ ܢܒܝܐ ܂ ܘܐܗܪܘܢ ܠܡ ܐܚܘܟ ܢܡܠܠ ܠܟ ܥܡ ܦܪܥܘܢ ܂ ܘܐܢܬ ܬܗܘܐ ܠܗ ܠܐܠܗ ܂ ܘܗܘ ܢܗܘܐ ܠܟ ܬܪܓܡܢܐ ܂ ܠܐ ܗܘܐ ܒܠܚܘܕ ܠܦܪܥܘܢ ܕܒܝܫܐ ܗܘܐ ܥܒܕܗ ܠܡܘܫܐ ܐܠܗܐ ܂ ܐܠܐ ܐܦ ܠܐܗܪܘܢ ܟܗܢܐ ܩܕܝܫܐ ܐܠܗܐ ܥܒܕܗ ܠܡܘܫܐ ܀ ܬܘܒ ܫܡܥ ܥܠ ܕܒܪܐ ܕܐܠܗܐ ܩܪܝܢܝܗܝ ܂ ܘܐܡܪܝܢ ܕܟܕ ܠܝܬ ܒܪܐ ܠܐܠܗܐ ܥܒܕܝܢ ܐܢܬܘܢ ܠܗ ܠܗܢܐ ܝܫܘܥ ܙܩܝܦܐ ܒܪܐ ܒܘܟܪܐ ܠܐܠܗܐ ܂ ܠܗ ܓܝܪ ܠܐܝܣܪܝܠ ܒܪܝ ܒܘܟܪܝ ܩܪܝܗܝ ܂ ܟܕ ܫܠܚ ܠܦܪܥܘܢ ܒܝܕ ܡܘܫܐ ܘܐܡܪ ܠܗ ܂ ܒܪܝ ܒܘܟܪܝ ܐܝܣܪܝܠ ܂ ܐܡܪܬ ܠܟ ܕܫܕܪ ܠܒܪܝ ܘܢܦܠܚܢܝ ܂ ܘܐܠܐ ܨܒܝܬ ܠܡܫܕܪܘ ܂ ܗܐ ܩܛܠ ܐܢܐ ܠܒܪܟ ܒܘܟܪܟ ܂ ܘܐܦ ܒܝܕ ܢܒܝܐ ܣܗܕ ܥܠ ܗܕܐ ܘܚܣܕ ܐܢܘܢ ܂ ܘܐܡܪ ܠܗ ܠܥܡܐ ܂ ܕܡܢ ܡܨܪܝܢ ܩܪܝܬܗ ܒܪܝ ܂ ܐܝܟ ܕܩܪܝܬ ܐܢܘܢ ܂ ܗܟܢܐ ܐܙܠܘ ܂ ܘܣܓܕܘ ܠܒܥܠܐ ܘܠܓܠܝ̈ܦܐ ܣܡܘ ܒܣܡ̈ܐ ܂ ܘܐܫܥܝܐ ܐܡܪ ܥܠܝܗܘܢ ܂ ܕܒ̈ܢܝܐ ܪܒܝܬ ܘܪܡܪܡܬ ܂ ܘܗܢܘܢ ܐܥܠܝܘ ܒܝ ܂ ܘܬܘܒ ܟܬܝܒ ܂ ܕܒ̈ܢܝܐ ܐܢܬܘܢ ܂ ܕܡܪܝܐ ܐܠܗܟܘܢ ܂ ܘܥܠ ܫܠܝܡܘܢ ܐܡܪ ܂ ܕܗܘ ܢܗܘܐ ܠܝ ܠܒܪܐ ܂ ܘܐܢܐ ܐܗܘܐ ܠܗ ܠܐܒܐ ܂ ܘܐܦ ܚܢܢ ܩܪܝܢܝܗܝ ܠܗܢܐ ܡܫܝܚܐ ܒܪܗ ܕܐܠܗܐ ܂ ܕܒܗ ܝܕܥܢܝܗܝ ܠܐܠܗܐ ܂ ܐܝܟ ܕܩܪܝܗܝ ܠܐܝܣܪܝܠ ܒܪܝ ܒܘܟܪܝ ܂ ܘܐܝܟ ܕܐܡܪ ܥܠ ܫܠܝܡܘܢ ܕܒܪ ܢܗܘܐ ܠܝ ܂ ܘܩܪܝܢܝܗܝ ܐܠܗܐ ܂ ܐܝܟܢܐ ܕܟܢܝ ܠܡܘܫܐ ܒܫܡܐ ܕܢܦܫܗ ܂ ܘܐܦ ܕܘܝܕ ܐܡܪ ܥܠܝܗܘܢ ܕܐܢܐ ܐܡܪܬ ܕܐ̈ܠܗܐ ܐܢܬܘܢ ܂ ܘܒܢܘܗ̈ܝ ܕܡܪܝܡܐ ܟܘܠܟܘܢ ܂ ܘܟܕ`ܠܐ ܐܟܫܪܘ ܡܟܝܠ ܐܡܪ ܥܠܝܗܘܢ ܂ ܐܝܟ ܒ̈ܢܝ ܐܢܫܐ ܬܡܘܬܘܢ ܂ ܘܐܝܟ ܚܕ ܡܢ ܪܘܪ̈ܒܢܐ ܬܦܠܘܢ ܀ ܫܡܐ ܓܝܪ ܕܐܠܗܘܬܐ ܠܐܝܩܪܐ ܪܒܐ ܐܬܝܗܒ ܒܥܠܡܐ ܂ ܘܠܡܢ ܕܨܒܐ ܐܠܗܐ ܣܡܗ ܒܗ ܂ ܒܪܡ ܕܝܢ ܫܡܗܘ̈ܗܝ ܕܐܠܗܐ ܣܓܝܐ̈ܝܢ ܐܢܘܢ ܘܡܝܩܪܝܢ ܂ ܐܝܟ ܕܝܗܒ ܫܡܗܘ̈ܗܝ ܠܡܘܫܐ ܂ ܘܐܡܪ ܠܗ ܂ ܕܐܢܐ ܐܢܐ ܐܠܗܐ ܕܐܒܗܝ̈ܟܘܢ ܂ ܐܠܗܗ ܕܐܒܪܗܡ ܐܠܗܗ ܕܐܝܣܚܩ ܐܠܗܗ ܕܝܥܩܘܒ ܂ ܗܢܘ ܠܡ ܫܡܝ ܠܥܠܡ ܂ ܘܗܢܘ ܕܘܟܪܢܝ ܠܕܪܕܪ̈ܝܢ ܂ ܘܩܪܐ ܫܡܗ " ܐܗܝܗ ܐܫܪ ܐܗܝܗ "܂ ܐܝܠܫܕܝ ܘ " ܐܕܘܢܝ " " ܨܒܐܘܬ "܂ ܒܗܠܝܢ ܫܡܗ̈ܐ ܐܬܩܪܝ ܐܠܗܐ ܂ ܘܟܕ ܫܡ ܐܠܗܘܬܐ ܪܒܐ ܘܡܝܩܪܐ ܂ ܐܦ ܡܢ ܙܕܝܩܘ̈ܗܝ ܠܐ ܚܣܟܗ ܂ ܘܟܕ ܗܘܝܘ ܡܠܟܐ ܪܒܐ ܂ ܫܡܐ ܪܒܐ ܘܡܝܩܪܐ ܕܡܠܟܘܬܐ ܂ ܕܠܐ ܚܣܡ ܒܒ̈ܢܝܢܫܐ ܕܓܒܝܠܬܗ ܐܢܘܢ ܣܡܗ ܀ ܠܢܒܘܟܕܢܨܪ ܓܝܪ ܡܠܟܐ ܪܫܝܥܐ ܒܦܘܡ ܢܒܝܗ ܐܠܗܐ ܡܠܟ ܡ̈ܠܟܐ ܩܪܝܗܝ ܂ ܐܡܪ ܓܝܪ ܐܪܡܝܐ ܂ ܕܟܠ ܥܡܐ ܘܡܠܟܘܬܐ ܕܠܐ ܢܥܠ ܨܘܪܗ ܒܢܝܪܗ ܕܢܒܘܟܕܢܨܪ ܡܠܟ ܡ̈ܠܟܐ ܥܒܕܝ ܂ ܒܟܦܢܐ ܘܒܚܪܒܐ ܘܒܡܘܬܢܐ ܐܦܩܘܕ ܥܠ ܥܡܐ ܗܘ ܂ ܘܟܕ ܗܘ ܡܠܟܐ ܪܒܐ ܐܝܬܘܗܝ ܫܡ ܡܠܟܘܬܐ ܡܢ ܒܢ̈ܝ ܐܢܫܐ ܠܐ ܚܣܟ ܂ ܘܟܕ ܐܠܗܐ ܗܘ ܪܒܐ ܫܡ ܐܠܗܘܬܐ ܡܢ ܒܢ̈ܝ ܒܣܪܐ ܠܐ ܚܣܟ ܂ ܘܟܕ ܕܝܠܗ ܗܝ ܟܘܠܗ ܐܒܗܘܬܐ ܂ ܐܦ ܐܒܗ̈ܐ ܩܪܐ ܠܒ̈ܢܝ ܐܢܫܐ ܂ ܐܡܪ ܠܗ ܓܝܪ ܠܟܢܘܫܬܐ ܂ ܕܚܠܦ ܐܒܗ̈ܝܟܝ ܢܗܘܘܢ ܒܢܝ̈ܟܝ ܂ ܘܟܕ ܕܝܠܗ ܗܝ ܫܠܝܛܘܬܐ ܂ ܫܘܠܛܢܐ ܝܗܒ ܠܒ̈ܢܝ ܐܢܫܐ ܚܕ ܥܠ ܚܒܪܗ ܂ ܘܟܕ ܕܝܠܗ ܗܝ ܣܓܕܬܐ ܠܐܝܩܪܐ ܂ ܐܝܟ ܕܢܝܩܪ ܒܗ ܐܢܫ ܠܚܒܪܗ ܒܥܠܡܐ ܝܗܒܗ ܂ ܘܐܦܢ ܓܝܪ ܢܣܓܘܕ ܒܪ ܐܢܫܐ ܠܥܘ̈ܠܐ ܘܠܪ̈ܫܝܥܐ ܂ ܘܠܐܝܠܝܢ ܕܒܛܝܒܘܬܗ ܟܦܪܝܢ ܂ ܠܐ ܡܬܪܫܐ ܡܢ ܐܠܗܐ ܂ ܘܥܠ ܣܓܕܬܐ ܦܩܕ ܠܥܡܗ ܕܠܐ ܬܣܓܘܕ ܠܫܡܫܐ ܂ ܘܠܐ ܠܣܗܪܐ ܂ ܘܠܟܠ ܚܝܠܘ̈ܬܐ ܕܫܡܝܐ ܂ ܘܐܦ ܠܐ ܠܟܠ ܒܪ̈ܝܢ ܕܥܠ ܐܪܥܐ ܬܬܪܓܪܓܘܢ ܠܡܣܓܕ ܂ ܘܚܙܝ ܛܝܒܘܬܗ ܘܡܪܚܡܢܘܬܗ ܕܛܒܐ ܥܒܘܕܢ ܂ ܕܠܐ ܚܣܟ ܡܢ ܒܢ̈ܝ ܐܢܫܐ ܫܡ ܐܠܗܘܬܐ ܂ ܘܫܡ ܣܓܕܬܐ ܂ ܘܫܡ ܡܠܟܘܬܐ ܂ ܘܫܡ ܫܠܝܛܘܬܐ ܂ ܡܛܠ ܕܗܘܝܘ ܐܒܐ ܕܒܪ̈ܝܬܐ ܕܥܠ ܐ̈ܦܝ ܥܠܡܐ ܂ ܘܡܢ ܟܠ ܒܪ̈ܝܬܗ ܝܩܪ ܘܐܪܝܡ ܘܫܒܚ ܠܒ̈ܢܝ ܐܢܫܐ ܂ ܡܛܠ ܕܒܐܝ̈ܕܘܗܝ ܩܕܝܫ̈ܬܐ ܓܒܠ ܐܢܘܢ ܂ ܘܡܢ ܪܘܚܗ ܢܦܚ ܒܗܘܢ ܂ ܘܒܝܬ ܡܥܡܪܐ ܗܘܐ ܠܗܘܢ ܡܢ ܩܕܝܡ ܂ ܘܒܗܘܢ ܫܪܐ ܘܒܗܘܢ ܡܗܠܟ ܂ ܐܡܪ ܓܝܪ ܒܢܒܝܐ ܂ ܕܐܥܡܪ ܒܗܘܢ ܘܐܗܠܟ ܒܗܘܢ ܂ ܘܬܘܒ ܐܦ ܐܪܡܝܐ ܢܒܝܐ ܐܡܪ ܂ ܕܗܝܟܠܗ ܐܢܬܘܢ ܕܡܪܝܐ ܐܢ ܬܫܦܪܘܢ ܐܘܪ̈ܚܬܟܘܢ ܘܥܒܕܝ̈ܟܘܢ ܂ ܘܡܢ ܩܕܝܡ ܐܡܪ ܕܘܝܕ ܂ ܕܡܪܝܐ ܒܝܬ ܡܥܡܪܐ ܗܘܝܬ ܠܢ ܠܕܪ̈ܕܪܝܢ ܂ ܥܕܠܐ ܢܬܒܛܢܘܢ ܛܘܪ̈ܐ ܂ ܘܥܕܠܐ ܬܚܒܠ ܐܪܥܐ ܂ ܘܥܕܠܐ ܬܬܩܢ ܬܒܝܠ ܂ ܘܡܢ ܥܠܡ ܥܕܡܐ ܠܥܠܡ ܐܢܬ ܗܘ ܐܠܗܐ ܀ ܘܐܝܟܢܐ ܬܫܬܡܥ ܠܟ ܗܕܐ ܂ ܕܚܕ ܢܒܝܐ ܐܡܪ ܂ ܡܪܝܐ ܒܝܬ ܡܥܡܪܐ ܗܘܝܬ ܠܢ ܂ ܘܚܕ ܐܡܪ ܕܐܥܡܪ ܒܗܘܢ ܘܐܗܠܟ ܒܗܘܢ ܂ ܠܘܩܕܡ ܗܘ ܗܘܐ ܠܢ ܒܝܬ ܡܥܡܪܐ ܂ ܘܡܢ ܒܬܪܟܢ ܒܢ ܥܡܪ ܘܗܠܟ ܂ ܘܠܚܟܝܡ̈ܐ ܬܪ̈ܬܝܗܝܢ ܫܪ̈ܝܪܢ ܘܦܫܝܩܢ ܂ ܐܡܪ ܓܝܪ ܕܘܝܕ ܕܡܪܝܐ ܒܝܬ ܡܥܡܪܐ ܗܘܝܬ ܠܢ ܠܕܪ̈ܕܪܝܢ ܂ ܥܕܠܐ ܢܬܒܛܢܘܢ ܛܘܪ̈ܐ ܂ ܘܥܕ ܠܐ ܬܚܒܠ ܐܪܥܐ ܂ ܘܥܕ ܠܐ ܬܬܩܢ ܬܒܝܠ ܂ ܘܝܕܥ ܐܢܬ ܚܒܝܒܝ ܂ ܕܟܠ ܒܪ̈ܝܬܐ ܕܠܥܠ ܘܕܠܬܚܬ ܂ ܗܢܝܢ ܐܬܒܪܝ ܩܕܡܐܝܬ ܂ ܘܒܐܚܪܝܬ ܟܠܗܝܢ ܒܪܢܫܐ ܂ ܟܕ ܓܝܪ ܐܬܚܫܒ ܐܠܗܐ ܕܢܒܪܐ ܥܠܡܐ ܒܟܠ ܨܒܬܘ̈ܗܝ ܂ ܡܢ ܩܕܝܡ ܒܛܢ ܘܨܪ ܒܓܘ ܬܪܥܝܬܗ ܠܐܕܡ ܂ ܘܡܢ ܒܬܪ ܕܐܬܒܛܢ ܐܕܡ ܒܡܚܫܒܬܗ ܂ ܗܝܕܝܢ ܒܛܢ ܒܪ̈ܝܬܐ ܂ ܐܝܟ ܕܐܡܪ ܂ ܕܥܕܠܐ ܢܬܒܛܢܘܢ ܛܘܪ̈ܐ ܂ ܘܬܚܒܠ ܐܪܥܐ ܝܠܝܕܘܬܐ ܂ ܡܛܠ ܕܒܪ ܐܢܫܐ ܩܫܝܫ ܘܩܕܡܝ ܒܒܛܝܢܘܬܐ ܡܢ ܒܪ̈ܝܬܐ ܂ ܘܒܝܠܝܕܘܬܐ ܩܫܝܫܢ ܘܩܕܝܡܢ ܒܪ̈ܝܬܐ ܡܢ ܐܕܡ ܂ ܐܬܒܛܢ ܐܕܡ ܘܥܡܪ ܒܡܚܫܒܬܗ ܕܐܠܗܐ ܂ ܘܟܕ ܒܒܛܝܢܘܬܐ ܚܒܝܫ ܒܬܪܥܝܬܗ ܂ ܒܡܠܬ ܦܘܡܗ ܒܪܐ ܟܠܗܝܢ ܒܪ̈ܝܬܐ ܂ ܘܟܕ ܓܡܪ ܘܨܒܬ ܥܠܡܐ ܂ ܟܕ ܡܕܡ ܠܐ ܚܣܝܪ ܒܗ ܂ ܗܝܕܝܢ ܐܘܠܕܗ ܠܐܕܡ ܡܢ ܡܚܫܒܬܗ ܂ ܘܓܒܠܗ ܠܒܪ ܐܢܫܐ ܒܐܝܕܘ̈ܗܝ ܂ ܘܚܙܐ ܥܠܡܐ ܐܕܡ ܟܕ ܡܬܩܢ ܂ ܘܐܫܠܛܗ ܥܠ ܟܠ ܕܥܒܕ ܂ ܐܝܟ ܓܒܪܐ ܕܢܗܘܐ ܠܗ ܒܪܐ ܂ ܕܨܒܐ ܕܢܥܒܕ ܠܗ ܡܫܬܘܬܐ ܂ ܡܟܪ ܠܗ ܐܢܬܬܐ ܂ ܘܒܢܐ ܠܗ ܒܝܬܐ ܂ ܘܡܥܬܕ ܘܡܨܒܬ ܟܠ ܕܡܬܒܥܐ ܠܗ ܠܒܪܗ ܂ ܘܗܝܕܝܢ ܥܒܕ ܡܫܬܘܬܐ ܂ ܘܡܫܠܛ ܠܒܪܗ ܥܠ ܒܝܬܗ ܂ ܘܡܢ ܒܬܪ ܒܛܝܢܘܬܗ ܕܐܕܡ ܐܘܠܕܗ ܂ ܘܐܫܠܛܗ ܥܠ ܟܠܗ ܒܪܝܬܗ ܂ ܥܠ ܗܕܐ ܐܡܪ ܢܒܝܐ ܂ ܕܡܪܝܐ ܒܝܬ ܡܥܡܪܐ ܗܘܝܬ ܠܢ ܠܕܪ̈ܕܪܝܢ ܂ ܥܕܠܐ ܢܬܒܛܢܘܢ ܛܘܪ̈ܐ ܂ ܘܥܕܠܐ ܬܚܒܠ ܐܪܥܐ ܂ ܘܥܕܠܐ ܬܬܩܢ ܬܒܝܠ ܂ ܘܡܢ ܥܠܡ ܥܕܡܐ ܠܥܠܡ ܐܢܬ ܗܘ ܡܪܝܐ ܂ ܕܠܐ ܐܢܫ ܢܣܬܒܪ ܠܗ ܕܐܝܬ ܐܠܗܐ ܐܚܪܢܐ ܂ ܐܘ ܕܡܢ ܩܕܝܡ ܐܘ ܕܡܢ ܒܬܪܟܢ ܂ ܐܡܪ ܕܡܢ ܥܠܡ ܘܥܕܡܐ ܠܥܠܡ ܂ ܐܝܟ ܕܐܡܪ ܐܫܥܝܐ ܂ ܕܐܢܐ ܐܢܐ ܩܕܡܝܐ ܘܐܢܐ ܐܢܐ ܐܚܪܝܐ ܂ ܘܡܢ ܒܬܪ ܕܐܘܠܕ ܐܠܗܐ ܠܐܕܡ ܡܢ ܒܝܢܬ ܡܚܫܒܬܗ ܂ ܓܒܠܗ ܘܢܦܚ ܒܗ ܡܢ ܪܘܚܗ ܂ ܘܝܗܒ ܝܕܥܬܐ ܕܦܘܪܫܢܐ ܕܢܦܪܘܫ ܛܒ ܡܢ ܒܝܫ ܂ ܘܕܢܕܥ ܕܐܠܗܐ ܥܒܕܗ ܂ ܘܒܕܝܕܥ ܠܥܒܘܕܗ ܂ ܐܬܬܨܝܪ ܘܐܬܒܛܢ ܐܠܗܐ ܒܓܘ ܡܚܫܒܬܗ ܕܒܪ ܐܢܫܐ ܂ ܘܗܘܐ ܠܗ ܗܝܟܠܐ ܠܐܠܗܐ ܥܒܘܕܗ ܂ ܐܝܟ ܕܟܬܝܒ ܕܗܝܟܠܗ ܐܢܬܘܢ ܕܐܠܗܐ ܂ ܘܗܘ ܐܡܪ ܕܐܥܡܪ ܒܗܘܢ ܘܐܗܠܟ ܒܗܘܢ ܂ ܒܪܡ ܕܝܢ ܒܢ̈ܝ ܐܕܡ ܕܠܥܒܘܕܗܘܢ ܠܐ ܝܕܥܝܢ ܂ ܠܐ ܡܬܬܨܝܪ ܒܓܘܗܘܢ ܂ ܘܠܐ ܥܡܪ ܒܗܘܢ ܂ ܘܠܐ ܡܬܒܛܢ ܒܡܚܫܒܬܗܘܢ ܂ ܐܠܐ ܐܝܟ ܒܥܝܪܐ ܚܫܝܒܝܢ ܩܕܡܘܗܝ ܂ ܘܐܝܟ ܫܪܟܐ ܕܒܪ̈ܝܬܐ ܀ ܡܢ ܗܠܝܢ ܓܝܪ ܢܬܛܦܝܣܘܢ ܥܛܠܐ̈ ܂ ܕܠܐ ܢܘܟܪܝܐ ܗܕܐ ܕܩܪܝܢ ܚܢܢ ܠܡܫܝܚܐ ܒܪܗ ܕܐܠܗܐ ܂ ܕܗܐ ܟܠܗܘܢ ܒ̈ܢܝܢܫܐ ܂ ܗܘ ܒܛܢ ܘܐܘܠܕ ܐܢܘܢ ܡܢ ܡܚܫܒܬܗ ܂ ܘܢܬܟܘܢܘܢ ܕܐܦ ܫܡܐ ܕܐܠܗܘܬܐ ܐܝܬ ܥܠܘܗܝ ܂ ܕܐܦ ܠܙܕܝܩܘ̈ܗܝ ܣܡܗ ܒܫܡ ܐܠܗܐ ܂ ܘܕܣܓܕܝܢ ܚܢܢ ܠܝܫܘܥ ܂ ܕܒܗ ܝܕܥܢ ܠܐܠܗܐ ܂ ܢܒܗܬܘܢ ܕܐܦ ܠܪ̈ܫܝܥܐ ܐܚ̈ܝܕܝ ܫܘܠܛܢܐ ܂ ܕܡܢ ܥܡܡ̈ܐ ܛܡ̈ܐܐ ܢܦܠܝܢ ܘܣܓܕܝܢ ܘܡܝܩܪܝܢ ܂ ܘܠܝܬ ܪܫܝܢܐ ܡܕܡ ܕܗܢܐ ܐܝܩܪܐ ܕܣܓܕܬܐ ܝܗܒ ܐܠܗܐ ܠܒ̈ܢܝ ܐܕܡ ܕܢܝܩܪܘܢ ܒܗ ܚܕ ܠܚܕ ܘܐܦ ܠܐܝܠܝܢ ܕܝܬܝܪ̈ܝܢ ܘܡܝܩܪܝܢ ܡܢܗܘܢ ܂ ܘܐܢ ܓܝܪ ܠܪ̈ܫܝܥܐ ܣܓܕܝܢ ܘܡܝܩܪܝܢ ܒܫܡܐ ܕܣܓܕܬܐ ܂ ܘܐܝܠܝܢ ܕܒܪܫܝܥܘܬܗܘܢ ܘܐܦ ܒܫܡ ܐܠܗܐ ܟܦܪܝܢ ܂ ܠܗܘܢ ܐܝܟ ܕܠܥܒܘܕܗܘܢ ܠܐ ܢܣܓܕܘܢ ܂ ܐܝܟ ܕܠܗܘܢ ܒܠܚܘܕܝܗܘܢ ܠܝܬ ܚܛܗ̈ܝܢ ܂ ܠܢ ܟܡܐ ܘܠܐ ܠܢ ܕܢܣܓܘܕ ܘܢܝܩܪ ܠܝܫܘܥ ܕܐܦܢܝ ܡ̈ܕܥܝܢ ܥܛܠܐ̈ ܡܢ ܟܠ ܣܓ̈ܕܢ ܕܛܥܝܘܬܐ ܣܪܝܩܬܐ ܂ ܘܐܘܕܥܢ ܕܠܚܕ ܐܠܗܐ ܐܒܘܢ ܘܥܒܘܕܢ ܢܣܓܘܕ ܘܢܦܠܚ ܘܢܫܡܫ ܂ ܘܢܕܥܘܢ ܕܡ̈ܠܟܐ ܕܥܠܡܐ ܩܪܝܢ ܢܦܫܗܘܢ ܐܠܗ̈ܐ ܒܫܡ ܐܠܗܐ ܪܒܐ ܘܟܦܘܪ̈ܐ ܐܢܘܢ ܘܡܟܦܪ̈ܢܐ ܂ ܘܢܦܠܝܢ ܘܣܓܕܝܢ ܩܕܡܝܗܘܢ ܂ ܘܠܗܘܢ ܦܠܚܝܢ ܘܡܝܩܪܝܢ ܂ ܐܝܟ ܕ̈ܠܓܠܝܦܐ ܘܠܦܬܟܪ̈ܐ ܕܠܐ ܪܫܐ ܐܢܘܢ ܢܡܘܣܐ ܡܡܬܘܡ ܂ ܘܠܝܬ ܚܛܗܐ ܐܝܟ ܕܐܦ ܕܢܝܐܝܠ ܣܓܕ ܗܘܐ ܠܢܒܘܟܕܢܨܪ ܂ ܟܦܘܪܐ ܘܡܟܦܪܢܐ ܂ ܘܠܐ ܐܬܪܫܝ ܂ ܘܝܘܣܦ ܣܓܕ ܠܦܪܥܘܢ ܂ ܘܠܐ ܟܬܝܒ ܕܗܘܐ ܠܗ ܚܛܗܐ ܂ ܚܢܢ ܕܝܢ ܫܪܝܪ ܠܢ ܕܝܫܘܥ ܐܠܗܐ ܗܘ ܒܪ ܐܠܗܐ ܂ ܘܒܗ ܝܕܥܢ ܠܐܒܘܗܝ ܂ ܘܟܠܢ ܡܢ ܟܠ ܣܓܕ̈ܢ ܂ ܡܟܝܠ ܠܝܬ ܠܢ ܕܢܦܪܘܥ ܠܡܢ ܕܗܠܝܢ ܣܝܒܪ ܡܛܠܬܢ ܂ ܐܠܐ ܒܣܓܕܬܐ ܢܦܪܘܥ ܠܗ ܐܝܩܪܐ ܚܠܦ ܐܘܠܨܢܗ ܕܡܛܠܬܢ ܀ ܬܘܒ ܘܠܐ ܠܢ ܠܡܦܣܘ ܂ ܕܡܩܕܡ ܗܘܐ ܡܠܝܟ ܗܢܐ ܝܫܘܥ ܡܢ ܩܕܝܡ ܒܢܒܝ̈ܐ ܂ ܘܐܬܩܪܝ ܒܪܐ ܕܐܠܗܐ ܂ ܕܘܝܕ ܐܡܪ ܕܒܪܝ ܐܢܬ ܂ ܘܐܢܐ ܝܘܡܢܐ ܝܠܕܬܟ ܂ ܬܘܒ ܐܡܪ ܕܒܗܕܪ̈ܝ ܩܘܕܫܐ ܡܢ ܡܪܒܥܐ ܂ ܡܢ ܩܕܝܡ ܠܟ ܛܠܝܐ ܝܠܕܬܟ ܂ ܘܐܫܥܝܐ ܐܡܪ ܂ ܕܝܠܕܐ ܐܬܝܠܕ ܠܢ ܂ ܘܒܪܐ ܐܬܝܗܒ ܠܢ ܂ ܘܗܘܐ ܫܘܠܛܢܗ ܥܠ ܟܬܦܗ ܂ ܘܢܬܩܪܐ ܫܡܗ ܕܘܡܪܐ ܘܡܠܘܟܐ ܂ ܘܐܠܗܐ ܓܢܒܪܐ ܕܥܠܡ̈ܐ ܂ ܘܫܠܝܛܐ ܕܫܠܡܐ ܂ ܠܡܣܓܝܘ ܫܘܠܛܢܗ ܂ ܘܠܫܠܡܗ ܠܝܬ ܣܟܐ ܂ ܡܟܝܠ ܐܡܪ ܠܝ ܐܘܢ ܚܟܝܡܐ ܡܠܦܢܗ ܕܐܝܣܪܝܠ ܂ ܡܢܘ ܕܡܬܝܠܕ ܘܡܬܩܪܐ ܫܡܗ ܝܠܕܐ ܘܒܪܐ ܂ ܘܕܘܡܪܐ ܘܡܠܘܟܐ ܂ ܐܠܗܐ ܓܢܒܪܐ ܕܥܠܡ̈ܐ ܂ ܘܫܠܝܛܐ ܕܫܠܡܐ ܂ ܠܡܣܓܝܘ ܫܘܠܛܢܗ ܂ ܘܠܫܠܡܗ ܐܡܪ ܕܠܝܬ ܣܟܐ ܂ ܐܢ ܓܝܪ ܩܪܝܢ ܠܡܫܝܚܐ ܒܪܐ ܕܐܠܗܐ ܕܘܝܕ ܐܠܦܢ ܂ ܘܕܩܪܝܢܝܗܝ ܐܠܗܐ ܡܢ ܐܫܥܝܐ ܫܡܥܢ ܂ ܕܐܬܝܗܒ ܫܘܠܛܢܗ ܥܠ ܟܬܦܗ ܂ ܕܫܩܠ ܙܩܝܦܗ ܘܢܦܩ ܡܢ ܐܘܪܫܠܡ ܂ ܘܕܝܠܕܐ ܡܬܝܠܕ ܐܫܥܝܐ ܬܘܒ ܐܡܪ ܂ ܕܗܐ ܒܬܘܠܬܐ ܬܒܛܢ ܘܬܐܠܕ ܂ ܘܢܬܩܪܐ ܫܡܗ ܥܡܢܘܐܝܠ ܂ ܕܐܝܬܘܗܝ ܐܠܗܢ ܥܡܢ ܀ ܘܐܢ ܬܐܡܪ ܕܥܕܟܝܠ ܠܐ ܐܬܐ ܡܫܝܚܐ ܂ ܠܩܪܝܝܘܬܟ ܐܬܠ ܠܟ ܐܦ ܗܕܐ ܂ ܟܕ ܐܬܐ ܓܝܪ ܟܬܝܒ ܕܥܡܡ̈ܐ ܢܣܒܪܘܢ ܒܗ ܂ ܗܐ ܐܢܐ ܡܢ ܥܡܡ̈ܐ ܫܡܥܬ ܕܐܬܐ ܡܫܝܚܐ ܂ ܘܥܕܠܐ ܢܐܬܐ ܂ ܩܕܡܬ ܗܝܡܢܬ ܒܗ ܂ ܘܒܐܝܕܗ ܣܓܕܢܐ ܠܐܠܗܐ ܕܐܝܣܪܝܠ ܂ ܕܠܡܐ ܟܕ ܐܬܐ ܪܫܐ ܠܝ ܂ ܕܥܕܠܐ ܢܐܬܐ ܐܢܐ ܩܕܡܬ ܗܝܡܢܬ ܒܗ ܂ ܒܪܡ ܕܝܢ ܣܟܠܐ ܂ ܢܒ̈ܝܐ ܠܐ ܫܒܩܝܢ ܠܟ ܕܬܐܡܪ ܕܥܕܟܝܠ ܠܐ ܐܬܐ ܠܗ ܡܫܝܚܐ ܂ ܕܢܝܐܝܠ ܡܟܣ ܠܟ ܘܐܡܪ ܂ ܕܡܢ ܒܬܪ ܒܬܪ ܫܒܘ̈ܥܐ ܫܬܝܢ ܘܬܪ̈ܝܢ ܢܐܬܐ ܡܫܝܚܐ ܘܢܬܩܛܠ ܂ ܘܒܡܬܝܬܗ / ܘܒܡܐܬܝܬܗ / ܩܪܝܬܐ ܕܩܘܕܫܐ ܬܬܚܒܠ ܘܐܚܪܝܬܗ ܒܓܪܘܦܝܐ ܂ ܘܥܕܡܐ ܠܓܡܘܪܝܐ ܕܦܣܝܩ̈ܬܐ ܂ ܬܬܢܝܚ ܥܠ ܚܒܠܐ ܂ ܐܢܬ ܓܝܪ ܡܣܟܐ ܘܡܣܒܪ ܕܒܡܐܬܝܬܗ ܕܡܫܝܚܐ ܂ ܒܗ ܡܬܟܢܫ ܐܝܣܪܝܠ ܡܢ ܟܘܠ ܐܬܪ̈ܘܢ ܂ ܘܐܘܪܫܠܡ ܡܬܒܢܝܐ ܘܝܬܒܐ ܂ ܘܕܢܝܐܝܠ ܣܗܕ ܂ ܕܟܕ ܢܐܬܐ ܡܫܝܚܐ ܘܢܬܩܛܠ ܂ ܐܘܪܫܠܡ ܚܪܒܐ ܘܡܬܢܝܚܐ ܥܠ ܚܒܠܐ ܂ ܥܕܡܐ ܠܓܡܘܪܝܐ ܕܦܣܝܩ̈ܬܐ ܠܥܠܡ ܂ ܘܥܠ ܚܫܗ ܕܡܫܝܚܐ ܕܘܝܕ ܐܡܪ ܂ ܕܒܙܥܘ ܐܝ̈ܕܝ ܘܪ̈ܓܠܝ ܂ ܘܐܝܠܠܘ ܟܠܗܘܢ ܓܪ̈ܡܝ ܂ ܗܢܘܢ ܚܪܘ ܘܚܙܘ ܒܝ ܂ ܘܦܠܓܘ ܢܚ̈ܬܝ ܒܝܢܬܗܘܢ ܂ ܘܥܠ ܠܒܘܫܝ ܐܪܡܝܘ ܦܣܐ ܂ ܘܐܫܥܝܐ ܐܡܪ ܂ ܕܗܐ ܡܬܝܕܥ ܥܒܕܝ ܘܡܬܓܠܐ ܘܡܬܪܝܡ ܂ ܐܝܟ ܕܢܬܡܗܘܢ ܥܠܘܗܝ ܣܓܝ̈ܐܐ ܂ ܗܢܐ ܡܚܒܠ ܚܙܘܗ ܡܢ ܕܓܒܪܐ ܂ ܘܩܘܒܠܠܗ ܡܢ ܕܒ̈ܢܝ ܐܢܫܐ ܂ ܘܐܡܪ ܕܢܕܟܐ ܥܡ̈ܡܐ ܣܓܝܐ̈ܐ ܘܡ̈ܠܟܐ ܢܬܡܗܘܢ ܥܠܘܗܝ ܂ ܘܐܡܪ ܒܗ ܒܦܬܓܡܐ ܂ ܕܣܠܩ ܐܝܟ ܝܠܘܕܐ ܩܕܡܘܗܝ ܂ ܘܐܝܟ ܥܩܪܐ ܡܢ ܐܪܥܐ ܨܗܝܬܐ ܂ ܘܐܡܪ ܒܚܪܬܗ ܕܦܬܓܡܐ ܂ ܕܗܘ ܡܬܩܛܠ ܡܛܠ ܚܛܗ̈ܝܢ ܂ ܘܡܬܡܟܟ ܡܛܠ ܥܘܠܢ ܂ ܡܪܕܘܬܐ ܕܫܠܡܢ ܥܠܘܗܝ ܂ ܘܒܫܘܡ̈ܬܗ ܢܬܐܣܐ ܂ ܒܐܝܠܝܢ ܫܘܡ̈ܬܐ ܐܬܐܣܝܘ ܒ̈ܢܝܢܫܐ ܂ ܕܘܝܕ ܠܐ ܐܬܩܛܠ ܂ ܡܛܠ ܕܡܝܬ ܒܣܝܒܘܬܐ ܛܒܬܐ ܂ ܘܐܬܩܒܪ ܒܝܬ ܠܚܡ ܂ ܘܐܢ ܥܠ ܫܐܘܠ ܢܐܡܪܘܢ ܂ ܫܐܘܠ ܓܝܪ ܒܛܘܪ̈ܝ ܓܠܒܘܥ ܡܝܬ ܂ ܒܩܪܒܐ ܕܦܠܫ̈ܬܝܐ ܂ ܘܐܢ ܢܐܡܪܘܢ ܕܒܙܥܘ ܐܝܕܘܗ̈ܝ ܘܪ̈ܓܠܘܗܝ ܟܕ ܩܒܥܘ ܦܓܪܗ ܒܫܘܪܐ ܕܒܝܬ ܝܫܢ ܂ ܠܐ ܓܝܪ ܫܠܡܐ ܥܠ ܫܐܘܠ ܂ ܟܕ ܐܬܒܙܥܘ ܗܕܡ̈ܘܗܝ ܕܫܐܘܠ ܓܪ̈ܡܘܗܝ ܒܚܫܗ ܠܐ ܐܪܓܫܘ ܂ ܡܛܠ ܕܡܝܬ ܗܘܐ ܂ ܘܡܢ ܒܬܪ ܕܡܝܬ ܫܐܘܠ ܬܠܘ ܦܓܪܐ ܕܝܠܗ ܘܕܒܢܘ̈ܗܝ ܥܠ ܫܘܪܐ ܕܒܝܬ ܝܫܢ ܂ ܘܟܕ ܐܡܪ ܕܘܝܕ ܕܒܙܥܘ ܐܝ̈ܕܝ ܘܪ̈ܓܠܝ ܘܐܝܠܠܘ ܟܠܗܘܢ ܓܪ̈ܡܝ ܂ ܐܡܪ ܒܬܪܗ ܕܦܬܓܡܐ ܂ ܕܐܝܠ ܠܥܘܕܪܢܝ ܟܬܪ ܂ ܘܦܨܐ ܡܢ ܚܪܒܐ ܠܢܦܫܝ ܂ ܡܫܝܚܐ ܓܝܪ ܐܬܦܨܝ ܡܢ ܚܪܒܐ ܂ ܘܣܠܩ ܡܢ ܓܘ ܫܝܘܠ ܂ ܘܚܝܐ ܂ ܘܩܡ ܐܬܠܬܐ ܝܘܡ̈ܝܢ ܂ ܘܟܬܪ ܐܠܗܐ ܠܥܘܕܪܢܗ ܂ ܘܫܐܘܠ ܩܪܐ ܠܡܪܝܐ ܘܠܐ ܥܢܝܗܝ ܂ ܘܫܐܠ ܒܢܒ̈ܝܐ ܘܦܬܓܡܐ ܠܐ ܐܬܝܗܒ ܠܗ ܂ ܘܐܬܚܦܝ ܘܫܐܠ ܒܙܟܘܪ̈ܐ ܘܝܠܦ ܂ ܘܐܬܚܝܒ ܩܕܡ ܦܠܫ̈ܬܝܐ ܂ ܘܩܛܠ ܢܦܫܗ ܒܣܝܦܗ ܂ ܟܕ ܚܙܐ ܕܚܣܢܗ ܩܪܒܐ ܂ ܘܐܡܪ ܒܗ ܒܦܬܓܡܐ ܕܘܝܕ ܕܐܣܒܪ ܫܡܟ ܠܐܚ̈ܝ ܂ ܘܒܓܘܗ ܕܥܕܬܐ ܐܫܒܚܟ ܂ ܗܠܝܢ ܥܠ ܫܐܘܠ ܐܝܟܢܐ ܡܫܟܚܢ ܠܡܫܠܡ ܂ ܘܬܘܒ ܐܡܪ ܕܘܝܕ ܂ ܕܠܐ ܝܗܒܬ ܠܚܣܝܟ ܠܡܚܙܐ ܚܒܠܐ ܂ ܒܪܡ ܕܝܢ ܗܠܝܢ ܟܠܗܝܢ ܫܠܡ ܥܠ ܡܫܝܚܐ ܂ ܟܕ ܐܬܐ ܠܘܬܗܘܢ ܘܠܐ ܩܒܠܘܗܝ ܘܕܢܘܗܝ ܒܥܘܠܐ ܂ ܒܣܗܕܘܬܐ ܕܫܘܩܪܐ ܂ ܘܐܬܬܠܝ ܥܠ ܩܝܣܐ ܡܢ ܐܝܕܝܗ̈ܘܢ ܂ ܘܒܙܥܘ ܐܝܕ̈ܘܗܝ ܘܪ̈ܓܠܘܗܝ ܒܣܟ̈ܐ ܕܩܒܥܘ ܒܗ ܂ ܘܐܝܠܠܘ ܟܠܗܘܢ ܓܪ̈ܡܘܗܝ ܂ ܘܒܗ ܒܗܘ ܝܘܡܐ ܗܘܬ ܬܕܡܘܪܬܐ ܪܒܬܐ ܂ ܕܚܫܟ ܢܘܗܪܐ ܒܡܨܥܬܐ ܕܝܘܡܐ ܐܝܟ ܕܐܬܢܒܝ ܙܟܪܝܐ ܘܐܡܪ ܂ ܕܝܘܡܐ ܢܬܝܕܥ ܠܡܪܝܐ ܂ ܠܐ ܐܝܡܡܐ ܘܠܐ ܠܠܝܐ ܂ ܘܠܥܕܢ ܪܡܫܐ ܢܗܘܐ ܢܘܗܪܐ ܂ ܐܝܢܘ ܟܝ ܝܘܡܐ ܕܐܬܦܪܫ ܒܬܕܡܘܪܬܐ ܕܠܐ ܐܝܡܡܐ ܘܠܐ ܠܠܝܐ ܂ ܘܠܥܕܢ ܪܡܫܐ ܗܘܐ ܢܘܗܪܐ ܂ ܐܠܐ ܗܘ ܝܘܡܐ ܕܨܠܒܘܗܝ ܕܗܘܐ ܚܫܟܐ ܒܦܠܓܗ ܕܝܘܡܐ ܂ ܘܠܥܕܢ ܪܡܫܐ ܗܘܐ ܢܘܗܪܐ ܂ ܘܬܘܒ ܐܡܪ ܕܗܘ ܝܘܡܐ ܢܗܘܐ ܥܪܝܐ ܘܓܠܝܕܐ ܂ ܐܝܟ ܕܝܕܥ ܐܢܬ ܂ ܕܒܗܘ ܝܘܡܐ ܕܨܠܒܘܗܝ ܩܪܝܫ ܗܘܐ ܂ ܘܣܡܘ ܠܗܘܢ ܢܘܪܐ ܕܢܫܚܢܘܢ ܂ ܟܕ ܐܬܐ ܫܡܥܘܢ ܘܩܡ ܠܘܬܗܘܢ ܂ ܘܬܘܒ ܐܡܪ ܕܪܘܡܚܐ ܬܩܘܡ ܥܠ ܪܥܝܐ ܂ ܘܥܠ ܥܪ̈ܒܐ ܪ̈ܚܡܝ ܂ ܘܬܡܚܐ ܠܪܥܝܐ ܘܢܬܒܕܪܘܢ ܐܡܪ̈ܐ ܕܥܢܗ ܂ ܘܐܗܦܟ ܐܝܕܝ ܥܠ ܥ̈ܠܢܐ ܂ ܘܕܘܝܕ ܐܡܪ ܬܘܒ ܥܠ ܚܫܗ ܂ ܕܝܗܒܘ ܒܡܐܟܘܠܬܝ ܡܪ̈ܪܐ ܘܠܨܗܝܝ ܚܠܐ ܐܫܩܝܘܢܝ ܂ ܬܘܒ ܐܡܪ ܒܗ ܒܦܬܓܡܐ ܂ ܘܠܡܢ ܕܐܢܬ ܡܚܝܬ ܪܕܦܘ ܂ ܘܐܘܣܦܘ ܥܠ ܟܐܒܗ ܕܩܛܝܠܐ ܂ ܐܘܣܦܘ ܠܗ ܓܝܪ ܣܓܝܐܬ̈ܐ ܂ ܐܝܟ ܡܕܡ ܕܠܐ ܟܬܝܒܢ ܗ̈ܘܝ ܥܠܘܗܝ ܂ ܠܘܛ̈ܬܐ ܘܨܘܚܝ̈ܬܐ ܂ ܐܝܠܝܢ ܕܐܦ ܠܐ ܟܬܒܐ ܡܫܟܚ ܠܡܓܠܐ ܐܢܝܢ ܂ ܕܣܢܝܢ ܗ̈ܘܝ ܨܘܚ̈ܝܬܗܘܢ ܂ ܒܪܡ ܕܝܢ ܡܪܝܐ ܨܒܐ ܕܢܡܟܟܝܘܗܝ ܘܢܚܫܝܘܗܝ ܂ ܘܗܘ ܐܬܩܛܠ ܡܛܠ ܥܘܠܢ ܂ ܘܐܬܡܟܟ ܡܛܠ ܚܛܗ̈ܝܢ ܘܐܬܣܝܡ ܚܛܗܐ ܒܢܦܫܗ ܀ ܚܢܢ ܣܓܕܝܢܢ ܠܗܠܝܢ ܪ̈ܚܡܐ ܂ ܘܟܦܝܢܢ ܒܘܪܟܐ ܩܕܡ ܪܒܘܬܗ ܕܐܒܘܗܝ ܕܐܦܢܝ ܣܓܕܬܢ ܠܘܬܗ ܂ ܩܪܝܢܝܗܝ ܐܠܗܐ ܐܝܟ ܡܘܫܐ ܂ ܘܒܘܟܪܐ ܘܒܪܐ ܐܝܟ ܐܝܣܪܝܠ ܂ ܘܝܫܘܥ ܐܝܟ ܝܫܘܥ ܒܪܢܘܢ ܂ ܘܟܗܢܐ ܐܝܟ ܐܗܪܘܢ ܂ ܘܡܠܟܐ ܐܝܟ ܕܘܝܕ ܂ ܘܢܒܝܐ ܪܒܐ ܐܝܟ ܟܠܗܘܢ ܢܒ̈ܝܐ ܂ ܘܪܥܝܐ ܐܝܟ ܪ̈ܥܘܬܐ ܕܪܥܘ ܘܕܒܪܘ ܠܐܝܣܪܝܠ ܂ ܘܠܢ ܩܪܐ ܒܢ̈ܝܐ ܐܝܟ ܕܐܡܪ ܂ ܕܒܢ̈ܝܐ ܢܘܟܪ̈ܝܐ ܢܫܡܥܘܢܢܝ ܂ ܘܥܒܕܢ ܠܗ ܐܚ̈ܐ ܐܝܟ ܕܐܡܪ ܂ ܕܐܣܒܪ ܫܡܟ ܠܐܚ̈ܝ ܂ ܘܗܘܝܢ ܠܗ ܪ̈ܚܡܐ ܂ ܐܝܟ ܕܐܡܪ ܠܬܠܡܝܕ̈ܘܗܝ ܕܪ̈ܚܡܝ ܩܪܝܬܟܘܢ ܂ ܐܝܟ ܕܩܪܐ ܐܒܘܗܝ ܠܐܒܪܗܡ ܪܚܡܝ ܂ ܘܐܡܪ ܠܢ ܕܐܢܐ ܐܢܐ ܪܥܝܐ ܛܒܐ ܂ ܘܬܪܥܐ ܘܐܘܪܚܐ ܘܟܪܡܐ ܂ ܘܙܪܥܐ ܘܚܬܢܐ ܘܡܪܓܢܝܬܐ ܘܫܪܓܐ ܂ ܘܢܘܗܪܐ ܘܡܠܟܐ ܘܐܠܗܐ ܘܡܚܝܢܐ ܘܦܪܘܩܐ ܂ ܘܒܫܡܗ̈ܐ ܣܓܝܐ̈ܐ ܐܬܟܢܝ ܀ ܗܢܐ ܩܠܝܠ ܦܝܣܐ ܟܬܒܬ ܠܟ ܚܒܝܒܝ ܂ ܕܬܦܘܩ ܒܪܘܚܐ ܠܘܩܒܠ ܝܗܘܕ̈ܝܐ ܂ ܥܠ ܕܐܡܪܝܢ ܕܠܝܬ ܒܪܐ ܠܐܠܗܐ ܂ ܘܥܠ ܕܩܪܝܢܢ ܠܗ ܐܠܗܐ ܒܪ ܐܠܗܐ ܂ ܘܡܠܟܐ ܘܒܘܟܪܐ ܕܟܠܗܝܢ ܒܪ̈ܝܬܐ ܀ ܫܠܡ ܕܥܠ ܒܪܐ ܕܐܠܗܐ ܬܚܘܝܬܐ ܕܢܚܘܐ ܥܠ ܡܫܝܚܐ ܕܒܪܗ ܗܘ ܕܐܠܗܐ ܬܚܘܝܬܐ ܕܢܚܘܐ ܥܠ ܡܫܝܚܐ ܕܒܪܗ ܗܘ ܕܐܠܗܐ