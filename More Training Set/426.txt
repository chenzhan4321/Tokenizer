ܡܹܐܡܪܵܐ ܕܲܒܼܫܘܼ̈ܐܵܠܹܐ ܘܦܘܼܢܵܝ ܦܸܬܼܓܼܵܡܹ̈ܐ ܕܥܲܠ ܕܘܼܒܵܪܹ̈ܐ ܬܲܩ̈ܢܹܐ : ܘܟܼܠ ܙܢܝܼ̈ܢ ܕܲܡܝܲܬܿܪܘܼܬܼܵܐ ܀ ܘܚܵܫܲܝ ܝܲܬܝܼܪܵܐܝܼܬܼ ܠܲܫܠܝܼܚ̈ܝܲ ܠܥܵܠܡܵܐ ܘܥܵܡܪ݁ܲܝ ܚܘܼܪܒܵܐ : ܘܲܚܒܼܝܼ̈ܫܹܐ ܘܠܲܐܝܠܹܝܢ ܕܲܒܼܡܵܘܬܵܐ ܨܒܼܝܼܢܵܝܵܐ ܕܟܼܠܥܸܕܵܢ ܡܤܲܟܹܝܢ ܠܲܟܼܠܝܼܠܵܐ ܕܙܲܕܝܼܩܘܼܬܼܵܐ . ܠܗ . ܡܹܐܡܪܵܐ ܕܲܒܼܫܘܼ̈ܐܵܠܹܐ ܘܦܘܼܢܵܝ ܦܸܬܼܓܼܵܡܹ̈ܐ ܕܥܲܠ ܕܘܼܒܵܪܹ̈ܐ ܬܲܩ̈ܢܹܐ : ܘܟܼܠ ܙܢܝܼ̈ܢ ܕܲܡܝܲܬܿܪܘܼܬܼܵܐ ܀ ܘܚܵܫܲܝ ܝܲܬܝܼܪܵܐܝܼܬܼ ܠܲܫܠܝܼܚ̈ܝܲ ܠܥܵܠܡܵܐ ܘܥܵܡܪ݁ܲܝ ܚܘܼܪܒܵܐ : ܘܲܚܒܼܝܼ̈ܫܹܐ ܘܠܲܐܝܠܹܝܢ ܕܲܒܼܡܵܘܬܵܐ ܨܒܼܝܼܢܵܝܵܐ ܕܟܼܠܥܸܕܵܢ ܡܤܲܟܹܝܢ ܠܲܟܼܠܝܼܠܵܐ ܕܙܲܕܝܼܩܘܼܬܼܵܐ . ܠܗ . ܝܵܠܘܿܦܵܐ ܐܵܡܲ݁ܪ : ܡܵܢܵܐ ܐܸܢܘܿܢ ܐܲܤܘܼܪܹ̈ܐ ܠܵܒܼܘܿܟܹ̈ܐ ܕܪܸܥܝܵܢܵܐ : ܡ̣ܢ ܪܲܗܛܵܐ ܕܨܝܼܕܼ ܒܝܼ̈ܫܵܬܼܵܐ ؟ ܡܲܠܦܵܢܵܐ ܐܵܡܲ݁ܪ : ܒܥܵܬܼܵܐ ܐܲܡܝܼܢܬܼܵܐ ܕܚܸܟܼܡܬܼܵܐ : ܘܝܲܥܢܘܼܬܼܵܐ ܕܲܒܼܝܘܼܠܦܵܢܵܐ ܕܚܲܝܹ̈ܐ . ܐܲܤܘܼܪܹ̈ܐ ܓܹܝܪ ܕܚܲܤܝܼܢܝܼܢ ܡܸܢܗܘܿܢ : ܠܘܵܬܼ ܠܵܐ ܡܛܲܟܿܤܘܼܬܹܗ ܕܪܸܥܵܝܢܵܐ ܠܵܐ ܐܝܼܬܼ . ܝܵܠܘܿܦܵܐ ܐܵܡܲ݁ܪ : ܘܲܥܕܲܡܐ ܠܐܲܝܟܵܐ ܐܝܼܬܼ ܬܚܘܼܡܵܐ ܠܪܲܗܛܵܐ ܕܟܸܟܼܡܬܐ ܒܒܲܥܵܚܹ̈ܗ̇ : pb. 225 ܘܠܲܐܝܟܵܐ ܫܵܠܹ̇ܡ ܪܲܗܛܹܗ ܕܝܘܼܠܦܵܢܵܐ ؟ ܡܲܠܦܵܢܵܐ ܐܵܡܲ݁ܪ : ܗܵܟܲܢܵܐ ܓܹܝܪ ܡܵܪܕܵܐ ܗ̣̄ܝ ܐܘܼܪܲܚ ܡܲܪܕܝܼܬܼܵܗ̇ ܡ̣ܢ ܬܚܘܼܡܵܐ : ܐܲܝܟܼ ܕܐܵܦ ܡܲܠܲܐܟܹ̈ܐ ܩܲܕܝܼ̈ܫܹܐ ܚܲܤܝܼܪܝܼܢ ܡ̣ܢ ܗܵܢܵܐ ܫܘܼܡܠܵܝܵܐ . ܠܟܸܟܼܡܬܐ ܡܲܢ : ܠܲܝܬܿ ܤܵܟܼܵܐ ܠܡܲܪܝܕܝܼܬܼܵܗ̇ . ܥܕܲܡܵܐ ܠܗܵܟܼܘܵܬܼ ܡܸܬܼܥܲܠܝܵܐ : ܥܕܲܡܵܐ ܕܒܲܐܠܵܗܵܐ ܡܚܲܠܛܵܐ ܠܹܗ ܠܗܵܘ̇ ܡܲܢ ܕܢܲܩܦ̣ܵܗ̇ . ܘܗ̤ܝ ܗܵܕܹܐ : ܐܵܬ̤ܵܐ ܐܝܼܬܹܝܗ̇ ܕܠܵܐ ܡܤܲܝܟܼܘܼܬܼܵܗ̇ . ܠܲܝܬܿ ܠܲܡ ܤܵܟܼܵܐ ܠܤܘܼ̈ܟܵܠܹܝܗ̇ . ܚܸܟܼܡܬܐ : ܗ̤ܘܝܘܼ ܐܲܠܵܗܵܐ . ܝܵܠܘܿܦܵܐ . ܐܲܝܢܵܘ ܫܒܼܝܼܠܵܐ ܪܹܫܵܝܵܐ ܘܩܲܕܼܡܵܝܵܐ : ܕܲܠܘܵܬܼ ܚܸܟܼܡܬܐ ܡܝܲܒܸܿܠ ؟ ܡܲܠܦܵܢܵܐ . ܕܡ̣ܢ ܟ̱ܠܹܗ ܚܲܝܠܹܗ ܐ̄ܢܵܫ ܠܐܲܠܵܗܵܐ ܢܸܒܼܥܸܐ : ܘܢܸܤܬܲܪܗܲܒܼ ܒܲܒܼܥܵܬܹܗ ܡܲܠܝܵܐܝܼܬܼ : ܐܲܝܟܲܢܵܐ ܕܐܵܦ ܚܲܝܵܘ̈ܗܝ ܢܸܫܠܲܚ ܢܸܫܕܸܐ ܡܸܢܹܗ ܡܸܛܠ ܪܸܚܡܬܹܗ : ܠܵܐ ܡܵܐ̇ܢܵܐ ܠܹܗ . ܝܵܠܘܿܦܵܐ . ܐܲܝܢܵܘ ܕܲܦܐܸܐ ܠܹܗ ܕܢܸܬܼܩܪܸܐ ܤܲܟܿܘܼܠܬܼܵܢܵܐ ؟ ܡܲܠܦܵܢܵܐ . ܐܲܝܢܵܐ ܕܒܲܫܪܵܪܵܐ ܐܸܤܬܲܟܲܠ ܕܐܝܼܬܼ ܗ̄ܘ̣ ܬܚܘܼܡܵܐ ܠܚܲܝ̈ܘܗܝ ܗܵܠܹܝܢ : ܘܗ̤ܘܝܘܼ ܡܸܫܟܲܚ ܐܵܦ ܕܢܸܥܒܸܿܕܼ ܬܚܘܼܡܵܐ ܠܲܚܛܵܗܵܘ̈ܗܝ . ܐܲܝܕܵܐ ܗ̣̄ܝ ܝܑܼܕܲܥܬܼܵܐ ܘܤܘܼܟܵܠܵܐ ܕܪܲܒܵܐ ܡ̣ܢ ܗܵܕܹܐ : ܕܐ̄ܢܵܫ ܢܸܬܼܚܲܟܲܡ ܕܲܕܼܠܵܐ ܚܒܼܵܠܵܐ ܢܸܦܘܿܩ ܡ̣ܢ ܗܵܠܹܝܢ ܚܲܝܹ̈ܐ ܟܲܕܼ ܠܵܐ ܡܟܲܬܲܡ ܒܗܲܕܵܡܵܘ̈ܗܝ ܪܹܚܝܵܐ ܕܲܪ̈ܓܼܝܼܓܼܵܬܐ : ܘܲܒܼܢܲܦܫܹܗ ܨܵܐܬܼܵܐ ܕܚܲܠܝܘܼܬܼܗܹܝܢ . ܕܐ̄ܢܵܫ ܕܹܝܢ ܢܸܬܼܩܲܛܲܢ ܒܙܵܘܥܵܘ̈ܗܝ ܠܡܸܥܲܠ ܒܐ̄ܪ̈ܵܙܹܐ ܕܟܼܠܗܘܿܢ ܟܝܵܢܹ̈ܐ : ܘܢܸܫܬܲܪܬܲܚ ܒܤܘܼ̈ܟܵܠܹܐ ܕܟܼܠ ܝܵܕܲܥܵܢ ܐܲܝܟܼ ܐ̄ܢܵܫ ܢܹܐܡܲܪ : ܡܟܲܬܡܵܐ ܕܹܝܢ ܒܢܲܦܫܹܗ ܨܵܐܬܼܵܐ ܕܲܚܛܝܼܬܼܵܐ : ܟܲܕܼ ܠܵܐ ܩܢܸܐ ܤܲܒܼܪܵܐ ܒܵܤܗܕܘܼܬܼܵܐ ܕܡ̣ܢ ܢܲܦܫܹܗ : ܕܲܢܡܲܢܲܥ ܫܲܦܝܼܪ ܠܗܵܘ̇ ܠܡܹܐܢܵܐ ܕܬܘܼܟܼܠܵܢܵܐ : ܠܲܝܬܿ ܒܲܒܼܪܝܼܬܼܵܐ ܕܲܤܟܲܠ ܡܸܢܹܗ . ܕܲܥܕܲܡܵܐ ܗ̄ܘ̣ pb. 226 ܠܤܲܒܼܪܵܐ ܕܗܵܢܵܐ ܥܵܠܡܵܐ ܒܲܠܚܘܿܕܼ ܝܲܒܿܠܘܼܗܝ ܥܲܡܠܵܘ̈ܗܝ : ܒܪܲܤܛܗܘܿܢ ܬܟܼܝܼܒܼܵܐ ܕܲܠܘܵܬܹܗ . ܝܵܠܘܿܦܵܐ . ܐܲܝܢܵܘ ܚܲܝܠܬܼܵܢܵܐ ܒܲܫܪܵܪܵܐ ؟ ܡܲܠܦܵܢܵܐ . ܐܲܝܢܵܐ ܕܒܼܐܘܼ̈ܠܨܵܢܹܐ ܕܲܡܠܸܐ ܙܒܲܢ : ܕܲܒܼܗܘܿܢ ܟܲܤܝܵܐ ܬܸܫܒܿܘܿܚܬܐ ܕܙܲܟܵܝܘܼܬܹܗ : ܠܵܐ ܐܸܬܼܝܲܐܲܒܼ ܠܲܪܘܲܚܬܼܵܐ : ܕܒܼܵܗ̇ ܟܤܹܝܢ ܚܲܝܹ̈ܐ ܕܒܸܬܿܬܼܵܐ : ܘܲܒܼܟܼܠܙܒܲܢ ܡܲܫܩܝܵܐ ܠܡܸܫ̈ܟܿܚܵܢܹܝܗ̇ ܟܵܤܵܐ ܕܬܸܢ̈ܚܵܬܼܵܐ . ܝܵܠܘܿܦܵܐ . ܡܤܲܓܸܿܦ ܟܲܝ ܠܡܲܪܕܝܼܬܹܗ ܕܲܠܘܵܬܼ ܐܲܠܵܗܵܐ : ܐܸܢ ܐ̄ܢܵܫ ܚܵܐܹ̇ܓܼ ܡ̣ܢ ܥܲܡܠܵܐ ؟ ܡܲܠܦܵܢܵܐ . ܠܲܝܬܿ ܦܘܼܪܤܵܐ ܕܐ̄ܢܵܫ ܢܸܬܼܩܲܪܲܒܼ ܠܲܡܫܝܼܚܵܐ ܕܠܵܐ ܐܘܼ̈ܠܨܵܢܹܐ : ܐܵܦܠܵܐ ܕܬܸܬܼܢܛܲܪ ܙܲܕܝܼܩܘܼܬܹܗ ܕܠܵܐ ܫܘܼܚܠܵܦ ܒܸܠܥܵܕܼܝܗܘܿܢ . ܙܲܕܝܼܩܘܼܬܼܵܐ ܕܐܸܬܼܩܲܢܝܼܬ̤ ܡ̣ܢ ܟܲܕܼܘܼ : ܘܓܼܵܙܘ ܡܸܢܵܗ̇ ܥܲܡ̈ܠܹܐ ܡܪ̈ܲܒܿܝܵܢܹܝܗ̇ ܐܲܟܲܚ̄ܕܼ ܘܲܡܢܲܛܪ̈ܵܢܹܝܗ̇ : ܐܲܝܟܼ ܤܝܼܡܬܼܵܐ ܕܐܸܫܬܲܟܼܚܲܬ̤ ܡܸܢܫܹܠܝ ܕܠܵܐ ܢܵܛܘܿܕܹ̈ܐ . ܘܐܲܝܟܼ ܐܲܬܼܠܹܝܛܵܐ ܕܐܸܫܬܲܠܲܚ ܡ̣ܢ ܙܲܝܢܹܗ : ܟܲܕܼ ܚܕܝܼܪ ܠܹܗ ܚܲܝܠܵܐ ܕܲܒܼܥܸܠܕܒܼܵܒܹ̈ܐ . ܘܐܲܝܟܼ ܐܸܠܦܵܐ : ܕܐܸܫܬܲܒܼܩܲܬ̤ ܕܠܵܐ ܡܵܐܢܲܝ̈ ܐܘܿܪܓܵܢܘܿܢ ܕܝܼܠܵܗ̇ ܒܓܼܵܘ ܝܲܡܵܐ . ܘܐܲܝܟܼ ܦܲܪܕܲܝܤܵܐ ܟܲܤܝܼܢ ܦܹܐܪܹ̈ܐ : ܕܓܼܵܙ ܡܸܢܹܗ ܡܲܒܘܼܥܵܐ ܕܫܸܩܝܹܗ . ܝܵܠܘܿܦܵܐ . ܐܲܝܢܵܐ ܢܲܗܝܼܪ ܙܵܘ̈ܥܹܐ ؟ ܡܲܠܦܵܢܵܐ . ܐܲܝܢܵܐ ܕܐܸܫܟܲܚ̣ ܡܲܕܪܸܟܼ ܡܲܪܝܼܪܘܼܬܼܵܐ ܕܟܲܤܝܵܐ ܒܓܼܵܘ ܚܲܠܝܘܼܬܹܗ ܕܥܵܠܡܵܐ : ܘܚܵܤܹ̇ܟܼ ܦܘܼܡܹܗ ܡ̣ܢ ܟܵܤܹܗ ܕܠܵܐ ܢܸܫܬܹܝܘܗܝ . ܘܒܲܐܟܼܝܼܦܘܼ ܡܥܲܩܸܒܼ ܥܲܠ ܦܘܼܪܩܵܢܵܐ ܕܚܲܝܵܘ̈ܗܝ : ܘܠܵܐ ܫܵܠܹ̇ܐ ܡ̣ܢ ܕܪܵܗܹ̇ܛ ܥܕܲܡܵܐ ܠܝܘܿܡ ܫܪܵܝܹܗ ܕܡ̣ܢ ܥܵܠܡܵܐ . ܘܐܵܚܹ̇ܕܼ ܬܲܪ̈ܥܹܐ ܕܪܸ̈ܓܼܫܵܘܗܝ : ܕܠܵܐ ܢܸܥܘܿܠ ܢܸܫܪܸܐ ܒܓܼܵܘ ܡܸܢܹܗ ܚܘܼܒܹܿܗ ܕܥܵܠܡܵܐ : ܘܲܢܚܲܠܸܨ ܡܸܢܹܗ ܓܲܙܵܘ̈ܗܝ ܟܤܲܝ̈ܵܐ . ܝܵܠܘܿܦܵܐ . ܗܵܢܵܘ ܥܵܠܡܵܐ : ܘܐܲܝܟܲܢ ܢܸܫܬܵܘܕܥܝܼܘܗܝ : ܘܲܒܼܡܵܢܵܐ pb. 227 ܡܸܫܟܲܚ ܡܤܲܓܸܦ ܠܪ̈ܵܚܡܵܘܗܝ ؟ ܡܲܠܦܵܢܵܐ . ܙܵܢܝܼܬܼܵܐ ܐܝܼܬܼܵܘܗܝ ܥܵܠܡܵܐ : ܕܲܒܼܪܸܓܿܬܼܵܐ ܕܫܘܼܦܪܹܗ : ܢܵܓܹ̇ܕܼ ܠܡܲܙܵܝ̈ܘܗܝ ܠܪܸܚܡܬܹܗ . ܘܐܲܝܢܵܐ ܕܲܒܼܩܲܠܝܼܠ ܐܸܬܿܬܿܚܸܕܼ ܒܚܘܼܒܹܗ : ܠܵܐ ܡܸܫܟܲܚ ܦܵܠܹ̇ܛ ܡ̣ܢ ܒܹܝܬܼ ܐܝܼܕܼܵܘ̈ܗܝ : ܥܕܲܡܵܐ ܕܐܵܦ ܠܚܲܝܵܘ̈ܗܝ ܡܲܫܠܲܚ ܡܸܢܹܗ : ܘܟܲܕܼ ܥܲܪܛܸܠܵܝ ܡ̣ܢ ܟܠܗܹܝܢ ܢܲܦܸܩ ܠܹܗ ܒܝܲܕܼ ܡܵܘܬܵܐ ܡ̣ܢ ܓܵܘ ܒܲܝܬܹܗ . ܡܸܫܬܵܘܕܲܥ ܠܹܗ ܕܹܝܢ ܐ̄ܢܵܫ : ܡܵܐ ܕܡܸܬܿܚܲܦܲܛ ܕܢܸܗܘܸܐ ܢܵܦܹ̇ܩ ܠܒܲܪ ܡ̣ܢ ܚܸܫܟܹܗ . ܘܗܵܝܕܹܝܢ ܡܸܫܟܲܚ ܚܵܙܹ̇ܐ ܠܤܲܓܝܼܐܘܼܬܼ ܚܲܒܼ̈ܠܹܐ ܕܲܡܨܲܝܼ̈ܕܼܵܬܹܗ . ܟܡܵܐ ܕܲܠܓܼܵܘ ܡܸܢܹܗ ܚܡܝܼܠ : ܠܵܐ ܡܸܫܟܲܚ ܚܵܙܹ̇ܐ ܠܥܘܼܪ̈ܙܵܠܵܘܗܝ . ܗܵܐ ܓܹܝܪ : ܠܵܘ ܒܲܠܚܘܿܕܼ ܠܬܲܠܡܝܼܕܼܵܘ̈ܗܝ ܘܠܲܒܼܢܵܘ̈ܗܝ ܘܠܲܐܤܝܼܪܹ̈ܐ ܕܲܠܓܼܵܘ ܡܸܪܕܹܗ : ܐܸܠܵܐ ܘܠܲܡܤܲܪ̈ܩܹܐ ܘܥܲܢܘܵܝܹ̈ܐ ܘܠܲܐܝܠܹܝܢ ܕܠܲܐܤܘܼܪ̈ܵܘܗܝ ܬܲܒܲܪܘ ܘܲܠܥܸܠ ܡܸܢܹܗ ܗܘ̤ܵܘ ܚܕܼܵܐ ܙܒܲܢ : ܗܵܫܵܐ ܫܲܪܝܼ ܨܵܐܹ̇ܕܼ ܠܗܘܿܢ ܠܦܘܼܠܚܵܢܹܗ ܒܲܡ̈ܢܵܘܵܢ ܡ̈ܢܵܘܵܢ : ܘܥܵܒܹ̇ܕܼ ܠܗܘܿܢ ܕܝܵܫܵܐ ܬܚܹܝܬܼ ܪܸ̈ܓܼܠܵܘܗܝ . ܝܵܠܘܿܦܵܐ . ܡܸܛܠ ܕܹܝܢ ܕܫܲܪܲܪܬܵܢܝ ܡܸܠܬܼܵܐ ܕܚܲܬܼܝܼܬܼܵܐܝܼܬܼ ܥܵܠܡܵܐ ܚܵܢܘܿܩܵܐ ܗ̄ܘ̣ ܕܕܲܝܵܪ̈ܵܘܗܝ : ܘܲܕܼܗܵܟܲܢ ܐܝܼܬܹܝܗ̇ ܥܲܤܩܲܬܼ ܠܡܲܕܼܪܟܼܵܢܘܼܬܼܵܐ ܐܘܼܡܵܢܘܼܬܼܵܐ ܕܐܲܤܘܼܪ̈ܵܘܗܝ : ܩܲܕܼܡܵܝܑܬܼ ܗܵܕܹܐ ܒܵܥܹ̇ܢܵܐ ܕܐܹܠܲܦ : ܕܠܲܝܢܵܘ ܫܘܼܪܵܝ ܙܵܘܥܵܐ ܕܒܹܗ ܡܫܲܪܸܐ ܪܸܥܝܵܢܵܐ ܡܸܬܼܦܲܠܲܓܼ ܥܲܠ ܥܵܠܡܵܐ : ܟܲܕܼ ܗܵܢܵܐ ܟ̱ܠܹܗ ܚܠܹܝܢ ܐܲܤܘܼܪ̈ܵܘܗܝ : ܘܲܟܼܤܹܝܢ ܐܸܤܟܹܡܹ̈ܐ ܕܲܦܟܼܵܘ̈ܗܝ ؟ ܡܲܠܦܵܢܵܐ . ܡܵܐ ܕܐܸܬܿܬܿܙܝܼܥ ܒܹܗ ܚܘܼܫܵܒܼܵܐ ܕܪܸܚܡܲܬܼ ܢܲܦܫܵܐ : ܗܵܢܵܐ ܙܵܘܥܵܐ ܕܚܘܼܫܵܒܼܵܐ : ܡܫܲܪܵܐ ܡܲܤܢܸܐ ܠܥܵܠܡܵܐ ܒܐܲܦܵܘ̈ܗܝ : ܘܡܲܪܡܸܐ ܒܹܗ ܦܘܼܠܵܓܼܵܐ ܕܲܥܠܵܘܗܝ . ܝܵܠܘܿܦܵܐ . ܘܡ̣ܢ ܐܲܝܟܵܐ ܗܘ̤ܵܬܼ ܒܹܗ ܗܵܕܹܐ ܡܸܬܿܬܿܙܝܼܥܵܢܘܼܬܼܵܐ : pb. 228 ܕܲܠܗܵܘ̇ ܕܲܒܼܟܼܠܙܒܲܢ ܡܩܲܠܸܣ ܗ̄ܘ̣ܵܐ ܘܲܕܼܫܲܦܝܼܪ ܐܝܼܬܼܵܘܗܝ ܡܸܬܼܚܙܸܐ ܗ̄ܘ̣ܵܐ ܠܹܗ ܐܲܡܝܼܢܵܐܝܼܬܼ : ܕܐܲܝܟܼ ܠܵܐ ܫܲܦܝܼܪܵܐ ܠܹܗ ܢܸܬܼܚܙܸܐ ܡܸܢܫܹܠܝ : ܡܸܬܿܬܿܘܸܐ ܥܲܠ ܚܲܝܵܘ̈ܗܝ ܘܥܲܠ ܝܑܼܕܲܥܬܹܗ ܩܲܕܼܝܼܡܵܝܬܼܵܐ : ܐܲܝܟܼ ܡܲܢ ܕܲܕܼܠܵܐ ܒܛܲܟܼܤܵܐ ܡܸܬܼܪܲܥܸܐ ܗ̄ܘ̣ܵܐ ܥܲܠ ܥܵܠܡܵܐ ؟ ܡܲܠܦܵܢܵܐ . ܠܘܼܩܕܲܡ ܗ̤ܘ ܟܝܵܢܵܐ ܡܲܪܡܸܐ ܒܹܗ ܙܵܘܥܵܐ ܦܵܪܘܿܫܵܐ : ܟܲܕܼ ܪܵܡܹ̇ܙ ܠܹܗ ܒܫܸܬܼܩܵܐ : ܥܲܠ ܩܘܼܝܵܡܹܗ ܠܵܐ ܡܫܲܪܪܵܐ ܕܝܼܠܹܗ ܕܥܵܠܡܵܐ : ܘܤܵܟܼܵܐ ܕܗܵܘܹ̇ܐ ܠܪܲܗܛܹܗ . ܘܥܲܠ ܠܵܐ ܡܩܵܘܝܵܢܘܼܬܼܵܐ ܕܐܲܝܠܹܝܢ ܕܥܵܐ̇ܠܝܼܢ ܠܹܗ : ܕܐܲܝܟܼ ܡܲܥܒܲܪܬܵܐ ܚܵܙܹ̇ܐ ܕܤܝܼܡ ܥܵܠܡܵܐ ܗܵܢܵܐ ܠܥܵܠܘܼܠܵܘ̈ܗܝ . ܘܲܠܕܼܵܪܹ̈ܐ ܤܲܓܝܼ̈ܐܹܐ ܕܡ̣ܢ ܩܕܼܵܡܵܘܗܝ : ܕܤܵܟܼܵܐ ܠܡܸܢܝܵܢܗܘܿܢ ܠܵܐ ܝܑܼܕܲܥ . ܕܥܲܠ̣ܘ ܠܓܼܵܘܹܗ ܐܲܝܟܼ ܕܲܠܒܹܝܬܼ ܒܵܘܬܵܐ : ܘܲܢܦܲܩ̣ܘ ܡܸܢܹܗ ܐܲܝܟܼ ܐܵܪ̈ܚܹܐ ܒܐܘܼܪܚܵܐ ܕܟܼܠܵܗ̇ ܐܲܪܥܵܐ : ܠܵܐ ܡܸܬܼܦܲܢܝܵܢܵܐܝܼܬܼ . ܡܸܢܗܘܿܢ ܡܲܠܟܹ̈ܐ : ܘܡܸܢܗܘܿܢ ܫܲܠܝܼ̈ܛܵܢܹܐ . ܡܸܢܗܘܿܢ ܚܲܟܿܝܼ̈ܡܹܐ : ܘܡܸܢܗܘܿܢ ܡܝܲܩܪܹ̈ܐ . ܡܵܪ̈ܲܝ ܚܲܝ̈ܠܹܐ . ܡܸܢܗܘܿܢ ܟܲܗܝܼ̈ܢܲܝ ܒܥܘܼܬܼܪܵܐ : ܘܡܸܢܗܘܿܢ ܡܵܪ̈ܲܝ ܩܸܢ̈ܝܵܢܹܐ . ܘܠܲܝܬܵܘܗܝ ܗܵܫܵܐ ܒܵܬܲܪܗܘܿܢ : ܠܵܐ ܛܲܟܼܤܵܐ ܕܕܲܪܲܓܲܝܗܘܿܢ : ܘܠܵܐ ܬܵܓܹ̈ܐ ܕܪܹܫܵܢܘܼܬܼܗܘܿܢ . ܠܵܐ ܟܘܼܪ̈ܤܵܘܵܬܼܗܘܿܢ ܕܚܝܼܠܹ̈ܐ : ܠܵܐ ܦܘܼ̈ܢܵܩܹܐ ܕܓܹܐ̈ܘܵܬܼܗܘܿܢ : ܠܵܐ ܫܘܼܒܼܚܵܐ ܕܲܡܝܲܩܪ̈ܵܢܲܝܗܘܿܢ : ܠܵܐ ܪܵܚܡܘܼܬܼܵܐ ܕܚܲܒܿܝܼܒܲܝ̈ܗܘܿܢ : ܠܵܐ ܓܘܼܫܡܲܝ̈ܗܘܿܢ ܡܦܲܢ̈ܩܲܝ ܡ̣ܢ ܛܵܒܼ̈ܬܼܵܐ : ܠܵܐ ܫܘܼܦܪܵܐ ܦܲܐܝܵܐ ܕܲܤܩܝܼܠܘܼܬܼܗܘܿܢ : ܠܵܐ ܩܵܘܡܵܐ ܡܫܲܩܠܵܐ ܕܓܲܐܝܘܼܬܼܗܘܿܢ : ܘܠܵܐ ܗܵܘܢܵܐ ܤܦܝܼܪܵܐ : ܘܠܵܐ ܪܸܥܝܵܢܵܐ ܥܲܬܝܼܪ ܙܵܘ̈ܥܹܐ : ܘܠܵܐ ܫܸܦܥܹ̈ܐ ܥܲܬܿܝܼܪܹ̈ܐ ܕܓܼܝܼܚܘܿܢ pb. 229 ܕܡܲܠܦܵܢܘܼܬܼܵܐ ܕܓܼܵܐܲܚ ܗ̄ܘ̣ܵܐ ܡ̣ܢ ܦܘܼܡܗܘܿܢ : ܘܫܵܒܹ̇ܐ ܗ̄ܘ̣ܵܐ ܒܲܤܩܝܼܠܘܼܬܹܗ ܠܠܸܒܵܐ ܕܫܵܡ̈ܘܿܥܹܐ . ܘܕܼܵܡ̇ܟܿܝܝܼܢ ܗܵܐ ܢܘܼܓܼܪܵܐ ܕܲܫ̈ܢܲܝܵܐ ܒܲܫܝܘܿܠ : ܐܲܝܟܼ ܚܲܕܼ ܠܸܠܝܵܐ . ܘܠܵܐ ܝܑܼܕܲܝܥ ܕܲܟܼܡܵܐ ܬܘܼܒܼ ܙܲܒܼܢܵܐ ܐܝܼܬܼ ܠܗܘܿܢ ܒܗܵܕܹܐ ܫܸܢܬܼܵܐ ܐܲܪܝܼܟܼܬܼܵܐ : ܘܕܸܐܡܲܬܼܝ ܕܵܢܲܚ ܠܗܘܿܢ ܨܲܦܪܵܐ ܕܢܘܼܚܵܡܵܐ : ܘܲܡܥܝܼܪ ܠܗܘܿܢ ܡ̣ܢ ܕܲܡܟܿܘܼܬܼܗܘܿܢ . ܘܪܵܢܹܐ ܕܕܲܠܡܵܐ ܟܲܝ ܗܵܟܲܢܵܐ ܡܸܫܬܲܒܼܩܝܼܢ : ܚܲܫܵܐ ܗ̄ܘ̣ ܪܲܒܵܐ . ܘܗܵܐ ܟܡܵܐ ܕܵܪܹ̈ܐ ܚܒܝܼܫܝܼܢ ܬܚܹܝܬܼ ܗܵܕܹܐ ܐܲܪܥܵܐ : ܘܠܵܐ ܝܑܼܕܼܝܼܥܝܼܢ . ܘܐܵܦ ܐܸܢܵܐ ܐܲܝܟܼ ܚܲܕܼ ܡܸܢܗܘܿܢ ܥܵܒܲܪܢܵܐ : ܠܝܼܛܝܼܢ ܥܘܼܬܼܪܹ̈ܐ ܘܲܢܝܵܚܹ̈ܐ . ܘܲܒܼܗܵܢܵܐ ܚܘܼܫܵܒܼܵܐ : ܬܵܘܸܗܬܼܵܐ ܪܲܒܿܬܼܵܐ ܢܵܦ̇ܠܵܐ ܒܠܸܒܹܗ : ܘܚܲܫܵܐ ܡܸܬܼܡܠܸܐ ܪܸܥܝܵܢܹܗ . ܘܡ̣ܢ ܝܲܩܝܼܪܘܼܬܹܗ ܕܚܲܫܵܐ ܡܲܚܸܬܼ ܕܸܡ̈ܥܹܐ : ܒܟܲܪܝܼܘܼܬܼܵܐ ܪܲܒܿܬܼܵܐ . ܘܡܸܟܹܝܠ ܒܵܤܲܪ ܠܹܗ ܠܥܵܠܡܵܐ : ܘܒܼܵܟܹ̇ܐ ܥܲܠ ܚܲܝܵܘ̈ܗܝ . ܘܐܵܠܹ̇ܐ ܠܢܲܦܫܹܗ : ܐܘܿܠ̈ܝܵܬܼܵܐ ܡܦܲܬ̈ܟܼܵܬܼܵܐ ܘܡܲܪܝܼܪ̈ܵܬܼܵܐ . ܘܥܲܡ ܬܸܢ̈ܚܵܬܼܵܐ : ܐܵܡܲ݁ܪ ܗ̤ܘ ܠܹܗ : ܐܲܝܟܵܐ ܐܲܢ̄ܬܿܝ ܢܲܦܫܝ ܕܵܘܝܼܬܼܵܐ : ܘܐܲܝܟܵܐ ܡܸܫܬܲܟܼܚܲܬܿܝ ܒܵܬܲܪ ܡܵܘܬܿܝ ؟ ܛܵܟܼ ܘܐܵܦ ܗܵܕܹܐ ܡܲܚܫܲܒܼܬܼܵܐ ܕܵܝܠܵܐ ܒܹܗ : ܕܠܘܲܝ ܠܵܐ ܥܸܠܹ̇ܬܼ ܠܲܒܼܪܝܼܬܼܵܐ : ܘܡ̣ܢ ܟܲܪܤܵܐ ܠܵܐ ܢܸܦܩܹ̇ܬܼ ! ܘܲܒܼܗܵܢܵܐ ܐܸܤܟܹܡܵܐ ܕܐܘܿܠ̈ܝܵܬܼܵܐ : ܐܵܫܹ̇ܕܼ ܕܸܡ̈ܥܹܐ ܚܲܝ̈ܠܝܵܬܼܵܐ : ܡ̣ܢ ܚܢܲܓܼܬܼܵܐ ܕܠܸܒܹܗ : ܘܲܨܲܒܲܥ ܠܲܠܒܼܘܼܫܹܗ ܒܕܸܡܥܵܘ̈ܗܝ . ܘܡܸܟܹܝܠ ܗܵܘܹ̇ܐ ܥܠܵܘܗܝ ܥܵܠܡܵܐ ܗܵܢܵܐ : ܐܲܝܟܼ ܒܹܝܬܼ ܐܲܤܝܼܪܹ̈ܐ ܒܥܲܝܢܵܘ̈ܗܝ . ܘܚܲܠܝܘܼܬܹܗ ܗܵܝ̇ ܩܲܕܼܡܵܝܬܼܵܐ : ܝܲܬܝܼܪ ܡ̣ܢ ܟܠ ܡܪܵܪ̈ܝܼܢ ܡܲܪܝܼܪܵܐ . ܘܪܸܚܡܬܼܵܐ ܕܚܲܝܵܘ̈ܗܝ ܘܫܘܼܦܪ̈ܵܘܗܝ ܪ̈ܓܼܝܼܓܹܐ : ܐܲܝܟܼ ܛܘܼܦܤܵܐ ܕܲܫܝܼܠ ܀ ܗܵܝܕܹܝܢ ܐܵܬܹ̇ܐ ܒܪܸܥܝܵܢܹܗ ܠܵܘܬܼ ܟܬܼܵܒܼܵܐ ܕܲܡܙܝܼܥ ܒܹܗ ܗܲܝܡܵܢܘܼܬܼܵܐ ܕܥܲܠ ܩܝܵܡܬܐ : ܘܫܘܼܠܵܡܵܐ ܕܗܵܘܹ̇ܐ pb. 230 ܠܟܼܠܗܹܝܢ ܨܸܒܼ̈ܘܵܬܹܗ ܕܥܵܠܡܵܐ ܗܵܢܵܐ : ܘܡܘܼ̈ܠܟܵܢܹܐ ܕܲܪܫܝܼܡܝܼܢ ܒܹܗ ܠܐܲܝܠܹܝܢ ܕܫܲܦܝܼܪ ܚ̣ܝܵܘ ܒܹܗ ܒܥܵܠܡܵܐ : ܘܲܓܼܙܵܪ ܕܝܼ̈ܢܹܐ ܐܲܠܵܗܵܝܹ̈ܐ ܕܲܠܚܝܼܡܝܼܢ ܠܥܵܒܼܪ̈ܲܝ ܥܲܠ ܢܵܡܘܿܤܵܐ : ܘܠܲܐܝܠܹܝܢ ܕܲܪܚܸܡ̣ܘ ܒܲܙܒܼܢܵܐ ܙܥܘܿܪܵܐ ܕܚܲܝܲܝ̈ܗܘܿܢ ܐܘܼܪܚܵܐ ܦܬܼܝܼܬܼܵܐ ܕܲܚܛܝܼܬܼܵܐ . ܘܡ̣ܢ ܗܵܪܟܵܐ : ܐܲܝܟܼ ܡܲܢ ܕܲܒܼܢܘܼܗܪܵܐ ܡܸܕܸܡ ܦܵܓܲܥ : ܫܵܕܹܐ ܡܸܢܹܗ ܝܘܼܩܪܵܐ ܕܟܲܪܝܘܼܬܼܵܐ : ܘܡܸܬܿܬܿܙܝܼܥܵܐ ܒܹܗ ܚܲܕܼܘܼܬܼܵܐ ܪܲܒܿܬܼܵܐ : ܐܲܝܟܼ ܡܲܢ ܕܐܸܫܟܲܚ ܤܲܒܼܪܵܐ ܕܲܡܝܲܬܲܪ ܘܫܲܪܝܼܪ . ܗܵܠܹܝܢ ܘܕܲܐܝܟܼ ܗܵܠܹܝܢ : ܟܝܵܢܵܐ ܠܲܡܚܵܘܵܝܘܼ ܡ̣ܢ ܡܸܬܿܬܿܙܝܼܜܵܢܘܼܬܼܵܐ ܕܡ̣ܢ ܝܵܬܹܗ : ܠܵܐ ܡܸܫܟܲܚ . ܒܗܲܝܡܵܢܘܼܬܼܵܐ ܒܲܠܚܘܿܕܼ ܡܸܤܬܲܪ̈ܠܵܢ : ܡ̣ܢ ܪ̈ܘܼܫܡܹܐ ܕܲܟܼܬܼܝܼ̈ܒܼܵܬܼܵܐ . ܠܵܘ ܟܠܡܸܕܸܡ ܡ̣ܢ ܟܝܵܢܵܐ ܘܡ̣ܢ ܙܵܘ̈ܥܹܐ ܕܦܵܪܘܿܫܘܼܬܼܵܐ ܕܒܹܗ : ܡܸܫܟܲܚ ܒܲܪܢܵܫܵܐ ܕܢܸܩܢܸܐ ܝܘܼܠܦܵܢܵܐ ܕܲܥܠܵܘܗܝ . ܥܲܠ ܡܕܲܒܿܪ̈ܵܢܘܵܬܹܗ ܕܹܝܢ ܕܐܲܠܵܗܵܐ ܕܲܥ̣ܒܲܪ ܘܕܲܥܬܼܝܼ̈ܕܼܵܢ ܕܢܸܗܘ̈ܝܵܢ : ܗܵܠܹܝܢ ܡ̣ܢ ܟܬܼܵܒܹ̈ܐ ܡܨܝܢܲܢ ܕܢܹܐܠܲܦ : ܐܵܘ ܡ̣ܢ ܓܸܠܝܵܢܵܐ ܕܪܘܼܚܵܐ . ܗܵܝܕܹܝܢ ܒܝܲܕܼ ܙܸܠܓܹ̈ܐ ܕܗܲܝܡܵܢܘܼܬܼܵܐ ܘܲܟܼܬܼܵܒܼܵܐ : ܢܵܗܪܵܐ ܥܲܝܢܵܐ ܕܪܸܥܝܵܢܵܐ : ܘܨܵܡ̇ܚܵܐ ܦܵܪܘܿܫܬܹܗ ܕܲܟܼܝܵܢܵܐ : ܘܡܸܬܿܬܿܥܝܼܪ ܠܡܹܐܨܲܦ ܕܢܲܦܫܹܗ . ܘܡ̣ܢ ܗܵܪܟܵܐ ܡܸܟܹܝܠ ܦܘܼܪ̈ܤܹܐ ܡܸܬܼܚܲܫܲܒܼ : ܕܐܲܝܟܲܢ ܢܲܥܕܸܐ ܐܸܢܘܿܢ ܠܚܲܝܵܘ̈ܗܝ ܡ̣ܢ ܥܵܠܡܵܐ : ܕܢܸܫܟܲܚ ܩܕܼܵܡ ܕܢܸܦܘܿܩ ܡ̣ܢ ܦܲܓܼܪܵܐ : ܢܛܲܝܸܒܼ ܠܹܗ ܙܘܵܕܹ̈ܐ ܕܲܠܬܲܡܵܢ ܡܥܲܕܪܝܼܢ . ܝܵܠܘܿܦܵܐ . ܘܐܲܝܟܲܢ ܡܸܫܟܲܚ ܒܲܪܢܵܫܵܐ ܢܵܦܹ̇ܩ ܡ̣ܢ ܥܵܠܡܵܐ ܡܲܠܝܵܐܝܼܬܼ ؟ ܡܲܠܦܵܢܵܐ . ܒܪܸܓܿܬܼܵܐ ܕܥܘܼܗܕܵܢܗܹܝܢ ܕܛܵܒܼ̈ܬܼܵܐ ܕܲܥܬܼܝܼ̈ܕܼܵܢ : ܗܵܠܹܝܢ ܕܲܟܼܬܼܵܒܼܵܐ ܐܲܠܵܗܝܵܐ ܙܵܪܲܥ ܒܠܸܒܹܗ ܒܚܲܠܝܘܼܬܼܵܐ ܕܦܸܬܼܓܼܵܡܵܘ̈ܗܝ ܡܲܠܚܲܝ̈ ܤܲܒܼܪܵܐ . ܟܠ ܐܸܡܲܬܼܝ ܓܹܝܪ ܕܪܸܓܿܬܼܵܐ ܕܲܡܝܲܬܿܪܵܐ ܡܸܢܗܹܝܢ ܠܵܐ ܬܸܥܘܿܠ ܥܲܠ ܐܲܝܠܹܝܢ ܕܡܸܤܬܲܒܼܪ̈ܵܢ ܕܲܫܒܼܝܼ̈ܚܵܢ ܘܗܲܢܝܼ̈ܐܵܢ : ܕܲܒܼܗܹܝܢ ܐܲܚܝܼܕܼ pb. 231 ܒܲܪܢܵܫܵܐ : ܠܵܐ ܡܸܫܟܲܚ ܪܸܥܝܵܢܵܐ ܒܵܤܲܪ ܠܪܸܚܡܬܹܗ ܩܲܕܼܡܵܝܬܼܵܐ . ܝܵܠܘܿܦܵܐ . ܗܵܐ ܟܝܵܢܵܐ ܬܵܚܘܿܒܼ : ܘܠܵܐ ܡܸܫܟܲܚ ܒܲܚܕܼܵܐ ܡܲܪܦܸܐ ܡܸܢܫܹܠܝ ܠܲܥܝܵܕܼܵܘ̈ܗܝ ܩܲܕܼܡܵܝܹ̈ܐ : ܘܢܹܐܚܘܿܕܼ ܚܲܝܹ̈ܐ ܕܐܘܼܠܨܵܢܵܐ . ܡܲܠܦܵܢܵܐ . ܐܸܢ ܪܲܒܿܘܼܬܼܗܘܿܢ ܕܚܲܝܹ̈ܐ ܕܲܥܬܼܝܼܕܼܝܼܢ ܠܵܐ ܡܦܲܚܸܩ ܒܲܪܢܵܫܵܐ ܒܪܸܥܝܵܢܹܗ ܒܚܸܟܼܡܬܼܵܐ ܪܲܒܿܬܼܵܐ : ܥܲܡ ܒܨܝܼܪܘܼܬܼܵܐ ܕܟܲܪܝܘܼܬܼ ܚܲܝܹ̈ܐ ܕܙܲܒܼܢܵܐ ܗܵܢܵܐ ܙܥܘܿܪܵܐ : ܠܵܐ ܡܸܫܟܲܚ ܕܢܸܬܼܠܲܒܲܒܼ ܕܲܢܫܝܼܚ ܥܲܠ ܐܘܼ̈ܠܨܵܢܹܐ : ܕܲܢܫܲܪܸܐ ܒܡܲܪܕܝܼܬܹܗ ܒܐܘܼܪܚܵܐ ܕܥܵܠܡܵܐ ܚܲܕܼܬܼܵܐ . ܚܫܘܿܒܼ ܢܹܐ ܒܪܸܥܝܵܢܵܟܼ ܡܸܢܝܵܢܗܹܝܢ ܕܲܫ̈ܢܲܝܵܐ ܕܐܲܬܼܪܵܐ ܕܲܚܢܲܢ ܒܹܗ : ܘܐܸܬܼܥܲܠܵܐ ܟܡܵܐ ܕܲܡܨܸܐ ܐܲܢ̄ܬܿ : ܘܦܲܚܸܩ ܥܲܡ ܝܵܘ̈ܡܵܬܼܵܐ ܕܥܵܠܡܵܐ ܕܲܥܬܼܝܼܕܼ : ܐܸܢ ܤܵܠܹ̇ܩ ܒܚܘܼܫܒܵܢܵܐ ܡܸܕܸܡ ܕܝܵܗܹ̇ܒܼ ܐܲܢ̄ܬܿ ܥܲܡ ܗܵܘ̇ ܕܲܥܬܼܝܼܕܼ ܐܲܢ̄ܬܿ ܠܡܸܤܲܒܼ . ܘܐܸܬܼܒܲܝܲܢ ܡܵܢܵܐ ܡܲܪܦܸܐ ܐܲܢ̄ܬܿ : ܘܡܵܢܵܐ ܢܵܤܹ̇ܒܼ ܐܲܢ̄ܬܿ ܒܚܸܠܦܹܗ : ܐܸܢ ܫܵܘܹ̇ܐ ܗ̤ܘ ܚܘܼܠܵܦܵܐ ܕܥܵܒܹ̇ܕܼ ܐܲܢ̄ܬܿ . ܡܸܛܠ ܗܵܢܵܐ ܟܲܕܼ ܡܸܬܿܬܲܡܲܗ ܚܲܟܿܝܼܡܵܐ ܥܲܠ ܪܲܒܿܘܼܬܹܗ ܕܗܵܘ̇ ܥܵܠܡܵܐ : ܘܠܵܐ ܡܤܲܝܟܼܘܼܬܼܗܘܿܢ ܕܚܲܝܹ̈ܐ ܕܒܹܗ : ܘܲܙܥܘܿܪܘܼܬܼ ܚܲܝܹ̈ܐ ܕܲܬܼܢܵܢ : ܐܵܡܲ݁ܪ : ܡܸܢܝܵܢܵܐ ܕܝܵܘܡܵܘ̈ܗܝ ܕܒܲܪܢܵܫܵܐ : ܟܲܕܼ ܡܲܤܓܸܐ ܠܡܸܚܵܐ . ܡܵܐܐ ܫܢܝܼ̈ܢ . ܐܲܝܟܼ ܕܲܠܡܸܡܠܵܐ ܓܵܘܕܵܐ ܡ̣ܢ ܝܲܡܵܐ : ܘܐܲܝܟܼ ܕܲܠܡܸܤܲܒܼ ܦܪܸܕܿܬܼܵܐ ܡ̣ܢ ܚܵܠܵܐ . ܐܵܠܹܦ ܕܹܝܢ ܫܢ̈ܝܼܢ ܡ̣ܢ ܕܥܵܠܡܵܐ ܗܵܢܵܐ : ܠܵܐ ܐܝܼܬܲܝܗܘܿܢ ܐܲܝܟܼ ܚܲܕܼ ܝܘܿܡ ܒܥܵܠܡܵܐ ܕܙܲܝܼ̈ܩܹܐ . ܝܵܠܘܿܦܵܐ . ܘܡܵܢܵܐ ܢܸܥܒܸܿܕܼ ܠܹܗ ܠܦܲܓܼܪܵܐ : ܕܡܵܐ ܕܟܲܪܟܼܘܼܗܝ ܕܵܘ̈ܘܿܢܹܐ ܐܸܬܼܪܲܦܝܼ ܥܲܡܹܗ ܨܸܒܼܝܵܢܵܐ ܡ̣ܢ ܪܸܓܿܬܐ ܕܛܵܒܼ̈ܬܼܵܐ : ܘܡ̣ܢ ܚܝܼܨܘܼܬܹܗ ܩܲܕܼܡܵܝܵܬܐ ؟ ܡܲܠܦܵܢܵܐ . ܗܵܕܹܐ ܗܵܘ̇ܝܵܐ ܐܲܝܟܼ ܕܲܒܼܤܘܿܓܼܵܐܐ : pb. 232 ܠܐܲܝܠܹܝܢ ܕܦܸܠܓܼܘܼܢ ܒܲܪܢܵܫܗܘܿܢ ܢܸܦܩܲܬ̤ ܒܵܬܲܪ ܐܲܠܵܗܵܐ : ܦܸܠܓܗܘܿܢ ܕܹܝܢ ܒܥܵܠܡܵܐ ܦܲܚ̣ܫ . ܗܵܢܵܘ ܕܹܝܢ : ܠܸܒܿܗܘܿܢ ܠܵܐ ܤܦܝܼܩ ܥܕܲܟܹܝܠ ܡ̣ܢ ܕܲܬܼܢܵܢ : ܐܸܠܵܐ ܦܠܝܼܓܼܝܼܢ ܥܲܠ ܢܲܦܫܗܘܿܢ : ܟܲܕܼ ܒܲܙܒܲܢ ܠܒܸܤܬܲܪܗܘܿܢ ܚܵܝ̇ܪܝܼܢ ܘܒܲܙܒܲܢ ܠܩܲܕܕܼܡܵܐ . ܘܤܵܒܲܪܢܵܐ ܕܚܲܟܿܝܼܡܵܐ ܠܐܲܝܠܹܝܢ ܕܲܒܼܗܵܕܹܐ ܦܠܝܼܓܼܘܼܬܼܵܐ ܩܵܪܒܿܝܼܢ ܠܐܘܼܪܚܵܐ ܕܲܐܲܠܵܗܵܐ : ܡܲܪܬܸܐ ܘܐܵܡܲ݁ܪ : ܠܵܐ ܠܲܡ ܬܸܩܪܘܿܒܼ ܥܠܹܝܗ̇ ܒܲܬܼܪܹܝܢ ܠܸܒ̈ܝܵܢ : ܐܸܠܵܐ ܐܲܝܟܼ ܙܵܘܿܥܵܐ ܘܐܲܝܟܼ ܚܵܨܘܿܕܼܵܐ ܐܸܬܼܩܲܪܲܒܼ ܥܠܹܝܗ̇ . ܘܡܵܪܲܢ ܬܘܼܒܼ ܠܐܲܝܠܹܝܢ ܕܡܲܦܲܩܬܼܵܐ ܗܵܕܹܐ ܓܡܝܼܪܬܵܐ ܨܵܒܹ̇ܝܢ ܠܡܸܥܒܲܕܼ : ܟܲܕܼ ܚ̣ܙܵܐ ܕܐܝܼܬܼ ܡܸܢܗܘܿܢ ܐ̄ܢܵܫ̈ܝܼܢ ܕܐܲܝܟܼ ܗܵܠܹܝܢ : ܕܨܸܒܼܝܵܢܗܘܿܢ ܡܥܲܬܲܕܼ : ܘܚܘܼܫܵܒܲܝ̈ܗܘܿܢ ܬܘܼܒܼ ܠܒܸܤܬܲܪܗܘܿܢ ܡܸܬܼܢܲܬܼܦܝܼܢ : ܡ̣ܢ ܥܸܠܲܬܼ ܩܸܢܛܵܐ ܕܐܘܼ̈ܠܨܵܢܹܐ : ܡܸܛܠ ܪܸܚܡܬܐ ܕܦܲܓܼܪܵܐ ܕܠܵܐ ܥܕܲܟܹܝܠ ܫܕܵܪܐܝܼܘܼܗ̇ ܡܸܢܗܘܿܢ : ܟܲܕܼ ܫܵܪܹܐ ܡܸܢܗܘܿܢ ܠܪܲܦܝܘܼܬܼ ܪܸܥܝܵܢܵܐ : ܐܵܡܲ݁ܪ ܠܗܘܿܢ ܡܸܠܬܐ ܦܵܤܘܿܩܵܐܝܼܬܼ : ܡ̇ܢ ܠܲܡ ܕܨܵܒܹ̇ܐ ܕܢܹܐܬܸܐ ܒܵܬܲܪܝ : ܠܘܼܩܕܲܡ ܢܸܟܼܦܘܿܪ ܒܢܲܦܫܹܗ . ܡܵܢܵܘ ܟܦܘܼܪܝܵܐ ܕܡܲܕܼܟܲܪ ܗܵܪܟܵܐ : ܗܵܢܵܘ ܕܹܝܢ : ܟܦܘܼܪܝܵܐ ܕܲܒܼܦܲܓܼܪܵܐ . ܘܐܲܝܟܼ ܐܲܝܢܵܐ ܕܠܲܙܩܝܼܦܵܐ ܡܙܲܡܲܢ ܠܡܸܤܲܩ ܡ̣ܢ ܟܲܕܼܘܼ : ܢܸܫܩܘܿܠ ܬܲܪܥܝܼܬܐ ܕܵܡܘܬܵܐ ܒܚܘܼܫܵܒܼܵܘ̈ܗܝ : ܘܗܵܝܕܹܝܢ ܢܸܦܘܼܩ . ܐܲܝܟܼ ܐ̄ܢܵܫ ܕܠܵܐ ܡܸܬܼܪܲܥܸܐ : ܕܬܘܼܒܼ ܐܝܼܬܼ ܠܹܗ ܒܚܲܝܹ̈ܐ ܗܵܠܹܝܢ ܡܢܵܬܐ . ܗܵܕܹܐ ܗ̣̄ܝ : ܗܵܝ̇ ܕܢܸܫܩܘܿܠ ܙܩܝܼܦܹܗ ܘܢܹܐܬܸܐ ܒܵܬܲܪܝ . ܙܩܝܼܦܵܐ : ܠܨܸܒܼܝܵܢܵܐ ܡܥܲܬܿܕܼܵܐ ܕܟܼܠ ܐܘܼܠܨܵܢ ܡܫܲܡܲܗ . ܘܟܲܕܼ ܡܵܘܕܲܥ ܕܡܸܛܠ ܡܵܢܵܐ ܗܵܟܲܢ : ܐܵܡܲ݁ܪ : ܡܲܢ ܕܨܵܒܹ̇ܐ ܕܢܲܚܸܐ ܢܲܦܫܹܗ ܒܥܵܠܡܵܐ ܗܵܢܵܐ : ܡܵܘܒܸܿܕܼ ܠܵܗ̇ ܡ̣ܢ ܚܲܝܹ̈ܐ ܫܲܪܝܼܪܹ̈ܐ . ܘܡܲܢ ܕܢܵܘܒܸܿܕܼ ܩܢܘܼܡܹܗ ܡܸܛܠܵܬܼܝ pb. 233 ܗܵܪܟܵܐ : ܢܸܫܟܿܚܝܼܘܗܝ ܬܲܡܵܢ . ܗܵܢܵܘ ܕܹܝܢ : ܐܲܝܢܵܐ ܕܒܼܐܘܼܪܚܵܐ ܕܲܙܩܝܼܦܘܼܬܼܵܐ ܦܤ̈ܵܥܵܬܹܗ ܪܵܡܹ̇ܐ : ܘܬܼܘܼܒܼ ܥܲܠ ܚܲܝܹ̈ܐ ܗܵܠܹܝܢ ܕܦܲܓܼܪܵܐ ܐܝܼܬܼ ܠܹܗ ܒܛܝܼܠܘܼܬܼܵܐ ܠܡܸܪܢܵܐ : ܗܵܢܵܐ ܡܵܘܒܸܿܕܼ ܢܲܦܫܹܗ ܡ̣ܢ ܤܲܒܼܪܵܐ ܗܵܘ̇ ܕܥܲܠ ܐܲܦܵܘ̈ܗܝ ܠܡܸܚܲܫ ܢܦܲܩ̣ . ܒܗܵܝ̇ ܕܗ̤ܝ ܗܵܕܹܐ ܡܲܪܢܝܼܬܼܵܐ : ܠܵܐ ܫܵܒܼܩܵܐ ܠܹܗ ܠܡܸܩܪܲܒܼ ܠܐܘܼ̈ܠܨܵܢܹܐ . ܐܸܠܵܐ ܒܝܲܕܼ ܐܲܡܝܼܢܘܼܬܼܵܗ̇ ܕܲܠܘܵܬܹܗ ܢܵܬܼ̇ܦܵܐ ܠܹܗ ܒܩܲܠܝܼܠ ܩܲܠܝܼܠ : ܘܡܲܦܩܵܐ ܠܹܗ ܡ̣ܢ ܡܸܨܥܲܬܼ ܐܵܓܼܘܿܢܵܐ ܕܥܲܠ ܐܲܦܲܝ̈ ܚܲܝܹ̈ܐ ܛܘܼܒܼ̈ܬܼܵܢܹܐ . ܟܲܕܼ ܡܸܬܼܪܲܒܸܐ ܒܹܗ ܗ̤ܘ ܚܘܼܫܵܒܼܵܐ : ܥܕܲܡܵܐ ܕܡܸܬܼܥܲܫܲܬ ܡܸܢܹܗ . ܘܐܲܝܢܵܐ ܕܐܲܒܼܕܵܢܵܐ ܕܲܩܢܘܿܡܹܗ ܡܸܛܠ ܫܟܼܵܚܬܐ ܕܪܸܚܡܬܐ ܕܝܼܠܝ ܢܤܲܒܼ ܒܪܸܥܝܵܢܹܗ : ܗܵܢܵܐ ܡܸܬܼܢܛܲܪ ܕܠܵܐ ܢܸܟܼܝܵܢ : ܠܚܲܝܹ̈ܐ ܕܲܠܥܵܠܲܡ . ܗܵܕܲܐ ܗ̣̄ܝ ܗܵܝ̇ ܕܡܲܢ ܕܢܵܘܒܸܿܕܼ ܢܲܦܫܹܗ ܡܸܛܠܵܬܼܝ : ܢܸܫܟܿܚܝܼܗ̇ . ܗܵܢܵܘ ܕܹܝܢ : ܐܲܝܟܼ ܕܡ̣ܢ ܨܹܐܕܲܝܟ ܡ̣ܢ ܟܲܕܘܼ : ܠܚܘܼܒܵܠܵܐ ܓܡܝܼܪܵܐ ܕܡ̣ܢ ܚܲܝܹ̈ܐ ܛܲܝܸܒܼ ܢܲܦܫܵܟܼ . ܐܸܢܕܹܝܢ ܐܲܒܼܕܵܢܵܐ ܕܡ̣ܢ ܚܲܝܹ̈ܐ ܗܵܠܹܝܢ ܡܲܕܸܪܸܟܼ ܠܵܟܼ ܒܗܵܢܵܐ ܪܸܥܝܵܢܵܐ : ܝܵܗܹ̇ܒܼܢܵܐ ܠܵܟܼ ܚܲܝܹ̈ܐ ܕܲܠܥܵܠܲܡ ܐܲܝܟܼ ܫܘܼܘܕܵܚ . ܘܐܸܢ ܒܚܲܝܹ̈ܐ ܗܵܠܹܝܢ ܡܟܲܬܲܪ ܐܲܢ̄ܬܿ : ܫܘܼܘܕܵܝܝ ܒܲܥ̇ܒܼܵܕܼܵܐ ܡܚܵܘܸܢܵܐ ܒܵܟܼ ܡܸܟܵܐ : ܠܫܘܪܵܪܵܐ ܕܛܵܒܼ̈ܬܐ ܕܲܥܬܼܝܼ̈ܕܼܵܢ . ܒܲܕܼܓܼܘܿܢ ܗܵܝܕܹܝܢ ܗ̄ܘ̣ ܡܸܫܟܲܚ ܐܲܢ̄ܬܿ ܠܗܘܿܢ ܠܚܲܝܹ̈ܐ ܗܵܢܘܿܢ ܠܵܐ ܡܵܝ̈ܘܿܬܹܐ : ܟܲܕܼ ܥܲܠ ܗܵܠܹܝܢ ܚܲܝܹ̈ܐ ܡܲܡܤܲܪ ܐܲܢ̄ܬܿ . ܟܲܕܼ ܒܗܵܢܵܐ ܛܘܼܝܵܒܼܵܐ ܥܵܐܹ̇ܠ ܐܲܢ̄ܬܿ ܠܐܵܓܼܢܘܿܢܵܐ : ܗܵܝܕܹܝܢ ܗܵܘܹ̇ܐ ܒܤܝܼܪ ܒܥܲܝܢܲܝ̈ܟ : ܟܠܡܸܕܸܡ ܕܤܲܓܝܼ ܓܢܝܼܚ ܘܲܥܤܸܩ . ܛܘܼܝܵܒܼܵܐ ܕܹܝܢ ܕܕܲܐܝܟܼ ܗܵܢܵܐ ܨܸܒܼܝܵܢܵܐ : ܐܵܦܠܵܐ ܐܵܓܼܘܿܢܵܐ ܗܵܘܹ̇ܐ ܒܪܸܥܝܵܢܹܗ ܡܸܛܠ ܚܲܝܵܘ̈ܗܝ : ܒܙܲܒܼܢܵܐ ܕܩܵܐܹ̇ܡ ܥܵܠܘܗܝ pb. 234 ܩܹܘܲܢܕܹܝܢܘܿܣ ܕܡܵܘܬܵܐ . ܒܦܵܤܝܼ̈ܩܵܬܼܵܐ : ܐܸܢ ܚܲܝ̈ܘܗܝ ܕܲܬܼܢܵܢ ܠܵܐ ܢܸܤܢܸܐ ܒܲܪܢܵܫܵܐ ܒܪܸܚܡܲܬܼ ܚܲܝܹ̈ܐ ܕܲܥܬܼܝܼܕܼܝܼܢ : ܠܵܐ ܡܸܫܟܲܚ ܡܤܲܝܒܲܪ ܐܘܼ̈ܠܨܵܢܹܐ . ܝܵܠܘܿܦܵܐ . ܒܐܲܝܢܵܐ ܙܢܵܐ ܢܸܦܤܘܿܩ ܡܸܢܹܗ ܐ̄ܢܵܫ ܠܲܥܝܵܕܼܵܘ̈ܗܝ ܩܲܕܼܡܵܝܹ̈ܐ : ܘܲܢܥܲܝܼܕܼܝܼܘܗܝ ܠܲܩܢܘܿܡܹܗ ܒܚܲܝܹ̈ܐ ܕܲܡܙܲܠܗܙܘܼܬܼܵܐ ؟ ܡܲܠܦܵܢܵܐ . ܕܢܸܚܸܐ ܡܲܢ ܦܲܓܼܪܵܐ ܒܨܝܼܪܵܐܝܼܬܼ ܠܵܐ ܡܸܬܿܛܦܝܼܣ : ܟܡܵܐ ܕܲܟܼܪ̈ܝܼܟܼܵܢ ܠܹܗ ܥܸܠ̈ܠܵܬܼܵܐ ܕܦܘܼ̈ܢܵܩܹܐ ܘܲܕܼܪܲܦܝܘܼܬܼܵܐ . ܗ̤ܝ ܕܹܝܢ ܚܙܵܬܼܗܹܝܢ ܕܨܸܒܼ̈ܘܵܬܼܵܐ ܘܓܹܐ̈ܘܵܬܼܵܐ ܘܲܫܟܼܝܼܚܘܼܬܼܗܹܝܢ : ܓܵܘܙܵܠܵܐ ܝܲܬܝܼܪܵܐ ܕܪܸܓܲܬܼܗܹܝܢ ܒܹܗ ܡܥܝܼܪܵܐ . ܘܫܲܦܝܼܪ ܐܵܦ ܦܵܪܘܿܩܲܢ ܠܲܕܼܢܵܩ̇ܦܝܼܢ ܠܹܗ : ܠܡܸܤܬܲܪܵܩܘܼ ܦܵܩܹ̇ܕܼ ܠܘܼܩܕܲܡ ܘܡܲܦܲܩܬܐ ܕܡ̣ܢ ܓܵܘ ܥܵܠܡܵܐ . ܟܲܕܼ ܩܲܕܼܡܵܝܑܬܼ ܠܥܸܠ̈ܠܵܬܐ ܕܪܲܦܝܘܼܬܼܵܐ ܫܵܪܹܐ ܡܸܢܗܘܿܢ : ܘܗܵܝܕܹܝܢ ܦܵܩܹ̇ܕܼ ܠܡܸܩܪܲܒܼ ܠܲܥ̇ܒܼܵܕܼܵܐ . ܘܐܵܦ ܗ̤ܘ ܡܵܪܲܢ ܟܲܕܼ ܫܲܪܝܼܪ ܒܲܩܪܵܒܼܵܐ ܕܥܲܡ ܐܵܟ݂̇ܠܩܲܪܨܵܐ : ܒܚܘܼܪܒܵܐ ܝܲܒܿܝܼܫܵܐ ܘܫܵܗܝܵܐ ܐܲܩܪܸܒܼ ܥܲܡܹܗ . ܐܵܦ ܦܵܘܠܘܼܣ : ܕܢܸܦܘܿܩ ܠܒܲܪ ܡ̣ܢ ܡܕܝܼܢ̄ܬܐ ܦܵܩܹ̇ܕܼ ܠܲܫܩ̈ܝܼܠܲܝ ܙܩܝܼܦܹܗ ܕܲܡܫܝܼܚܵܐ . ܢܸܦܘܿܩ ܠܲܡ ܥܲܡܹܗ ܠܒܲܪ ܡ̣ܢ ܡܕܼܝܼܢ̄ܬܐ : ܟܲܕܼ ܫܩܝܼܠܝܼܢܲܢ ܚܸܤܕܹܗ : ܕܐܵܦ ܗ̤ܘ ܠܒܲܪ ܡ̣ܢ ܡܕܼܝܼܢ̄ܬܐ ܚܲܫ̣ . ܒܦܘܼܪܫܵܢܵܐ ܕܹܝܢ ܕܡ̣ܢ ܥܵܠܡܵܐ ܘܕܝܼܠܹܗ : ܦܫܝܼܩܵܐܝܼܬܼ ܛܵܥܹ̇ܐ ܒܲܪܢܵܫܵܐ ܐܵܦ ܠܲܥܝܵܕܼܵܘ̈ܗܝ ܩܲܕܝܼܡܵܝܹ̈ܐ : ܘܠܵܘ ܤܲܓܝܼ ܙܲܒܼܢܵܐ ܡܸܬܼܐܠܸܨ ܒܗܵܕܹܐ . ܩܲܪܝܼܒܼܘܼܬܼܵܐ ܡ̇ܢ ܕܲܠܘܵܬܼ ܨܸܒܼ̈ܘܵܬܼܵܐ : ܕܠܝܼܠܵܐܝܼܬܼ ܡܪܲܦܝܵܐ ܚܝܼܨܘܼܬܼܵܗ̇ ܕܬܲܪܥܝܼܬܼܵܐ . ܐܵܦ ܙܵܕܹܩ ܓܹܝܪ ܘܲܡܥܲܕܲܪ ܤܲܓܿܝܼ ܒܐܵܓܼܘܿܢܵܐ : ܕܲܒܼܟܼܠܵܗ̇ ܚܲܤܝܼܪܘܼܬܼܵܐ ܘܲܤܢܝܼܩܘܼܬܼܵܐ ܢܸܗܘܸܐ ܡܛܲܟܲܣ ܥܘܼܡܪܹܗ ܕܐ̄ܢܵܫ : ܟܲܕܼ ܤܦܝܼܩ ܡ̣ܢ ܟܠܗܹܝܢ ܕܠܲܢܚܵܝܵܐ ܡܓܲܪ̈ܓܼܵܢ ܠܹܗ . ܡܵܐ ܕܗܵܟܲܢܵܐ pb. 235 ܥܸܠ̈ܠܵܬܐ ܕܲܠܘܵܬܼ ܪܲܦܝܘܼܬܼܵܐ ܩܵܪ̈ܝܵܢ : ܗ̤ܘܲܝ̈ ܡܲܒܼܥ̈ܕܼܵܢ ܡܸܢܹܗ ܕܒܲܪܢܵܫܵܐ : ܠܵܐ ܡܸܫܬܲܢܲܩ ܒܲܩܪܵܒܼܵܐ ܥܦܝܼܦܵܐ ܕܡ̣ܢ ܠܓܼܵܘ ܘܡ̣ܢ ܠܒܲܪ . ܚܙܝܼ ܕܲܟܼܡܵܐ ܒܨܝܼܪ ܐܵܓܼܘܿܢܵܐ : ܗܵܝ̇ ܕܐ̄ܢܵܫ ܠܨܸܒܼ̈ܘܵܬܼܵܐ ܡ̣ܢ ܪܘܼܚܩܵܐ ܢܸܪܲܓܼ ܠܗܹܝܢ : ܡ̣ܢ ܗܵܝ̇ ܕܟܲܕܼ ܗܸܢܹܝܢ ܨܸܒܼ̈ܘܵܬܼܵܐ ܩܢܘܼܡܗܹܝܢ ܩܲܪ̈ܝܼܒܼܵܢ : ܘܲܒܼܝܲܕܼ ܚܙܵܬܼܗܹܝܢ ܡܚܲܬܼܚ̈ܬܼܵܢ ܠܗܘܿܢ ܠܚܘܼ̈ܫܵܒܹܐ . ܗܵܪܟܵܐ : ܐܵܓܼܘܿܢܵܐ ܥܦܝܼܦܵܐ ܚܵܙܹ̇ܝܢܲܢ ܕܐܝܼܬܼ . ܡܵܐ ܓܹܝܪ ܕܲܨܪܝܼܟܼ ܒܲܪܢܵܫܵܐ ܒܥܘܼܡܪܹܗ : ܘܲܒܼܤܝܼܪܵܐ ܚܫܲܚܬܹܗ : ܐܵܦܠܵܐ ܒܙܲܒܼܢܵܐ ܕܤܘܼܢܩܵܢܹܗ ܒܪܸܓܿܬܼܵܐ ܚܵܐܲܪ ܒܵܗ̇ . ܘܲܒܼܡܸܕܸܡ ܙܥܘܿܪ : ܡܦܝܼܣ ܠܹܗ ܠܦܲܓܼܪܵܐ . ܟܲܕܼ ܐܵܦ ܗ̤ܘ ܗܵܢܵܐ ܫܝܼܛ ܥܠܵܘܗܝ : ܘܲܒܼܤܸܐ . ܘܠܵܘ ܡܸܛܠ ܝܵܐܝܘܼܬܹܗ ܘܗܲܢܝܼܐܘܼܬܹܗ ܡܸܬܼܩܲܪܲܒܼ ܠܘܵܬܹܗ : ܐܸܠܵܐ ܐܲܝܟܼ ܕܢܸܤܡܘܿܟܼ ܒܲܠܚܘܿܕܼ ܠܲܟܼܝܵܢܵܐ . ܦܘܼܪ̈ܤܹܐ ܕܹܝܢ ܗܵܠܹܝܢ : ܦܫܝܼܩܵܐܝܼܬܼ ܡܲܝܬܹܝܢ ܠܹܗ ܠܐ̄ܢܵܫ ܠܘܵܬܼ ܥܲܢܘܵܝܘܼܬܼܵܐ : ܕܠܵܐ ܫܚܵܩܹ̈ܐ ܘܬܲܟܼܬܘܼܫܵܐ ܕܡܲܚܫ̈ܒܼܵܬܼܵܐ . ܙܵܕܹܩ ܠܹܗ ܠܒܲܪܢܵܫܵܐ : ܕܨܸܒܼ̈ܘܵܬܼܵܐ ܐܲܝܠܹܝܢ ܕܲܠܡܸܬܼܢܛܵܪܘܼ ܡ̣ܢ ܚܘܼܠܛܵܢܵܐ ܕܲܒܼܗܹܝܢ ܐܵܓܼܘܿܢܵܐ ܐܝܼܬܼ ܒܗܹܝܢ : ܕܐܵܦ ܡ̣ܢ ܚܙܵܬܼܗܹܝܢ ܢܸܙܕܗܲܪ : ܘܡ̣ܢ ܘܲܥܕܗܹܝܢ ܢܸܬܼܪܲܚܲܩ . ܗܵܕܹܐ ܕܹܝܢ ܐܵܡܲ݁ܪܢܵܐ : ܠܵܘ ܒܲܠܚܘܿܕܼ ܥܲܠ ܗܵܠܹܝܢ ܕܟܲܪܤܵܐ : ܐܸܠܵܐ ܐܵܦ ܥܲܠ ܟܠܗܹܝܢ ܐܲܝܠܹܝܢ ܕܲܒܼܒܼܘܼܚܪܵܢܵܐ ܕܲܒܼܗܹܝܢ ܡܸܬܼܒܲܩܝܵܐ ܚܹܐܪܘܼܬܹܗ ܕܝܼܚܝܼܕܼܵܝܵܐ : ܘܐܲܝܟܼ ܕܲܠܦܘܼܪܫܵܢܵܐ ܕܡܸܢܗܹܝܢ ܒܲܩܝܵܡܵܐ ܥܲܠ̣ ܠܘܵܬܼ ܐܲܠܵܗܵܐ . ܗܵܢܵܘ ܕܹܝܢ : ܐܵܦ ܥܲܠ ܚܸܙܘܵܐ ܕܦܲܪܨܘܿܦܵܐ ܕܐܲܢ̄ܬܿܬܼܵܐ : ܐܵܦ ܥܲܠ ܚܙܵܬܼܵܐ ܕܓܹܐ̈ܘܵܬܼܵܐ : ܐܵܦ ܥܲܠ ܓܹܐܘ̈ܬܼܵܢܹܐ ܘܦܘܼܢܵܩܲܝ̈ܗܘܿܢ : ܘܥܲܠ ܤܸܩ̈ܠܹܐ ܘܠܵܒܼܘܿܫܲܝ̈ܗܘܿܢ : ܘܥܲܠ ܟ̱ܠܹܗ ܛܲܟܼܤܵܐ ܕܥܵܠܡܵܝܘܼܬܼܵܐ : ܘܡܡܲܠܠܵܐ ܘܫܸܡܥܵܐ ܕܲܥܠܲܝܗܘܿܢ . ܚܲܝܠܵܐ ܓܹܝܪ ܪܲܒܵܐ ܩܵܢܹ̇ܝܢ ܚܲܫܹ̈ܐ : ܡ̣ܢ ܩܲܪܝܼܒܼܘܼܬܼܵܐ pb. 236 ܕܨܸܒܼ̈ܘܵܬܼܵܐ : ܠܲܡܪܲܦܵܝܘܼ ܠܐܵܓܼܘܿܢܸܤ̈ܛܹܐ : ܘܲܠܘܵܬܼ ܫܘܼܚܠܵܦܵܐ ܠܡܲܝܬܵܝܘܼ ܠܬܲܪܥܝܼܬܐ . ܐܸܢ ܚܙܵܬܼܵܐ ܕܫܲܦܝܼܪ̈ܵܬܼܵܐ ܡܙܝܼܥܵܐ ܠܬܲܪܥܝܼܬܼܵܐ ܒܲܛܢܵܢܵܐ ܠܡܸܤܛܵܐ ܨܹܝܕܼ ܦܘܼܠܚܵܢܗܹܝܢ : ܝܑܼܕܼܝܼܥܵܐ ܕܐܵܦ ܕܗܵܢܹܝܢ ܆ ܕܕܲܠܩܘܼܒܼܠܵܐ : ܠܡܸܫܒܵܐ ܠܪܸܥܝܵܢܵܐ ܠܘܵܬܼܗܹܝܢ : ܚܲܝܠܵܐ ܩܲܢܝܵܐ . ܘܐܵܦܸܢ ܡܸܕܸܡ ܝܲܬܝܼܪܵܐ ܠܵܐ ܢܸܗܘܸܐ : ܒܲܠܚܘܿܕܼ ܠܪܸܥܝܵܢܵܐ ܕܲܡܢܵܚ ܒܐܵܓܼܘܿܢܵܐ ܢܲܪܡܸܐ : ܚܘܼܤܪܵܢܵܐ ܗ̄ܘ̣ ܪܲܒܵܐ ܘܗܵܢܵܐ : ܕܡ̣ܢ ܫܲܝܢܵܐ ܠܲܕܼܠܘܼܚܝܵܐ ܢܸܬܿܕܚܸܐ ܐ̄ܢܵܫ ܒܨܸܒܼܝܵܢܹܗ . ܐܸܢܕܹܝܢ ܗܵܘ̇ ܚܲܕܼ ܡ̣ܢ ܩܲܕܝܼ̈ܫܹܐ ܤܵܒܼܵܐ ܥܡܝܼܠܵܐ : ܚܙܵܬܼܵܐ ܕܕܼܟܼܪܵܐ ܡܲܤܒܲܗ ܒܢܸܫܹ̈ܐ ܡܲܟܿܝܵܢܝܼܬܼܵܐ ܚܲܫܒܵܗ̇ ܕܗܵܘܢܵܐ ܘܲܡܤܲܓܿܦܵܢܝܼܬܼܵܐ ܒܐܵܓܼܘܿܢܵܐ : ܟܲܕܼ ܐܸܤܬܲܩܒܲܠ ܒܲܙܒܲܡ ܠܲܚܕܼܵܐ ܡ̣ܢ ܕܲܝܪ̈ܵܬܼܵܐ : ܡܲܢܘܼ ܒܲܐ̄ܚܪ̈ܵܢܝܬܐ ܢܲܗܡܸܐ : ܕܐܵܦܠܵܐ ܠܡܸܥܲܠ ܠܵܗ̇ ܘܲܠܡܸܤܓܲܕܼ ܐܸܬܿܛܦܝܼܣ ܗܵܘ̇ ܛܘܼܒܼܵܢܵܐ ؟ ܐܸܬܼܚܲܫܲܒܼ ܦܵܪܘܿܫܵܐܝܼܬܼ ܗܵܘ̇ ܤܵܒܼܵܐ ܚܲܟܝܼܡܵܐ : ܕܐܵܦܸܢ ܒܲܠܚܘܿܕܼ ܢܸܤܲܩ ܥܲܠ ܠܹܒܿܝ ܒܠܸܠܝܵܐ ܗܵܢܵܐ ܕܒܼܵܐܹ̇ܬܼ ܐ̄ܢܵܐ ܒܵܗ̇ : ܕܐܝܼܬܼ ܗܵܪܟܵܐ ܡܸܕܸܡ ܕܕܲܐܝܟܼ ܗܵܟܲܢ : ܚܘܼܤܪܵܢܵܐ ܗ̄ܘ̣ ܪܵܒܵܐ . ܘܠܵܐ ܥܲܠ̣ : ܡܸܛܠ ܗܵܕܹܐ . ܡܸܕܼܚܲܠ ܠܲܡ : ܒܢܲܝ̈ : ܠܵܐ ܕܵܚܹ̇ܠ ܐ̄ܢܵܐ . ܒܪܲܡ : ܡܵܐ ܠܝܼ ܩܪܵܒܼܵܐ ܒܲܛܝܼܠܵܐ ؟ ܗܵܢܵܘ ܕܹܝܢ : ܘܐܵܦ ܥܘܼ̈ܗܕܵܢܹܐ ܕܕܲܐܝܟܼ ܗܵܠܹܝܢ : ܚܠܵܦ ܫܲܦܝܼܘܼܬܼܵܐ ܕܦܘܼܠܚܵܢܝ ܀ ܟܠܗܹܝܢ ܓܹܝܪ ܐܲܝܠܹܝܢ ܕܕܼܝܼܠܹܗ ܐܸܢܹܝܢ ܕܗܵܢܵܐ ܦܲܓܼܪܵܐ : ܘܥܲܠ ܐܲܦܲܝ̈ܗܹܝܢ ܬܲܟܼܬܘܼܫܵܐ ܐܝܼܬܼ ܠܹܗ ܠܒܲܪܢܵܫܵܐ ܥܲܠ ܐܲܦܲܝ̈ ܢܛܝܼܪ̈ܵܬܼܵܐ ܕܡܸܢܗܹܝܢ : ܟܠ ܟܡܵܐ ܕܪ̈ܲܚܝܼܩܵܢ ܡܸܢܹܗ : ܬܲܟܼܬܘܼܫܵܐ ܒܨܝܼܪܵܐ ܐܝܼܬܼ ܠܹܗ ܡܸܛܠܵܬܼܗܹܝܢ . ܐܲܝܟܲܢܵܐ ܕܐܵܦ ܟܲܕܼ ܢܸܗܘ̈ܝܵܢ ܩܲܪ̈ܝܼܒܼܵܢ : ܟܡܵܐ ܐܸܢ ܒܩܸܢܛܵܐ ܕܒܼܝܼܪ ܨܹܝܕܼ ܛܵܒܼ̈ܬܐ : ܡܸܬܼܠܗܸܩ ܒܩܲܪܝܼܒܼܘܼܬܼܗܹܝܢ ܠܲܚܫܲܚܬܐ ܕܲܒܼܗܹܝܢ . pb. 237 ܥܸܩܵܪܹ̈ܐ ܤܲܓܝܼ̈ܐܹܐ ܚܵܙܹ̇ܝܢܲܢ ܕܲܩܒܼܝܼܪܝܼܢ : ܘܡܲܚܼܬܼܝܼܢ ܬܚܹܝܬܼ ܐܲܪܥܵܐ : ܕܲܒܼܙܲܒܼܢܵܐ ܕܩܲܝܛܵܐ ܡܸܛܠ ܚܲܝܠܹܗ ܕܫܸܡܫܵܐ ܘܥܘܼܙܵܐ ܕܚܘܼܡܵܐ : ܐܵܦܠܵܐ ܕܐܝܼܬܲܝܗܘܿܢ ܠܐ̄ܢܵܫ ܝܑܼܕܼܝܼܥܝܼܢ . ܡܵܐ ܕܲܡܛ̣ܵܘ ܨܹܐܕܲܝܗܘܿܢ ܪ̈ܤܝܼܤܹܐ ܕܡܲܝ̈ܵܐ : ܘܚܵܝܠܵܐ ܕܦܲܝܘܼܚܘܼܬܼܵܐ ܕܐܵܐܲܪ : ܡܸܚܕܼܵܐ ܡܫܲܪܸܐ ܟܠ ܚܲܕܼ ܡܸܢܗܘܿܢ ܡܚܵܘܸܐ ܬܲܦܫܹܗ ܡ̣ܢ ܟܠ ܟܲܪ ܕܲܩܒܼܝܼܪ . ܡܵܕܹܝܢ ܠܵܐ ܬܚܘܼܪ ܐܵܦ ܐܲܢ̄ܬܿ : ܕܲܒܼܚܝܠܵܐ ܕܚܲܡܝܼܡܘܼܬܼܵܗ̇ ܕܥܲܢܘܵܝܘܼܬܼܵܐ : ܘܙܲܠܝܼ̈ܩܹܐ ܕܛܲܝܒܿܘܼܬܼܵܐ ܕܫܸܠܝܵܐ ܡܢܵܚ ܐܲܢ̄ܬܿ ܡ̣ܢ ܚܲܫܹ̈ܐ ܤܲܓܝܼ . ܐܸܢܕܹܝܢ ܬܹܐܬܸܐ ܠܘܵܬܼ ܨܸܒܼ̈ܘܵܬܼܵܐ : ܗܵܕܹܝܢ ܚܵܙܹ̇ܐ ܐܲܢ̄ܬܿ ܐܲܝܟܲܢ ܡܸܬܼܢܲܚܡܝܼܢ ܟܠ ܚܲܕܼ ܡܸܢܗܘܿܢ : ܘܲܡܪܝܼܡ ܪܹܫܹܗ ܡ̣ܢ ܕܘܼܟܿܬܹܗ . ܗܵܢܵܘ ܕܹܝܢ : ܘܐܸܢܗ̤ܘ ܕܩܲܠܝܼܠ ܢܪܝܼܚܘܼܢ ܘܪܹܚܵܝܐ ܕܲܢܝܵܚܵܐ . ܗܵܠܹܝܢ ܐܸܡ̇ܪܹܬܼ : ܕܐܹܚܵܘܸܐ ܕܠܵܐ ܐܲܢܵܫ ܢܸܬܿܬܿܟܸܠ ܥܕܲܡܵܐ ܕܡܵܐܹ̇ܬܼ ܘܲܡܫܲܢܸܐ ܡ̣ܢ ܗܵܠܹܝܢ ܚܲܝܹ̈ܐ . ܘܕܲܥܪܘܼܩܝܵܐ ܘܪܲܚܝܼܩܘܼܬܼܵܐ : ܟܡܵܐ ܐܝܼܬܲܝܗܘܿܢ ܡܥܲܕܪ̈ܵܢܹܐ ܕܐܵܓܼܘܿܢܲܢ . ܨܸܒܼ̈ܘܵܬܼܵܐ ܐܲܝܠܹܝܢ ܕܡ̣ܢ ܥܘܼܗܕܵܢܗܹܝܢ ܒܵܗ̇ ܬܝܼܢܲܢ ܟܲܤܝܵܐܝܼܬܼ : ܙܵܕܹܩ ܕܐܵܦ ܡ̣ܢ ܦܸܓܼܥܵܐ ܕܲܒܼܗܹܝܢ ܢܸܩܢܲܛ . ܘܠܵܐ ܢܕܼܘܼܫ ܠܬܹܐܪܬܵܐ : ܘܲܢܒܲܤܲܪ ܥܲܠ ܡܥܲܗܕܵܢܵܐ . ܒܐܼܲܪܵܐ ܓܹܝܪ ܫܵܗܝܵܐ ܘܲܕܼܠܵܐ ܥܲܠ̈ܠܵܬܼܵܐ ܢܸܒܼܩܹܝܘܗܝ ܠܦܲܓܼܪܲܢ : ܟܲܕܼ ܡܲܩܢܹܝܢ ܚ̄ܢܲܢ ܠܹܗ ܕܘܼܪܵܫܵܐ ܕܚܘܼܡܤܵܢܵܐ ܀ ܕܐܵܦ ܐ̄ܚܪܹܬܼܵܐ ܐܝܼܬܹܝܗ̇ : ܕܪܲܒܵܐ ܡ̣ܢ ܟܠܗܹܝܢ . ܕܟܼܠ ܟܡܵܐ ܕܐ̄ܢܵܫ ܠܵܐ ܩܲܪܝܼܒܼ ܠܹܗ ܗܵܘ̇ ܡܸܕܸܡ ܕܥܸܠܬܼܵܐ ܐܝܼܬܼܵܘܗܝ ܕܬܲܟܼܬܘܼܫܹܗ : ܐܵܦܸܢ ܢܸܫܬܿܚܸܩ ܒܬܲܪܥܝܼܬܼܵܐ : ܕܠܵܐ ܕܸܚܠܵܐ ܐܝܼܬܼܵܘܗܝ . ܕܕܲܡ ܟܲܕܼ ܢܸܙܕܟܸܐ ܡ̣ܢ ܚܘܼܫܵܒܼܵܐ : ܡܸܬܼܪܡܸܐ ܠܹܗ ܐܵܦ ܠܲܚܫܲܚܬܼܵܐ ܡܸܛܠ ܩܲܪܝܼܒܼܘܼܬܼܵܐ . pb. 238 ܝܵܠܘܿܦܵܐ . ܐܲܝܢܵܐ ܕܲܠܟܼܠܗܹܝܢ ܡܥܵܘ̈ܟܼܵܢܝܬܼܵܐ ܫ̣ܕܼܵܐ ܡ̣ܢ ܢܲܦܫܹܗ : ܘܥܲܠ̣ ܠܒܹܝܬܼ ܐܵܓܼܘܿܢܵܐ : ܡܵܢܵܘ ܫܘܼܪܵܝ ܬܲܟܼܬܘܼܫܹܗ ܕܥܲܡ ܚܛܝܼܬܼܵܐ : ܘܡ̣ܢ ܐܲܝܟܵܐ ܢܫܲܪܸܐ ܒܕܲܪܵܐ ؟ ܡܲܠܦܵܢܵܐ . ܗܵܕܹܐ : ܠܟܼܠܢܵܫ ܝܑܼܕܲܥܵܐ . ܕܲܠܟܼܠܗܘܿܢ ܐܵܓܼܘܿܢܹ̈ܐ ܕܠܘܼܩܒܲܠ ܚܛܝܼܬܼܵܐ ܘܲܪ̈ܓܼܝܼܓܼܵܬܼܵܗ̇ : ܥܲܡܠܵܐ ܕܨܵܘܡܵܐ ܩܲܕܝܼܡ . ܝܲܬܝܼܪܵܐܝܼܬܼ : ܗܵܘ̇ ܕܠܘܼܩܒܲܠ ܚܛܝܼܬܼܵܐ ܕܲܠܓܼܵܘ ܡܸܢܹܗ ܡܸܬܼܟܲܬܲܫ . ܘܐܵܬ̤ܵܐ ܕܤܸܢܐܬܼܵܐ ܕܥܲܡ ܚܛܝܼܬܼܵܐ ܘܲܪ̈ܓܼܝܼܓܼܵܬܼܵܗ̇ : ܡ̣ܢ ܗܵܕܹܐ ܡܸܬܼܚܲܙܝܵܐ ܒܐܲܝܠܹܝܢ ܕܲܠܬܲܟܼܬܘܼܫܵܐ ܗܵܢܵܐ ܠܵܐ ܡܸܬܼܚܲܙܝܵܢܵܐ ܢܵܚܬܝܼܢ : ܕܲܒܼܨܵܘܡܵܐ ܡܫܲܪܹܝܢ . ܘܒܼܵܬܼܪܹܗ : ܩܵܘܡܵܐ ܕܲܒܼܠܸܠܝܵܐ . ܐܲܝܢܵܐ ܕܲܒܼܟܼܠܗܘܿܢ ܚܲܝܵܘ̈ܗܝ ܠܥܸܢܝܵܢܵܐ ܕܨܵܘܡܵܐ ܡܲܚܸܒܼ : ܗܵܢܵܐ : ܪܵܚܡܵܐ ܐܝܼܬܼܵܘܗܝ ܕܢܲܟܼܦܘܼܬܼܵܐ . ܐܲܟܼܙܢܵܐ ܓܹܝܪ ܕܪܹܫ ܛܘܼ̈ܒܹܐ ܟܠܗܘܿܢ ܕܥܵܠܡܵܐ : ܘܲܠܤܲܢ̈ܝܵܬܹܗ ܟܠܗܹܝܢ ܢܝܵܚܵܐ ܕܟܲܪܤܵܐ ܩܲܕܝܼܡ : ܘܪܲܦܝܘܼܬܼܵܐ ܕܫܸܢܬܼܵܐ ܕܲܡܓܲܪܓܼܵܐ ܠܡܲܕܼܡܟܼܵܐ ܛܲܢܦܵܐ : ܗܵܟܲܢܵܐ ܫܘܼܪܵܝ ܐܘܼܪܚܹܗ ܩܲܕܝܼܫܬܼܵܐ ܕܐܲܠܵܗܵܐ ܘܲܕܼܟܼܠܗܹܝܢ ܡܝܲܬܿܪ̈ܵܬܼܵܐ : ܨܵܘܡܵܐ ܐܝܼܬܼܵܘܗܝ ܫܲܬܼܐܸܤܬܼܵܐ : ܘܥܝܼܪܘܼܬܼܵܐ ܙܗܝܼܬܐ ܕܲܒܼܬܸܫܡܸܫܬܐ ܕܐܲܠܵܗܵܐ : ܒܲܙܩܝܼܦܘܼܬܹܗ ܕܦܲܪܵܐ ܕܟܼܠܹܗ ܠܸܠܝܵܐ ܠܘܼܩܒܲܠ ܗܲܢܝܼܐܘܼܬܼܵܗ̇ ܕܫܸܢܬܼܵܐ . ܡܲܥܫܢܵܢܵܐ ܗ̄ܘ̣ ܓܹܝܪ ܨܵܘܡܵܐ ܕܟܼܠܗܹܝܢ ܡܝܲܬܿܪ̈ܵܬܼܵܐ : ܘܫܘܼܪܵܝܵܐ ܗ̄ܘ̣ ܕܐܵܓܼܘܿܢܵܐ : ܘܲܟܼܠܝܼܠܵܐ ܕܲܢܙܝܼܪܹ̈ܐ : ܘܫܘܼܦܪܵܐ ܕܲܒܼܬܼܘܼܠܘܼܬܼܵܐ ܘܩܲܕܝܼܫܘܼܬܼܵܐ : ܘܲܡܙܲܗܝܵܢܵܐ ܕܢܲܟܼܦܘܼܬܼܵܐ : ܘܫܘܼܪܵܝܵܐ ܕܐܘܼܪܚܵܐ ܕܲܟܼܪܸܤܛܝܵܢܘܼܬܼܵܐ : ܘܡܵܘܠܕܼܵܢܵܐ ܕܲܨܠܘܿܬܼܵܐ : ܘܡܲܒܘܼܥܵܐ ܕܲܪܡܝܼܤܘܼܬܼܵܐ : ܘܡܲܠܦܵܢܵܐ ܕܫܲܠܝܘܼܬܼܵܐ : ܘܲܠܟܼܠܗܹܝܢ ܫܲܦܝܼܪ̈ܵܬܼܵܐ ܗ̤ܘ ܩܲܕܝܼܡ . ܐܲܟܼܙܢܵܐ ܓܹܝܪ ܕܢܲܩܝܼܦ ܗ̄ܘ̣ ܒܘܼܤܵܡܵܐ ܕܢܘܼܗܪܵܐ ܠܥܲܝ̈ܢܹܐ ܕܲܚܠܝܼ̈ܡܵܢ : ܗܵܟܲܢܵܐ ܠܨܵܘܡܵܐ ܕܦܘܼܪܫܵܢܵܐ ܪܸܓܿܬܼܵܐ ܕܲܨܠܘܿܬܼܵܐ . ܡܸܚܕܼܵܐ ܓܹܝܪ ܕܫܲܪܝܼ ܐ̄ܢܵܫ pb. 239 ܒܨܵܘܡܵܐ : ܠܥܸܢܝܵܢܵܐ ܕܐܲܠܵܗܵܐ ܡ̣ܢ ܗܵܪܟܵܐ ܡܸܬܼܪܲܓܼܪܲܓܼ ܒܡܲܕܥܹܗ . ܠܵܐ ܡܚܲܡܤܸܢ ܓܘܼܫܡܵܐ ܨܲܝܡܵܐ : ܕܢܲܓܸܣ ܥܲܠ ܬܸܫܘܝܼܬܹܗ ܠܸܠܝܵܐ ܟ̱ܠܹܗ . ܡܚܲܦܛܵܬܵܐ ܗ̄ܘ̣ ܓܹܝܪ ܨܵܘܡܵܐ ܕܥܝܼܪܘܼܬܼܵܐ ܕܲܠܘܵܬܼ ܐܲܠܵܗܵܐ : ܟܝܵܢܵܐܝܼܬܼ . ܠܵܘ ܒܲܠܚܘܿܕܼ ܒܐܝܼܡܵܡܵܐ : ܐܸܠܵܐ ܘܲܒܼܠܸܠܝܵܐ . ܠܵܐ ܓܹܝܪ ܠܵܐܹ̇ܐ ܤܲܓܝܼ ܒܬܲܟܼܬܘܼܫܵܐ ܕܥܲܡ ܫܸܢܬܼܵܐ : ܦܲܓܼܪܵܐ ܤܦܝܼܩܵܐ ܕܨܲܝܵܡܵܐ . ܘܐܵܦܸܢ ܡܚܝܼܠ ܒܪܸ̈ܓܼܫܵܘܗܝ : ܪܸܥܝܵܢܹܗ ܕܹܝܢ : ܥܝܼܪ ܠܘܵܬܼ ܐܲܠܵܗܵܐ ܒܬܲܟܼܫܲܦܬܐ . ܦܲܩܵܚ ܓܹܝܪ ܕܡ̣ܢ ܡܚܝܼܠܘܼܬܼܵܐ ܕܨܵܘܡܵܐ ܢܦܘܼܫ ܡ̣ܢ ܦܘܼܠܚܵܢܵܐ : ܘܠܵܐ ܡ̣ܢ ܝܼܘܼܩܪܵܐ ܕܡܹܐܟܼ̈ܠܵܬܐ . ܥܲܠ ܫܘܼܦܪܹ̈ܐ ܕܹܝܢ ܕܨܵܘܡܵܐ ܠܡܸܬܼܢܵܐ : ܤܲܓܝܼ ܠܵܐ ܐܵܠ̇ܨܵܐ ܠܲܢ . ܠܤܲܓܝܼ̈ܐܹܐ ܡ̣ܢ ܡܲܠܦܵܢܹ̈ܐ ܘܐܲܒܼ̈ܗܵܬܼܵܐ : ܥܲܠ ܢܸܨ̈ܚܵܢܹܐ ܕܨܵܘܡܵܐ ܘܥܲܠ ܫܘܼܦܪܹ̈ܐ ܪܵܘܪ̈ܒܹܐ ܕܡܸܢܹܗ ܨܵܡ̇ܚܝܼܢ : ܐܲܡܝܼܪ ܠܗܘܿܢ . ܘܟܼܠܗܘܿܢ ܟܬܼܵܒܹ̈ܐ ܡܵܘܕܥܝܼܢ ܥܲܠ ܪܲܒܿܘܼܬܹܗ ܕܨܵܘܡܵܐ : ܘܢܸܨ̈ܚܵܢܹܐ ܕܲܤܥܲܪ ܒܟܼܠܕܼܵܪ ܘܕܼܵܪ : ܘܥܲܠ ܪܲܒܿܘܼܬܼ ܥܘܼܕܼܪܵܢܵܐ ܕܡܸܢܹܗ : ܘܫܘܼܒܼܚܵܐ ܡܥܲܠܝܵܐ ܕܨܲܝܵܡܹ̈ܐ . ܘܐܵܦ ܡ̣ܢ ܢܸܤܝܵܢܵܐ ܠܟܼܠܢܵܫ ܝܑܼܕܼܝܼܥ : ܕܡܲܒܿܘܼܥܵܐ ܗ̄ܘ̣ ܕܟܼܠܗܹܝܢ ܫܲܦܝܼܪ̈ܵܬܼܵܐ . ܟܡܵܐ ܕܹܝܢ ܕܛܲܒܼ̈ܥܹܐ ܕܨܵܘܡܵܐ ܪܡܹܝܢ ܥܲܠ ܦܘܼܡܹܗ ܕܒܲܪܢܵܫܵܐ : ܚܘܼܫܵܒܹܗ ܒܲܬܼܘܵܬܼ ܢܲܦܫܵܐ ܗܵܪܹܓܼ . ܘܠܸܒܹܗ : ܨܠܵܘ̈ܵܬܼܵܐ ܡܙܝܼܥ . ܘܥܲܠ ܦܲܪܨܘܿܦܹܐ : ܪܲܡܝܵܐ ܟܡܝܼܪܘܼܬܼܵܐ . ܙܵܘ̈ܥܹܐ ܤܲܢܝܵ̈ܐ : ܘܪܲܚܝܼܩܝܼܢ ܡܸܢܹܗ . ܦܨܝܼܚܘܼܬܼܵܐ : ܐܵܦܠܵܐ ܟܠ ܟ̱ܠܹܗ ܡܸܬܼܚܲܙܝܵܐ ܒܹܝܬܼ ܥܲܝܢܵܘ̈ܗܝ . ܒܥܸܠܕܒܼܵܒܼܵܐ ܗ̄ܘ̣ ܓܹܝܪ ܕܲܪ̈ܓܼܝܼܓܼܵܬܐ ܘܲܕܼܥܸܥ̈ܝܵܢܹܐ ܒܲܛܝܼ̈ܠܹܐ . ܠܵܐ ܡܬܼܘܿܡ ܐܸܬܼܚܙܝܼ ܐ̄ܢܵܫ ܨܲܝܵܡܵܐ ܕܦܘܼܪܫܵܢܵܐ : ܕܫܲܥܒܸܕܼܬܹܗ ܪܸܓܬܐ ܤܢܝܼܬܐ . ܕܘܼܡܤܵܐ ܗ̄ܘ̣ ܓܹܝܪ ܕܟܼܠ ܡܝܲܬܿܪ̈ܵܢ . ܘܐܲܝܢܵܐ ܕܲܒܼܗܵܢܵܐ ܒܵܤܹ̇ܐ : ܠܟܼܠܗܹܝܢ ܡܝܲܬܿܪ̈ܵܬܼܵܐ ܡܙܲܥܲܙܲܥ . ܡܸܛܠ pb. 240 ܕܹܝܢ ܕܦܘܼܩܕܵܢܵܐ ܩܲܕܼܡܵܝܵܐ ܕܐܸܬܿܬܿܤܝܼܡ ܠܲܟܼܝܵܢܲܢ ܒܫܘܼܪܵܝܵܐ : ܥܲܠ ܛܥܵܡܬܐ ܕܡܹܐܟܼܘܼܠܬܐ ܙܲܗܪܹܗ : ܘܡ̣ܢ ܗܵܪܟܵܐ ܢܦܲܠ̣ ܪܹܫ ܛܘܿܗܡܲܢ . ܒܲܕܼܓܼܘܿܢ ܡ̣ܢ ܐܲܝܟܵܐ ܕܲܗܘ̤ܵܐ ܚܘܼܒܼܠܵܐ ܩܲܕܼܡܵܝܵܐ : ܡ̣ܢ ܬܲܡܵܢ ܡܫܲܪܹܝܢ ܒܒܸܢܝܵܢܵܐ ܐܲܬܼܠܹܝ̈ܛܹܐ ܕܕܸܚܠܲܬܼ ܐܲܠܵܗܵܐ : ܡܵܐ ܕܤܵܝ̇ܡܝܼܢ ܫܘܼܪܵܝܵܐ ܠܲܢܛܘܼܪ̈ܵܬܼܵܐ ܕܢܵܡܘܿܤܵܘ̈ܗܝ . ܘܐܵܦ ܦܵܪܘܿܩܲܢ : ܟܲܕܼ ܐܸܬܼܚܵܘܝܼ ܠܥܵܠܡܵܐ ܥܲܠ ܝܘܿܪܕܢܵܢ : ܡ̣ܢ ܗܵܪܟܵܐ ܫܲܪܒܝܼ . ܡ̣ܢ ܒܵܬܲܪ ܠܲܡ ܕܲܥܡܲܕܼ : ܐܲܦܸܩܬܹܗ ܪܘܼܚܵܐ ܠܡܲܕܼܒܿܪܵܐ . ܘܨܵܡ̣ ܐܲܪܒܿܥܝܼܢ ܐܝܼܡܵܡ̈ܝܼܢ : ܘܐܲܪܒܿܥܝܼܢ ܠܲܝ̈ܠܵܘܵܢ . ܘܟܼܠܗܘܿܢ ܕܲܒܼܥܸܩ̈ܒܼܵܬܹܗ ܢܵܦܩ̇ܝܼܢ : ܥܲܠ ܗܵܕܹܐ ܫܲܬܼܐܸܤܬܼܵܐ ܤܵܝ̇ܡܝܼܢ ܫܘܼܪܵܝ ܐܵܓܼܘܿܢܘܗܘܿܢ . ܙܲܝܢܵܐ ܗ̄ܘ̣ ܚܫܝܼܠ ܡ̣ܢ ܐܲܠܵܗܵܐ : ܡܲܢ̣ܘܼ ܢܸܒܼܤܸܐ ܒܹܗ ܘܢܸܗܘܸܐ ܕܠܵܐ ܡܲܪܫܘܼܢ ؟ ܐܸܢ ܤܵܐܹ̇ܡ ܢܵܡܘܿܤܵܐ ܨܵܡ̣ : ܡܲܢ̣ܘܼ ܡ̣ܢ ܢܵܛܪ̈ܲܝ ܢܵܡܘܿܤܵܐ ܕܠܵܐ ܤܢܝܼܩ ܥܲܠ ܗܵܕܹܐ ؟ ܡܸܛܠ ܕܹܝܢ ܕܲܥܕܲܡܵܐ ܠܗܵܝܕܼܝܼܟ ܓܸܢܤܵܐ ܕܲܒܼܢܲܝ̈ܢܵܫܵܐ ܠܵܐ ܝܑܼܕܲܥ̣ ܙܵܟܼܘܼܬܼܵܐ : ܘܠܵܐ ܤܵܛܵܢܵܐ ܡܬܼܘܿܡ ܐܸܬܼܢܲܤܝܼ ܗ̄ܘ̣ܵܐ ܒܚܘܼܝܵܒܹܗ ܕܡ̣ܢ ܟܝܵܢܲܢ : ܘܲܒܼܗܵܢܵܐ ܙܲܝܢܵܐ ܐܸܫܬܲܦܲܠ ܡܸܢܹܗ ܕܫܘܼܪܵܝܵܐ . ܘܗ̤ܘ ܗܘ̤ܵܐ ܒܘܼܟܼܪܵܐ ܕܙܵܟܼܘܼܬܼܵܐ : ܠܲܡܤܵܡ ܟܠܝܼܠܵܐ ܩܲܕܼܡܵܝܵܐ ܒܪܹܫܹܗ ܕܲܟܼܝܵܢܲܢ . ܡܵܐ ܕܡܸܬܼܚܙܸܐ ܗܵܢܵܐ ܙܲܝܢܵܐ ܥܲܠ ܐ̄ܢܵܫ : ܒܲܪ ܫܵܥܬܹܗ ܤܘܼܪܵܕܼܵܐ ܢܵܦܹ̇ܠ ܒܚܘܼܫܵܒܼܵܘ̈ܗܝ ܕܗܵܘ̇ ܪܹܫ ܡܸܪܕܵܐ ܤܵܛܵܢܵܐ . ܘܡܸܚܕܼܵܐ ܒܬܲܪܥܝܼܬܹܗ : ܠܗܵܘ̇ ܚܘܼܝܵܒܹܗ ܕܲܒܼܡܲܕܼܒܿܪܵܐ : ܘܬܼܘܼܪܥܬܐ ܩܲܕܼܡܵܝܬܐ ܕܒܹܗ ܫܲܪܝܲܬ̤ : ܡܸܬܬܙܝܼܥ ܒܥܘܼܗܕܵܢܵܐ . ܘܚܲܝܠܹܗ : ܡܸܬܿܬܿܒܲܪ ܒܲܚܙܵܬܹܗ ܕܙܲܝܢܵܐ ܕܐܵܘܸܕܼ ܒܐܝܼ̈ܕܲܝܢ ܪܲܒܿ ܚܲܝܠܲܢ . ܡܸܚܕܼܵܐ ܕܚܵܙܹ̇ܐ ܗܵܢܵܐ ܙܲܝܢܵܐ ܥܲܠ ܐ̄ܢܵܫ : ܒܲܪ ܫܵܥܬܹܗ ܡܸܫܬܵܘܕܲܥ ܕܠܵܐ ܓܼܘܿܢܵܐ ܡܥܲܬܲܕܼ . ܐܲܝܢܵܘ ܙܲܝܢܵܐ ܕܚܲܤܝܼܢ ܡܸܢܹܗ ܘܝܵܗܹ̇ܒܼ ܠܘܼܒܵܒܼܵܐ ܠܠܸܒܵܐ ܒܕܲܪܐ ܕܥܲܡ ܪ̈ܘܼܚܹܐ ܒܝܼ̈ܫܵܬܼܵܐ : ܐܲܝܟܼ pb. 241 ܟܲܦܢܵܐ ܕܡܸܛܠ ܡܫܝܼܚܵܐ ؟ ܟܡܵܐ ܓܹܝܪ ܕܲܡܛܲܪܲܦ ܐ̄ܢܵܫ ܘܡܫܲܦܲܠ ܒܦܲܓܼܪܹܗ : ܒܙܲܒܼܢܵܐ ܕܲܚܕܼܝܼܪܵܐ ܠܹܗ ܦܠܲܓܼܵܐ ܕܤܵܛܵܢܵܐ : ܗܵܟܲܢܵܐ ܤܡܝܼܟܼ ܠܸܒܹܗ ܒܬܼܘܼܟܼܠܵܢܵܐ . ܐܲܝܢܵܐ ܕܲܠܗܵܢܵܐ ܐܲܡܝܼܢ ܠܒܼܝܼܫ : ܒܲܛܢܵܢܵܐ ܐܲܝܟܼ ܕܲܒܼܢܘܼܪܵܐ ܫܓܼܝܼܪ ܒܟܼܠܙܒܲܢ . ܨܵܘܡܵܐ ܐܲܡܝܼܢܵܐ : ܐܵܬ̤ܿܐ ܗ̣̄ܝ ܕܛܲܢܵܢܘܼܬܼܵܐ : ܘܚܲܡܝܼܡܘܼܬܼܵܐ ܕܒܲܩܪܵܒܼܵܐ ܡܒܲܕܸܩ . ܐܵܦ ܗܵܘ̇ ܛܲܢܵܢܵܐ ܐܹܠܝܵܐ : ܟܲܕܼ ܚܠܵܦ ܢܵܡܘܿܤܵܐ ܐܲܠܵܗܝܵܐ ܐܸܬܿܛܲܢܲܢ : ܗܵܢܵܐ ܥܲܡܠܵܐ ܩܲܒܸܿܠ̣ ܥܠܵܘܗܝ . ܐܲܪܒܿܥܝܼܢ ܝܵܘܡ̈ܝܼܢ ܚܲܡܤܸܢ ܦܘܼܡܹܗ ܡ̣ܢ ܤܲܝܒܵܪܬܵܐ : ܒܲܗܠܲܟܼܬܐ ܢܲܓܿܝܼܪܬܵܐ ܕܲܒܼܡܲܕܼܒܿܪܵܐ . ܡܥܲܗܕܼܵܢܵܐ ܗ̄ܘ̣ ܓܹܝܪ ܕܦܘܼ̈ܩܕܵܢܹܐ ܕܪܘܼܚܵܐ ܒܡ̇ܢ ܕܲܩܢܸܐ ܠܹܗ . ܡܸܛܠ ܕܗ̤ܘ ܡܸܨܥܵܝܵܐ ܒܢܵܡܘܿܤܵܐ ܥܲܬܝܼܩܵܐ : ܘܲܒܼܛܲܝܒܿܘܼܬܼܵܐ ܗܵܕܹܐ ܕܲܒܼܡܵܪܲܢ ܝܼܫܘܿܥ ܩܲܒܸܠܢܲܢ . ܘܡܵܢܵܐ ܡܲܤܓܸܢܵܐ ܥܲܠ ܫܒܼܝܼ̈ܚܵܬܹܗ ܝܲܬܝܼܪܵܐ : ܕܲܠܟܼܠܢܵܫ ܝܑܼܕܼܝܼ̈ܥܵܢ ؟ ܐܲܝܢܵܐ ܕܲܒܼܗܵܢܵܐ ܒܵܤܹ̇ܐ : ܐܵܦ ܠܘܵܬܼ ܫܲܪܟܵܐ ܕܢܸܨ̈ܚܵܢܹܐ ܪܲܦܝܵܐ ܐܝܼܬܼܵܘܗܝ ܘܫܲܦܠܵܐ . ܡܸܛܠ ܕܠܵܐ ܐܝܼܬܼ ܥܠܵܘܗܝ ܙܲܝܢܵܐ : ܕܒܹܗ ܙܟܼܵܘ ܐܲܬܼܠܹܝ̈ܛܹܐ ܐܲܠܵܗܵܝܹ̈ܐ . ܘܲܕܡܸܢܹܗ ܕܫܘܼܪܵܝܵܐ ܐܵܬ̤ܵܐ ܓܪܲܦܝܘܼܬܼܵܐ ܡܚܵܘܸܐ ܒܢܲܦܫܹܗ : ܘܗ̤ܘ ܝܵܗܹ̇ܒܼ ܦܸܠܥܵܐ ܕܬܼܵܚܘܿܒܼܘܹܗ ܠܲܒܼܥܸܠ ܬܲܟܼܘܼܫܹܗ : ܘܲܡܫܲܠܚܵܐܝܼܬܼ ܥܵܐܹ̇ܠ ܠܐܵܓܼܘܿܢܵܐ . ܘܝܼܕܼܝܼܥܵܐ ܗ̣̄ܝ ܕܲܕܼܠܵܐ ܙܵܟܼܘܼܬܼܵܐ ܡܸܢܹܗ ܢܵܦܹ̇ܩ : ܡܸܛܠ ܕܲܫ̣ܕܼܵܐ ܡܸܢܹܗ ܠܚܲܝܠܵܐ ܗܵܘ̇ ܕܲܡܙܝܼܥ ܒܹܗ ܛܢܵܢܵܐ ܐܲܠܵܗܝܵܐ : ܘܩܲܪܝܼܪܵܐܝܼܬܼ ܗ̄ܘ̣ ܥܵܐܹ̇ܠ ܠܬܲܟܼܬܘܼܫܵܐ ܘܠܵܐ ܗ̄ܘ̣ܵܐ ܚܲܡܝܼܡܵܐܝܼܬܼ . ܠܵܐ ܓܹܝܪ ܠܒܼܝܼܫܝܼܢ ܗܲܕܵܡܵܘ̈ܗܝ ܫܲܠܗܹܒܼܝܼܬܼܵܐ ܕܟܲܦܢܵܐ : ܗܵܢܵܘ ܕܹܝܢ ܕܨܵܘܡܵܐ : ܗܵܘ̇ ܕܠܵܐ ܡܸܬܿܬܿܙܝܼܥܵܢܵܐ ܡܩܵܘܸܐ ܒܹܗ ܪܸܥܝܵܢܵܐ : ܒܦܸܓܼ̈ܥܹܐ ܕܟܼܠܗܹܝܢ ܥܲܤ̈ܩܵܬܼܵܐ ܘܲܓܼܢܝܼ̈ܚܵܬܼܵܐ ܀ ܡܸܬܼܐܲܡܪܵܐ ܓܹܝܪ ܐܵܦ ܥܲܠ ܤܲܓܝܼ̈ܐܹܐ ܡ̣ܢ ܤܵܗ̈ܕܹܐ ܩܲܕܝܼ̈ܫܹܐ : pb. 242 ܕܲܒܼܝܵܘܡܵܐ ܗܵܘ̇ ܕܲܥܬܼܝܼܕܼܝܼܢ ܗ̄ܘ̣ܵܘ ܕܲܢܩܲܒܿܠܘܼܢ ܟܠܝܼܠܵܐ : ܐܸܢ ܓܕܲܫ̣ ܘܲܡܩܲܕܿܡܝܼܢ ܝܵܠ̇ܦܝܼܢ ܗ̄ܘ̣ܵܘ ܥܲܠ ܗܵܕܹܐ ܡ̣ܢ ܓܸܠܝܵܢܵܐ ܕܪܘܼܚܵܐ : ܐܵܘ ܡ̣ܢ ܐ̄ܢܵܫ ܡ̣ܢ ܪ̈ܵܚܡܲܝܗܘܿܢ : ܒܠܸܠܝܵܐ ܗܵܘ̇ ܡܸܕܸܡ ܠܵܐ ܛܵܥܡ̇ܝܼܢ ܗ̄ܘ̣ܵܘ : ܘܠܵܐ ܢܵܤ̇ܒܿܝܼܢ ܗ̄ܘ̣ܵܘ ܤܲܝܒܵܪܬܵܐ . ܐܸܠܵܐ ܡ̣ܢ ܪܲܡܫܵܐ ܘܲܥܕܲܡܵܐ ܠܨܲܦܪܵܐ ܩܵܝ̇ܡܝܼܢ ܗ̄ܘ̣ܵܘ ܟܲܕܼ ܥܝܼܪܝܼܢ ܒܲܨܠܘܿܬܼܵܐ : ܘܲܡܫܲܒܿܚܝܼܢ ܠܐܲܠܵܗܵܐ ܒܲܙܡܝܼܪ̈ܵܬܼܵܐ ܘܲܒܼܬܸܫ̈ܒܿܚܵܬܐ ܘܲܒܼܡܲܕܼܪ̈ܵܫܹܐ ܘܲܒܼܩܝܼ̈ܢܵܬܼܵܐ ܕܪܘܼܚܵܐ . ܟܲܕܼ ܚܵܕܼܝܼܢ ܘܪܵܘܙܝܼܢ ܘܲܡܤܲܟܹܝܢ ܠܹܗ ܠܥܸܕܵܢܵܐ : ܐܲܝܟܼ ܐ̄ܢܵܫܵܐ ܕܲܠܒܹܝܬܼ ܚܠܘܿܠܵܐ ܡܙܲܡܝܼܢ ܠܡܸܥܲܠ . ܘܲܡܤܲܟܹܝܢ ܕܟܲܕܼ ܨܲܝܡܵܝܼܢ ܢܸܦܓܥܘܼܢ ܒܤܲܝܦܵܐ : ܘܲܢܩܲܒܿܠܘܼܢ ܠܟܼܠܝܼܠܵܐ ܕܡܵܘܕܝܵܢܘܼܬܼܵܐ ܀ ܘܐܵܦ ܚܢܲܢ ܒܗܵܢܵܐ ܛܘܼܝܵܒܼܵܐ ܢܩܝܼܡ ܐܲܡܝܼܢܵܐܝܼܬܼ ܐܲܚܲܝ̈ : ܕܠܤܵܗܕܘܼܬܼܵܐ ܕܠܵܐ ܡܸܬܼܚܲܙܝܵܐ ܡܙܲܡܢܝܼܢܲܢ : ܕܲܢܩܲܒܸܠ ܟܠܝܼܠܵܐ ܕܩܲܕܝܼܫܘܼܬܼܵܐ : ܕܕܲܠܡܵܐ ܒܚܲܕܼ ܡ̣ܢ ܗܲܕܵܡܲܝ̈ܢ ܡܸܬܼܝܲܗܒܵܐ ܠܲܒܼܥܸܠܕܒܼܵܒܲܝ̈ܢ ܐܵܬܸܵܐ ܕܲܟܼܦܙܼܪܝܵܐ . ܐܸܠܵܐ ܟܲܕܼ ܠܒܼܝܼܫܝܼܢܲܢ ܥܲܠ ܪܸ̈ܓܼܫܲܝܢ ܡ̣ܢ ܠܒܲܪ ܘܥܲܠ ܙܵܘ̈ܥܲܝܢ ܡ̣ܢ ܠܓܼܵܘ ܟ̱ܠܹܗ ܙܲܝܢܵܐ ܕܐܲܠܵܗܵܐ : ܢܩܲܒܸܠ ܠܲܟܼܠܝܼܠܵܐ ܗܵܢܵܐ ܟܲܫܝܼܪܵܐܝܼܬܼ : ܘܢܸܥܘܿܠ ܠܬܸܫܒܿܘܿܚܬܹܗ ܥܲܡ ܤܵܗ̈ܕܹܐ ܩܲܕܝܼ̈ܫܹܐ : ܘܲܢܩܝܼܡ ܐܸܢܘܿܢ ܠܲܒܼܥܸܠ̈ܕܒܼܵܒܲܝܢ ܒܬܸܡܗܵܐ . ܕܠܵܐ ܥܲܡܠܵܐ ܓܹܝܪ ܠܲܝܬܿ ܕܲܡܩܲܒܸܠ ܟܠܝܼܠܵܐ : ܐܲܝܟܼ ܕܐܸܡ݂ܲܪ ܡܲܠܦܵܢܵܐ ܪܲܒܵܐ ܕܝܼܵܕܘܿܪܘܿܣ . ܡܸܬܼܝܼܕܲܥ ܠܲܡ ܕܲܫܟܼܝܼܪܵܐ ܤܲܓܝܼ : ܐܸܢܗ̤ܘ ܕܬܲܓܼܵܪܹ̈ܐ ܕܠܵܐ ܥܲܡܠܵܐ ܘܡܲܚܫܘܼܠܵܐ ܕܩܹܘܲܢܕܹܝܢܘܿܣ ܠܵܐ ܡܫܵܘܙܒܼܝܼܢ ܥܘܼܬܼܪܵܐ : ܙܲܕܝܼܪܵܐ : ܙܲܕܝܼܩܵܐ ܕܹܝܢ ܕܠܵܐ ܫܚܵܩܵܐ ܘܲܕܼܠܵܐ ܥܲܡܠܵܐ ܕܥܲܠ ܐܲܦܲܝ̈ ܙܲܕܝܼܩܘܼܬܼܵܐ : ܡܤܲܟܸܐ ܠܦܘܼܪܥܵܢܘܼܬܼܵܐ ܕܲܟܼܠܝܼܠܵܐ . pb. 243 ܝܠܵܘܿܦܵܐ . ܗܵܐ ܤܲܓܝܼ̈ܐܹܐ ܐܸܢܘܿܢ ܕܐܝܼܬܼ ܠܗܘܿܢ ܗܵܠܹܝܢ ܥܲܡ̈ܠܹܐ : ܘܒܲܒܼܗܝܼܠܘܼܬܼܵܐ ܕܡ̣ܢ ܚܲܫܹ̈ܐ ܘܲܒܼܫܲܝܢܵܐ ܕܡ̣ܢ ܚܘܼ̈ܫܵܒܹܐ : ܠܵܐ ܡܲܪܓܫܝܼܢ . ܡܲܠܦܵܢܵܐ . ܚܲܫܹ̈ܐ ܟܤܲܝ̈ܵܐ ܕܲܒܼܢܲܦܫܵܐ ܐܚܵܝ : ܠܵܐ ܗ̄ܘ̣ܵܐ ܒܥܲܡ̈ܠܹܐ ܝܑܼܚܝܼ̈ܕܼܵܐ ܕܲܒܼܦܲܓܼܪܵܐ ܒܲܠܚܘܿܕܼ ܡܸܫܬܲܝܢܝܼܢ : ܐܵܦܠܸܐ ܠܚܘܼ̈ܫܵܒܹܐ ܟܵܠܹܝܢ ܕܡ̣ܢ ܪܸ̈ܓܼܫܹܐ ܐܲܡܝܼܢ ܡܸܬܿܬܿܥܝܼܪܝܼܢ . ܗܵܠܹܝܢ ܥܲܡ̈ܠܹܐ ܢܵܛ̇ܪܝܼܢ ܠܹܗ ܠܐ̄ܢܵܫ : ܡ̣ܢ ܪ̈ܓܼܝܼܓܼܵܬܼܵܐ : ܕܠܵܐ ܢܸܙܕܟܸܐ ܡܸܢܗܹܝܢ . ܘܡ̣ܢ ܫܹܐܕܹ̈ܐ : ܕܠܵܐ ܢܲܟܿܘܿܢܲܝܗܝ ܒܡܸܕܸܡ . ܠܵܐ ܗ̄ܘ̣ܵܐ ܐܵܦ ܫܲܝܢܵܐ ܘܲܒܼܗܝܼܠܘܼܬܼܵܐ ܝܵܗ̇ܒܿܝܼܢ ܒܢܲܦܫܵܐ . ܥܲܡ̈ܠܹܐ ܕܹܝܢ ܗܵܝܕܹܝܢ ܝܵܗ̇ܒܿܝܼܢ ܠܵܐ ܚܵܫܘܿܫܘܼܬܼܵܐ : ܘܲܡܡܝܼܬܼܝܼܢ ܠܗܲܕܵܡܹ̈ܐ ܕܒܲܐܪܥܵܐ : ܘܝܵܗ̇ܒܿܝܼܢ ܢܵܘܚܵܐ ܕܚܘܼ̈ܫܵܒܹܐ : ܐܸܡܲܬܼܝ ܕܲܠܫܸܠܝܵܐ ܡܸܫܬܵܘܬܿܦܝܼܢ : ܡܵܐ ܕܐܵܦ ܗܸܢܘܿܢ ܪܸ̈ܓܼܫܹܐ ܒܲܪ̈ܝܹܐ ܡܸܬܿܬܿܢܝܼܚܝܼܢ ܡ̣ܢ ܫܓܼܝܼܫܘܼܬܼܵܐ : ܘܡܸܬܼܐܲܡܝܼܢ ܠܦܘܼܠܚܵܢܵܐ ܕܚܸܟܼܡܬܼܵܐ ܙܲܒܼܢܵܐ . ܥܕܲܡܵܐ ܟܹܝܬܼ ܕܡܸܬܼܚܤܸܟܼ ܒܲܪܢܵܫܵܐ ܡ̣ܢ ܦܸܓܼܥܹ̈ܐ ܕܐ̄ܢܵܫܘܼܬܼܵܐ : ܘܗܲܕܵܡܵܘ̈ܗܝ ܡ̣ܢ ܠܲܫܝܼܕܼܘܼܬܼܵܐ ܕܲܒܼܤܲܓܝܼ̈ܐܵܬܼܵܐ : ܘܟܼܵܢܹ̇ܫ ܠܘܵܬܼ ܢܲܦܫܹܗ : ܐܵܦܠܵܐ ܠܚܲܫܵܘ̈ܗܝ ܡܸܬܫܵܘܕܲܥ . ܫܸܠܝܵܐ ܓܹܝܪ : ܐܲܝܟܼ ܕܐܸܡ݂ܲܪ ܠܲܡܦܹܝܕܼܵܐ ܢܲܗܝܼܪܵܐ ܕܟܼܠܵܗ̇ ܬܹܒܹܝܠ ܛܘܼܒܼܵܢܵܐ ܒܵܤܝܼܠܸܣ : ܫܘܼܪܵܝܵܐ ܗ̄ܘ̣ ܕܬܲܕܼܟܿܝܼܬܼܵܗ̇ ܕܢܲܦܫܵܐ . ܡܵܐ ܓܹܝܪ ܕܗܲܕܵܡܹ̈ܐ ܒܲܪ̈ܵܝܹܐ ܫܠܝܼܘ ܡ̣ܢ ܪܵܘܒܵܐ ܕܲܠܒܲܪ : ܗܵܝܕܹܝܢ ܦܵܢܹ̇ܐ ܡܲܕܥܵܐ ܡ̣ܢ ܦܸܗܝܵܐ ܠܓܼܵܘ ܐܲܬܼܪܹܗ : ܘܡܸܬܿܬܿܥܝܼܪ ܠܸܒܵܐ ܠܡܸܒܼܨܵܐ ܠܙܵܘ̈ܥܹܐ ܓܵܘܵܝܹ̈ܐ ܕܢܲܦܫܵܐ . ܘܐܸܢ ܡܚܲܡܤܸܢ ܫܲܦܝܼܪ ܗܵܪܟܵܐ : ܐܵܬܹ̇ܐ ܒܡܲܪܝܼܬܹܗ ܥܕܲܡܵܐ ܠܕܲܟܼܝܘܼܬܼܵܐ ܕܢܲܦܫܵܐ . ܝܵܠܘܿܦܵܐ . ܘܠܵܐ ܡܨܲܝܵܐ ܟܲܝ ܒܗܘܼܦܵܟܼܵܐ ܕܲܠܒܲܪ : ܐܸܢ ܬܥܲܙܸܐ : ܡܸܬܿܕܲܟܿܝܵܐ ܢܲܦܫܵܐ ؟ ܡܲܠܦܵܢܵܐ . ܐܝܼܠܵܢܵܐ ܕܟܼܠܝܘܿܡ ܫܵܬܹ̇ܐ : ܐܸܡܲܬܼܝ pb. 244 ܝܵܒܹ̇ܫ ܥܸܩܵܪܹܗ ؟ ܘܡܵܐܢܵܐ ܕܟܼܠܝܘܿܡ ܬܵܘܤܲܦܬܐ ܫܵܩܹ̇ܠ : ܐܸܡܲܬܼܝ ܚܵܤܲܪ ؟ ܐܸܢ ܕܲܟܼܝܘܼܬܼܵܐ ܘܠܵܐ ܡܸܕܸܡ ܐ̄ܚܪܹܝܢ ܐܝܼܬܹܝܗ̇ : ܐܸܠܵܐ ܠܡܸܛܥܵܐ ܗܘܼ̈ܦܵܟܹܐ ܕܠܵܐ ܚܹܐܪܘܼܬܼܵܐ ܘܲܠܡܸܫܬܲܝܵܢܘܼ ܡ̣ܢ ܥܘܼܗܕܵܢܗܘܿܢ : ܘܗ̤ܘ ܗܵܢܵܐ ܟܠܝܘܿܡ ܒܲܩܢܘܿܡܹܗ ܤܘܼܥܪܵܢܵܐܝܼܬܼ ܐܵܘ ܒܲܐ̄ܚܪ̈ܵܢܹܐ : ܒܝܲܕܼ ܪܸ̈ܓܼܫܹܐ ܡܚܲܕܸܬܼ ܠܹܗ ܠܥܘܼܗܕܵܢܗܘܿܢ ܒܢܲܦܫܹܗ : ܗܵܢܵܘ ܕܹܝܢ ܠܝܼܕܲܥܬܼܗܹܝܢ ܕܒܼܝܼ̈ܫܵܬܼܵܐ : ܐܸܡܲܬܼܝ ܢܸܬܿܕܲܟܸܐ ܡܸܢܗܘܿܢ ؟ ܐܵܘ ܐܸܡܲܬܼܝ ܢܸܤܬܲܦܲܩ ܡ̣ܢ ܬܲܟܼܬܘܼܫܵܐ ܕܗܵܠܹܝܢ ܕܲܠܒܲ : ܕܲܠܗܵܠܹܝܢ ܕܲܠܓܼܵܘ ܢܸܚܙܸܐ ܘܲܢܫܲܝܸܢ ܡܸܫܟܲܚ ؟ ܟܲܕܼ ܟܠܝܘܿܡ ܡܸܨܛܲܐܸܐ ܠܸܒܵܐ : ܐܸܡܲܬܼܝ ܡ̣ܢ ܨܵܐܘܼܬܹܗ ܡܸܬܿܕܲܟܸܐ ؟ ܕܲܠܡܵܐ ܘܐܵܦܠܵܐ ܠܘܼܩܒܲܠ ܗܵܝ̇ ܕܤܘܼܥܪܵܢܵܐ ܡܸܫܟܲܚ ܠܲܡܩܵܡ : ܐܲܪܦܵܐ ܕܲܠܥܸܩܵܪܵܐ ܢܕܲܟܸܐ . ܒܲܡܨܲܥܬܼܵܗ̇ ܓܹܝܪ ܕܡܲܫܪܝܼܬܼܵܐ ܩܵܐܹ̇ܡ : ܘܟܼܠܝܘܿܡ ܤܲܒܼܪ̈ܵܬܼܵܐ ܕܲܩܪ̈ܵܒܹܐ ܬܼܵܟܼ̈ܒܵܢ ܠܐܸܕܼܢܵܘ̈ܗܝ : ܐܲܝܟܲܢ ܡܲܡܪܲܚ ܡܲܟܼܪܸܙ ܫܲܝܢܵܐ ܠܢܲܦܫܹܗ ؟ ܐܸܢ ܕܹܝܢ ܡ̣ܢ ܗܵܠܹܝܢ ܢܸܬܼܪܲܚܲܩ : ܗܵܝܕܹܝܢ ܡܸܫܟܲܚ ܕܒܼܐܝܼܕܼܵܐ ܒܐܝܼܕܼܵܐ ܢܫܲܠܸܐ ܠܗܵܠܹܝܢ ܕܲܠܓܼܵܘ . ܥܕܲܡܵܐ ܕܢܲܗܪܵܐ ܡ̣ܢ ܠܥܸܠ ܠܵܐ ܡܸܤܬܿܟܲܪ : ܡ̣ܢ ܠܬܲܚܬܿ ܠܵܐ ܝܵܒܼܫ̇ܝܼܢ ܡܵܘ̈ܗܝ . ܡܵܐ ܕܹܝܢ ܕܐܸܬ̣ܼܵܐ ܐ̄ܢܵܫ ܠܫܸܠܝܵܐ : ܗܵܝܕܹܝܢ ܡܲܨܝܵܐ ܢܲܦܫܵܐ ܦܵܪܫܵܐ ܠܗܘܿܢ ܠܚܲܫܹ̈ܐ : ܘܒܼܵܨ̇ܝܵܐ ܚܸܟܼܡܬܐ ܕܒܼܵܗ̇ . ܗܵܝܕܹܝܢ ܒܲܪܢܫܵܢܵܐ ܓܵܘܝܵܐ : ܡܸܬܿܬܿܥܝܼܪ ܠܦܘܼܠܚܵܢܵܐ ܕܪܘܼܚ . ܘܝܘܿܡ ܡ̣ܢ ܝܘܿܡ : ܡܲܪܓܸܫ ܒܚܸܟܼܡܬܐ ܟܤܝܼܬܐ ܕܢܵܒܼ̇ܗܵܐ ܒܢܲܦܫܹܗ . ܝܵܠܘܿܦܵܐ . ܐܲܝܠܹܝܢ ܐܸܢܘܿܢ ܫܘܼ̈ܕܵܥܹܐ ܚܲܬܝܼ̈ܬܹܐ ܘܐܵܬܼ̈ܘܵܬܼܵܐ ܩܲܪ̈ܝܼܒܼܵܬܐ : ܡܵܐ ܕܫܲܪܝܼܘ ܡܸܬܼܚܙܹܝܢ ܡ̣ܢ ܓܵܘ ܥܲܡܠܹܗ ܕܒܲܪܢܵܫܵܐ ܦܹܐܪܹ̈ܐ ܟܤܲܝ̈ܵܐ ܕܲܒܼܢܲܦܫܵܐ ؟ ܡܲܠܦܵܢܵܐ . ܡܵܐ ܕܡܸܫܬܿܘܸܐ ܠܡܵܘܗܲܒܼܬܵܐ ܕܕܸܡ̈ܥܹܐ : ܗܵܝ̇ ܕܲܡܫܲܪܬܿܚܵܐܝܼܬܼ ܘܲܕܼܠܵܐ ܥܸܨܝܵܢ . ܐܲܝܟܼ ܬܚܘܼܡܵܐ ܡܸܕܸܡ ܤܝܼ̈ܡܵܢ pb. 245 ܕܸܡ̈ܥܹܐ ܠܪܸܥܝܵܢܵܐ : ܒܹܝܬܼ ܦܲܓܼܪܵܢܘܼܬܼܵܐ ܠܪܘܼܚܵܢܘܼܬܼܵܐ : ܘܒܹܝܬܼ ܚܵܫܘܿܫܘܼܬܼܵܐ ܠܕܲܟܼܝܘܼܬܼܵܐ . ܥܕܲܡܵܐ ܓܹܝܪ ܕܲܠܗܵܕܹܐ ܡܵܘܗܲܒܼܬܼܵܐ ܡܩܲܒܸܿܠ : ܥܕܲܟܹܝܠ ܒܒܲܪܢܵܫܵܐ ܒܲܪܵܝܵܐ ܐܝܼܬܼܵܘܗܝ ܥܲܡܠܵܐ ܕܦܘܼܠܚܵܢܹܗ . ܘܟܼܠ ܟ̱ܠܹܗ : ܐܵܦܠܵܐ ܩܲܠܝܼܠ ܐܲܪܓܸܫ̣ ܒܦܘܼܠܚܵܢܵܐ ܟܲܤܝܵܐ ܕܗܵܘ̇ ܒܲܪܢܵܫܵܐ ܕܪܘܼܚ . ܡܵܐ ܕܹܝܢ ܕܫܲܪܝܼ ܫܵܒܹ̇ܩ ܦܲܓܼܪܵܢܘܼܬܹܗ ܕܥܵܠܡܵܐ ܗܵܢܵܐ : ܘܦܵܤܲܥ̇ ܒܗܵܘ̇ ܬܘܼܚܡܵܐ ܕܲܠܓܼܵܘ ܡ̣ܢ ܗܵܢܵܐ ܟܝܵܢܵܐ ܕܡܸܬܼܚܙܸܐ : ܡܸܚܕܼܵܐ ܠܗܵܕܹܐ ܛܲܝܒܿܘܼܬܼܵܐ ܕܕܸܡ̈ܥܹܐ ܡܵܛܹ̇ܐ . ܘܡܸܢܹܗ ܕܐܵܘܵܢܵܐ ܩܲܕܼܡܵܝܵܐ ܕܗܵܘ̇ ܕܘܼܒܵܪܵܐ ܟܲܣܝܵܐ ܡܫܲܪ̈ܝܵܢ ܗܵܠܹܝܢ ܕܸܡ̈ܥܹܐ : ܘܲܡܝܲܒ̈ܠܵܐ ܠܹܗ ܥܕܲܡܵܐ ܠܚܘܼܒܵܐ ܓܡܝܼܪܵܐ ܕܐܲܠܵܗܵܐ . ܘܡܵܐ ܕܲܠܬܲܡܵܢ ܡܸܫܬܵܘܫܲܛ : ܗܵܟܲܢܵܐ ܥܵܬܲܪ ܒܗܵܠܹܝܢ : ܥܕܲܡܵܐ ܕܥܲܡ ܤܲܝܒܵܪܬܹܗ ܘܫܸܩܝܹܗ ܫܵܬܹ̇ܐ ܠܗܹܝܢ : ܡ̣ܢ ܐܲܡܝܼܢܘܼܬܼܗܹܝܢ ܘܤܲܓܝܼܐܘܼܗܹܝܢ . ܘܗܵܢܵܘ ܫܘܼܘܕܵܥܵܐ ܚܲܬܝܼܬܼܵܐ ܕܡܲܦܲܩܬܹܗ ܕܪܸܥܝܵܢܵܐ ܡ̣ܢ ܗܵܢܵܐ ܥܵܠܡܵܐ : ܘܡܲܪܓܫܵܢܘܼܬܹܗ ܕܒܼܗܵܘ̇ ܥܲܠܡܵܐ ܕܪܘܼܚ . ܘܲܟܼܡܵܐ ܕܲܠܗܵܢܵܐ ܥܵܠܡܵܐ ܒܪܸܥܝܵܢܹܗ ܡܸܬܼܩܲܪܲܒܼ : ܗܵܟܲܢܵܐ ܒܵܨܲܪ ܡ̣ܢ ܗܵܠܹܝܢ ܕܸܡ̈ܥܹܐ . ܘܡܵܐ ܕܓܼܡܝܼܪܵܐܝܼܬܼ ܐܝܼܬܼܵܘܗܝ ܒܗܵܠܹܝܢ ܕܲܬܼܢܵܢ ܪܸܥܝܵܢܹܗ : ܓܡܝܼܪܵܐܝܼܬܼ ܘܐܵܦ ܡ̣ܢ ܕܸܡ̈ܥܹܐ ܟܠܸܐ . ܘܗܵܕܲܐ ܗ̣̄ܝ ܐܵܬ̤ܵܐ ܕܲܛܡܝܼܪܘܼܬܹܗ ܕܲܒܼܚܲܫܹ̈ܐ . ܡܸܢܗܹܝܢ ܕܕܸܡ̈ܥܹܐ : ܡܵܘ̈ܩܕܼܵܢܝܬܼܵܐ ܐܸܢܹܝܢ . ܘܡܸܢܗܹܝܢ : ܡܕܲܗ̈ܢܵܢܬܼܵܐ . ܟܠ ܕܸܡ̈ܥܹܐ ܕܹܝܢ : ܕܡ̣ܢ ܬܵܘܬܼܵܐ ܘܡ̣ܢ ܐܲܢܘܼܤܝܵܐ ܕܠܸܒܵܐ ܕܡܸܛܠ ܚܛܵܗܹ̈ܐ ܢܵܚ̈ܬܵܢ : ܡܝܲܒ̈ܫܵܢ ܠܹܗ ܠܦܲܓܼܪܵܐ ܘܡܵܘ̈ܩܕܼܵܢ ܠܹܗ . ܘܙܲܒܼ̈ܢܝܼܢ ܤܲܓܝܼ̈ܐܵܢ : ܐܵܦ ܒܢܸܟܼܝܵܢܹܗ ܕܡܘܼܚܵܐ ܡܲܪܓܸܫ ܒܡܲܪܕܝܼܬܼܗܹܝܢ . ܘܩܲܕܼܡܵܝܑܬܼ ܒܗܵܢܵܐ ܛܲܟܼܤܵܐ ܕܕܸܡ̈ܥܹܐ ܦܵܓܲܥ ܒܲܢܵܫܵܐ ܐܵܠܨܵܐܝܼܬܼ . ܘܲܒܼܗܹܝܢ ܡܸܬܼܦܬܲܚ pb. 246 ܠܹܗ ܬܲܪܥܵܐ ܠܘܵܬܼ ܗܵܘ̇ ܛܲܟܼܤܵܐ ܕܲܬܼܪܹܝܢ : ܕܲܡܝܲܬܲܪ ܤܲܓܝܼ ܡ̣ܢ ܗܵܢܵܐ : ܕܐܝܼܬܼܵܘܗܝ ܐܵܬ̤ܵܐ ܕܩܘܼܒܵܠܵܐ ܕܪ̈ܲܚܡܹܐ . ܐܲܝܢܵܐ ܗܵܢܵܐ ؟ ܗܵܠܹܝܢ ܕܡ̣ܢ ܤܘܼܟܵܠܵܐ ܫܵܦ̈ܥܵܢ : ܡܕܲܗ̈ܢܵܢ ܠܹܗ ܠܦܲܓܼܪܵܐ : ܘܡ̣ܢ ܢܲܦܫܗܹܝܢ ܪ̈ܵܕܼܝܵܢ : ܘܥܸܨܝܵܢܵܐ ܠܲܝܬܿ ܒܗܹܝܢ . ܘܐܵܦ ܠܦܲܓܼܪܵܐ ܡܫܲܡ̈ܢܵܢ ܠܹܗ . ܘܚܸܙܘܵܐ ܕܦܲܪܨܘܿܦܵܐ : ܡܸܫܬܲܚܠܲܦ . ܠܸܒܵܐ ܠܲܡ ܚܲܕܵܝܵܐ ܡܲܫܦܲܪ ܓܘܼܫܡܵܐ . ܘܡܸܬܼܐܲܫ̈ܕܵܢ : ܥܲܠ ܟ̱ܠܹܗ ܦܲܪܨܘܿܦܵܐ ܒܫܸܠܝܵܐ ܕܬܲܪܥܝܼܬܼܵܐ . ܘܐܲܝܟܼ ܬܘܼܪܤܵܝܵܐ ܡܸܕܸܡ ܡܩܲܒܸܠ ܡܸܢܗܹܝܢ ܗ̤ܘ ܦܲܓܼܪܵܐ : ܘܲܦܨܝܼܚܘܼܬܼܵܐ ܡܸܬܼܪܲܫܡܵܐ ܥܲܠ ܦܲܪܨܘܿܦܵܐ . ܡܲܢ̣ܘ ܢܤܲܒܼ ܢܸܤܝܵܐ ܕܗܵܠܹܝܢ ܬܪܹܝܢ ܫܘܼܚ̈ܠܵܦܹܐ : ܢܸܤܬܲܟܲܠ . ܝܵܠܘܿܦܵܐ . ܡܵܢܲܐ ܗ̣̄ܝ ܩܝܵܡܬܵܗ̇ ܕܢܲܦܫܵܐ : ܐܸܢ ܩܵܡܬܿܘܿܢ ܠܲܡ ܥܲܡ ܡܫܝܼܚܵܐ ؟ ܡܲܠܦܵܢܵܐ . ܗܵܝ̇ ܗ̣̄ܝ ܕܐܡܝܼܪܵܐ ܠܲܫܠܝܼܚܵܐ ܒܕܼܘܼܟܿܬܐ ܐ̄ܚܪܹܬܼܵܐ : ܕܐܲܠܵܗܵܐ ܗܵܘ̇ ܕܐܸܡ݂ܲܪ : ܕܡ̣ܢ ܚܸܫܘܿܟܼܵܐ ܢܘܼܗܪܵܐ ܢܸܕܼܢܲܚ : ܗ̤ܘ ܢܸܕܼܢܲܚ ܒܠܸܒܵܘ̈ܵܬܼܟܼܘܿܢ . ܩܝܵܡܬܐ : ܠܡܲܦܲܩܬܼܵܐ ܕܡ̣ܢ ܥܲܬܝܼܩܘܼܬܼܵܐ ܩܵܪܹܐ : ܗܵܝ̇ ܕܒܲܕܼܡܘܼܬܼܵܐ ܕܲܫܝܘܿܠ ܐܲܚܝܼܕܼܵܐ ܒܐܲܦܵܘ̈ܗܝ : ܕܠܵܐ ܢܸܕܼܢܲܚ ܠܹܗ ܢܘܼܗܪܹܗ ܕܐܹܘܲܢܓܲܝܼܘܿܢ ܒܐ̄ܪܵܙ : ܕܗ̤ܘܝܘܼ ܡܲܦܘܿܚܝܼܬܼܵܐ ܕܚܲܝܹ̈ܐ ܒܤܲܒܼܪܵܐ ܕܲܩܝܵܡܬܼܵܐ : ܗܵܝ̇ ܕܒܼܵܗ̇ ܗ̤ܘ ܕܸܢܚܵܐ ܕܚܸܟܼܡܬܐ ܐܲܠܵܗܝܬܵܐ ܕܵܢܲܚ ܒܠܸܒܵܐ . ܟܲܕܼ ܐܝܼܬܼܵܘܗܝ ܡܸܟܹܝܠ ܒܲܪܢܵܫܵܐ ܚܲܕܼܬܼܵܐ : ܕܠܲܝܬܿ ܒܹܗ ܡܸܕܸܡ ܡ̣ܢ ܕܲܬܼܢܵܢ . ܐܲܝܟܼ ܕܐܲܡܝܼܪ : ܕܐܸܬܸܠ ܠܗܘܿܢ ܠܸܒܵܐ ܚܲܕܼܬܼܵܐ : ܘܪܘܼܚܵܐ ܚܕܼܵܬܵܐ . ܘܗܵܝܕܹܝܢ ܫܲܪܝܼܪܵܐܝܼܬܼ ܡܸܬܿܬܿܨܝܼܪ ܒܗܘܿܢ ܡܫܝܼܚܵܐ : ܒܝܲܕܼ ܪܘܼܚܵܐ ܕܚܸܟܼܡܬܐ ܘܲܕܼܓܸܠܝܵܢܵܐ ܒܝܼܕܲܥܬܼܵܐ ܕܲܥܠܵܘܗܝ . ܝܵܠܘܿܦܵܐ . ܡܵܢܵܘ ܐܲܝܟܼ ܕܲܒܼܤܵܟܼܵܐ ܚܲܝܠܵܐ ܕܤܵܥܘܪܘܼܬܹܗ ܕܫܸܠܝܵܐ ؟ ܡܲܠܦܵܢܵܐ . pb. 247 ܠܪܸ̈ܓܼܫܹܐ ܒܲܪ̈ܵܝܹܐ ܡܡܝܼܬܼ : ܘܲܠܙܵܘ̈ܥܹܐ ܓܵܘܵܝܹ̈ܐ ܡܢܲܚܸܡ . ܗܘܼܦܵܟܼܵܐ ܕܹܝܢ ܕܲܠܒܲܪ : ܕܲܠܩܘܼܒܼܠܵܐ ܕܗܵܕܹܐ ܤܵܥܲܪ . ܝܵܠܘܿܦܵܐ . ܐܲܝܕܵܐ ܗ̣̄ܝ ܥܸܠܬܼܵܐ ܕܚܸܙ̈ܘܵܢܹܐ ܘܲܕܼܓܸܝܵܢܹ̈ܐ ܕܡܸܫܬܲܡܫܝܼܢ ܠܘܵܬܼ ܐ̄ܢܵܫ̈ܝܼܢ ؟ ܐ̄ܚܪ̈ܵܢܹܐ ܕܹܝܢ ܟܲܕܼ ܝܲܬܝܼܪ ܡܸܢܗܘܿܢ ܥܡܝܼܠܝܼܢ : ܠܵܐ ܡܸܫܬܲܡܫܝܼܢ ܠܘܵܬܼܗܘܿܢ ܕܐܲܝܟܼ ܗܵܠܹܝܢ . ܡܲܠܦܵܢܵܐ . ܥܸܠ̈ܠܵܬܐ ܕܹܝܢ ܠܓܸܠܝܵܢܹ̈ܐ ܘܲܠܚܸܙ̈ܘܵܢܹܐ ܤܲܓܿܝܼ̈ܐܵܬܼܵܐ ܐܸܢܹܝܢ : ܘܠܵܘ ܚܕܼܵܐ . ܘܥܸܠܬܼܵܐ ܩܲܕܼܡܵܝܬܐ ܕܓܸܠܝܵܢܹ̈ܐ ܘܲܕܼܚܸܙ̈ܘܵܢܹܐ : ܬܲܚܘܝܼܬܼܵܐ ܐܝܼܬܹܝܗ̇ ܕܲܡܪܲܚܡܵܢܘܼܬܹܗ ܕܐܲܠܵܗܵܐ : ܕܲܠܘܼܕܼܪܵܢܵܐ ܕܲܒܼܢܲܝ̈ܢܵܫܵܐ ܡܸܬܼܦܲܪܢܤܝܼܢ ܡ̣ܢ ܨܹܐܕܼܵܘܗܝ . ܘܐܝܼܬܼ : ܕܒܲܡܕܲܒܿܪܵܢܘܼܬܼܵܐ ܗܵܘܹ̇ܝܢ . ܗܵܕܹܐ : ܕܓܼܵܘܲܐ ܗ̣̄ܝ . ܕܫܲܪܟܵܐ ܕܹܝܢ : ܐܲܝܟܼ ܕܲܠܚܘܼܝܵܠܵܐ ܘܠܘܼܒܵܒܼܵܐ ܕܲܡܚܝܼ̈ܠܹܐ ܗܵܘܹ̇ܝܢ . ܘܐܲܝܟܼ ܕܲܠܒܼܘܼܝܵܐܵܐ : ܘܐܲܝܟܼ ܕܲܠܝܘܼܠܦܵܢܵܐ ܀ ܕܲܡܕܲܒܿܪܵܢܘܼܬܼܵܐ : ܐܲܝܟܼ ܕܐܸܬܼܚܙܝܼܘ ܥܲܠ ܓܸܢ̄ܒܼ ܩܲܒܼܪܵܐ : ܘܐܲܝܟܼ ܐܲܝܠܹܝܢ ܕܲܒܼܙܲܒܼܢܵܐ ܕܤܘܼܠܵܩܵܐ ܐܸܬܼܚܙܝܼܘ ܠܲܫܠܝܼܚܹ̈ܐ ܟܲܕܼ ܡܥܵܩܝܼܢ ܐܲܟܲܚ̄ܕܼ ܘܬܲܡܝܝܼܗܝܼܢ ܘܲܪܡܹܝܢ ܒܦܘܼܫܵܟܼܵܐ : ܒܦܘܼܪܫܵܢܹܗ ܕܡܵܪܲܢ ܕܡܸܢܗܘܿܢ . ܘܒܲܪ ܫܵܥܬܹܗ ܐܸܬܼܚܙܝܼܘ ܠܘܵܬܼܗܘܿܢ ܬܪܹܝܢ ܡܲܠܲܐܟܹ̈ܐ : ܕܩܵܝ̇ܡܝܼܢ ܒܲܠܒܼܘܼܫܵܐ ܚܸܘܵܪܵܐ . ܘܐܲܝܟܼ ܗܵܝ̇ ܕܲܒܼܒܹܝܬܼ ܐܲܤܝܼܪܹ̈ܐ : ܘܲܒܼܕܼܘܼܟ ܕܘܼܟܼ : ܟܲܕܼ ܢܵܦ̇ܠܝܼܢ ܗ̄ܘ̣ܵܘ ܒܐܝܼܕܼܵܐ ܕܲܒܼܢܲܝ̈ܢܵܫܵܐ . ܠܘܵܬܼ ܦܲܪ̈ܨܘܿܦܹܐ ܕܹܝܢ ܝܑܼܚܝܼ̈ܕܵܝܹܐ : ܐܲܝܟܼ ܕܲܠܘܵܬܼ ܫܲܪܟܵܐ ܕܩܲܕܝܼ̈ܫܹܐ ܕܒܼܵܬܲܪܗܘܿܢ : ܐܵܦ ܥܕܲܡܵܐ ܠܝܵܘܡܵܢܵܐ . ܘܲܠܘܵܬܼ ܗܵܠܹܝܢ ܬܠܵܬܐ ܙܢܲܝ̈ܵܐ ܕܐ̄ܢܵܫܵܐ ܡܸܬܼܦܲܪܢܤܝܼܢ ܤܘܼܥܪ̈ܵܢܹܐ ܕܐܲܝܟܼ ܗܵܠܹܝܢ : ܐܲܝܟܼ ܕܲܒܼܤܘܿܓܼܵܐܐ . ܐܵܘ ܠܵܘܬܼ ܐܲܝܠܹܝܢ ܕܲܦܫܝܼܛܝܼܢ ܘܬܲܡܝܼܡܝܼܢ ܠܒܲܪ ܡ̣ܢ ܡܫܘܼܚܬܼܵܐ : ܐܵܘ ܠܘܵܬܼ ܐ̄ܢܵܫܵܐ ܩܲܕܝܼ̈ܫܹܐ ܘܲܓܼܡܝܼܪܹ̈ܐ : ܐܵܘ ܠܘܵܬܼ ܐܲܝܠܹܝܢ ܕܒܲܛܢܵܢܵܐ ܕܪܸܬܼܚܵܐ ܒܲܦܤܵܩ ܤܲܒܼܪܵܐ ܢܵܦܩ̇ܝܼܢ ܡ̣ܢ ܓܵܘ ܥܵܠܡܵܐ . ܘܫܲܒܼܩ̣ܘܗܝ pb. 248 ܓܡܝܼܪܵܐܝܼܬܼ : ܘܐܸܬܼܪܲܚܲܩܘ ܡ̣ܢ ܟ̱ܠܹܗ ܝܲܬܼܒܵܐ ܕܐ̄ܢܵܫܘܼܬܼܵܐ : ܘܲܢܦܲܩ̣ܘ ܒܵܬܲܪ ܐܲܠܵܗܵܐ ܫܠܝܼܚܵܐܝܼܬܼ ܕܠܵܐ ܤܲܒܼܪܵܐ ܘܥܘܼܕܼܪܵܢܵܐ ܕܡܸܕܸܡ ܕܡܸܬܼܚܙܸܐ . ܘܥܵܕܼܝܵܐ ܥܠܲܝܗܘܿܢ ܕܚܸܠܬܐ ܕܡ̣ܢ ܡܫܵܘܚܕܼܘܼܬܼܵܐ : ܐܵܘ ܟܵܪܹܟܼ ܠܗܘܿܢ ܩܹܘܲܢܕܹܝܢܘܿܣ ܕܡܵܘܬܵܐ : ܕܡ̣ܢ ܟܲܦܢܵܐ ܐܵܘ ܡ̣ܢ ܟܘܼܪܗܵܢܵܐ : ܐܵܘ ܚܕܼܵܐ ܡ̣ܢ ܒܝܼ̈ܫܵܬܐ ܐܲܝܠܹܝܢ ܕܗܸܢܹܝܢ : ܘܩܲܪܝܼܒܼܝܼܢ ܠܲܦܤܵܩ ܤܲܒܼܪܵܐ . ܗܵܝ̇ ܕܹܝܢ ܕܲܠܘܵܬܼ ܐ̄ܢܵܫ̈ܝܼܢ ܗܵܘܹ̇ܝܢ ܒܘܼ̈ܝܵܐܹܐ ܕܐܲܝܟܼ ܗܵܠܹܝܢ : ܐ̄ܚܪ̈ܵܢܹܐ ܕܹܝܢ ܕܲܒܼܥܲܡ̈ܠܹܐ ܥܵܠ̇ܒܿܝܼܢ ܠܗܘܿܢ : ܠܵܐ ܗܵܘܹ̇ܐ ܠܘܵܬܼܗܘܿܢ ܡܸܕܸܡ ܕܐܲܝܟܼ ܗܵܟܲܢ : ܥܸܠܬܐ ܩܲܕܼܡܵܝܬܐ ܐܝܼܬܹܝܗ̇ : ܕܲܟܼܝܘܼܬܼܵܐ ܘܠܵܐ ܕܲܟܼܝܘܼܬܼܵܐ : ܕܬܹܐܪܬܵܐ ܐܵܡܲ̈ܪܢܵܐ : ܥܸܠܬܐ ܕܹܝܢ ܕܬܲܪܬܹܝܢ ܕܐܝܼܬܹܝܗ̇ ܚܲܬܝܼܬܼܵܐܝܼܬܼ ܗܵܕܲܐ ܗ̣̄ܝ : ܕܲܟܼܡܵܐ ܕܐܝܼܬܼ ܠܹܗ ܠܐ̄ܢܵܫ ܒܘܼܝܵܐܵܐ ܕܡ̣ܢ ܒܢܲܝ̈ܢܵܫܵܐ : ܐܵܘ ܕܡܸܕܸܡ ܡ̣ܢ ܗܵܠܹܝܢ ܡܸܬܼܚܲܙܝܵܢ̈ܝܵܬܐ : ܠܵܐ ܗܵܘܹ̇ܝܢ ܠܘܵܬܹܗ ܒܘܼ̈ܝܵܐܹܐ ܕܐܲܝܟܼ ܗܵܠܹܝܢ . ܐܸܠܵܐ ܐܸܢ ܐܲܝܟܼ ܕܒܲܡܕܲܒܿܪܵܢܘܼܬܼܵܐ . ܘܗܵܕܹܐ : ܕܓܼܵܘܲܐ ܗ̣̄ܝ . ܚܢܲܢ ܕܹܝܢ ܡܸܠܬܲܢ : ܠܘܵܬܼ ܝܑܼܚܝܼ̈ܕܼܵܝܹܐ ܐܝܼܬܹܝܗ̇ . ܘܤܵܗܕܵܐ ܕܗܵܕܹܐ : ܚܲܕܼ ܡ̣ܢ ܩܲܕܼܝܼ̈ܫܹܐ ܕܐܲܝܼܣ ܥܠܹܝܗ̇ ܕܗܵܕܹܐ . ܘܐܸܬܿܬ̤ ܠܹܗ ܒܲܪܬܼ ܩܵܠܵܐ ܟܲܕܼ ܐܵܡ̇ܪܵܐ : ܤܵܦܹ̇ܩ ܠܵܟܼ ܒܘܼܝܵܐܵܐ ܘܥܸܢܝܵܢܵܐ ܕܲܒܼܢܲܝ̈ܢܵܫܵܐ . ܘܲܐ̄ܚܪܹܢܵܐ ܕܒܹܗ ܒܲܙܢܵܐ ܐܲܦܝܼܣ ܠܐܲܠܵܗܵܐ : ܕܟܲܕܼ ܒܥܘܼܡܪܵܐ ܝܑܼܚܝܼܕܼܵܝܵܐ ܚܵܝܹ̇ܐ ܗ̄ܘ̣ܵܐ ܘܲܒܼܗܘܼ̈ܦܵܟܹܐ ܕܲܠܚܘܿܕܼܵܝܘܼܬܼܵܐ : ܒܟܼܠܫܵܥ ܡ̣ܢ ܒܘܼ̈ܝܵܐܹܐ ܕܡ̣ܢ ܛܲܝܒܿܘܼܬܼܵܐ ܡܸܬܼܒܲܤܲܡ ܗ̄ܘ̣ܵܐ : ܘܲܒܼܛܝܼܠܘܼܬܼܵܐ ܐܲܠܵܗܵܝܬܐ ܢܲܩܝܼܦܵܐܝܼܬܼ ܒܡܲܪܓܫܵܢܘܼܬܼܵܐ ܓܠܝܼܬܼܵܐ ܠܹܗ ܡܸܬܼܚܲܙܝܵܐ ܗ̄ܘ̣ܵܬܼ . ܘܡܵܐ ܕܐܸܬܼܩܲܪܲܒܼ ܠܝܲܬܼܒܵܐ ܕܥܵܠܡܵܐ : ܠܗܹܝܢ ܠܗܵܠܹܝܢ ܒܥ̣ܵܐ ܐܲܝܟܼ ܥܝܵܕܼܵܐ : ܘܠܵܐ ܐܸܫܟܲܚ . ܐܸܬܼܟܲܫܲܦ ܠܐܲܠܵܗܵܐ ܕܢܸܬܼܝܼܕܲܥ ܠܹܗ ܫܪܵܪܵܐ ܕܤܘܼܥܪܵܢܵܐ : ܟܲܕܼ ܐܵܡܲ݁ܪ : ܕܕܲܠܡܵܐ ܡܵܪܝ : ܡܸܛܠ ܐܲܦܸܤܩܘܿܦܘܼܬܼܵܐ ܐܸܬܼܪܲܚܩܲܬ̤ pb. 249 ܡܹܢܝ ܛܲܝܒܿܘܼܬܼܵܐ . ܘܐܸܬܼܐܡܲܪ ܠܹܗ : ܠܵܐ . ܐܸܠܵܐ ܗܵܝܕܹܝܟ : ܡܲܕܼܒܿܪܵܐ ܗ̄ܘ̣ܵܐ . ܠܲܝܬܿ ܗ̄ܘ̣ܵܐ ܒܢܲܝ̈ܢܵܫܵܐ : ܘܐܲܠܵܗܵܐ ܝܵܨܹ̇ܦ ܗ̄ܘ̣ܵܐ ܕܝܼܠܵܟܼ . ܗܵܫܵܐ ܕܹܝܢ ܝܲܬܼܒܵܐ ܗ̄ܘ̣ ܕܥܵܠܵܡܵܐ : ܘܲܒܼܢܲܝ̈ܢܵܫܵܐ ܝܵܨܦܝܼܢ ܕܝܼܠܵܟܼ . ܕܢܹܐܡܲܪ : ܕܠܵܐ ܡܲܨܝܵܐ ܕܥܲܡ ܒܘܼܝܵܐܵܐ ܕܡܸܬܼܚܙܸܐ : ܢܸܫܬܵܘܬܲܦ ܐ̄ܢܵܫ ܒܒܼܘܼܝܵܐܵܐ ܪܘܼܚܵܢܵܐ . ܝܵܠܘܿܦ . ܘܕܹܐܢ ܚܲܕܼ ܗ̄ܘ̣ ܚܸܙܘܵܐ ܘܓܸܠܝܵܢܵܐ : ܐܵܘ ܕܐܲܝܟܼ ܕܲܦܪܝܼܫܝܼܢ ܒܲܫܡܵܗܹ̈ܐ : ܦܪܝܼܫܝܼܢ ܐܵܦ ܒܤܘܼܥܪ̈ܵܢܹܐ ؟ ܡܲܠܦܵܢܵܐ . ܐܝܼܬܼ ܗ̄ܘ̣ ܦܘܼܪܫܵܢܵܐ ܒܹܝܬܼ ܚܸܙܵܐ ܠܓܸܠܝܵܢܵܐ . ܓܸܠܝܵܢܵܐ ܕܹܝܢ ܐܵܦܸܢ ܥܲܠ ܬܪ̈ܲܝܗܘܿܢ ܢܵܦܹ̇ܠ : ܒܗܵܝ̇ ܕܟܲܤܝܘܼܬܼܵܐ ܗ̣̄ܝ ܕܡܸܬܼܓܲܠܝܵܐ : ܕܡܸܕ̤ܡ ܕܲܟܼܤܸܐ ܗ̄ܘ̣ܵܐ ܡ̣ܢ ܩܕܝܼܡ : ܘܗܵܫܵܐ ܢܦܲܩ̣ ܠܓܸܠܝܵܐ ܒܚܲܕܼ ܡ̣ܢ ܦܘܼܪ̈ܫܵܢܹܐ . ܐܸܠܵܐ ܠܵܐ ܒܪܲܡ ܟܠܡܸܕܸܡ ܕܓܸܠܝܵܢܵܐ ܗ̄ܘ̣ : ܐܵܦ ܚܸܙܘܵܐ ܗ̄ܘ̣ . ܟܠܡܸܕܸܡ ܕܚܸܙܘܵܐ ܗ̄ܘ̣ : ܡܸܬܼܩܪܸܐ ܘܐܵܦ ܓܸܠܝܵܢܵܐ . ܡܸܛܠ ܕܟܲܤܝܘܼܬܼܵܐ ܗ̣̄ܝ ܕܡܸܬܼܓܲܠܝܵܐ . ܠܵܘ ܕܹܝܢ ܟܠܡܸܕܸܡ ܕܲܠܓܸܠܝܵܐ ܘܠܝܼܕܲܥܬܼܵܐ ܐܵܬܹ̇ܐ : ܒܚܸܙܘܵܐ ܗܵܘܹ̇ܐ . ܓܸܠܝܵܢܵܐ ܡܲܢ ܐܲܝܟܼ ܕܲܒܼܤܘܿܓܼܵܐܐ : ܥܲܠ ܐܲܝܠܹܝܢ ܕܡܸܬܼܝܲܕܼ̈ܥܵܢ ܘܕܲܒܼܡܲܕܥܵܐ ܡܸܬܿܛܲܥ̈ܡܵܢ ܡܸܬܼܢܤܸܒܼ . ܚܸܙܘܵܐ ܕܹܝܢ ܡ̣ܢ ܟܠܦܪܘܿܣ : ܒܕܸܡ̈ܘܵܬܼܵܐ ܗܵܘܹ̇ܐ . ܐܝܟܼ ܗܵܢܹܝܢ ܕܲܠܘܵܬܼ ܩܲܕܼ̈ܡܵܝܹܐ ܐܸܫܬܲܡܲܫ : ܐܲܝܟܼ ܕܲܒܼܛܲܒܿܝܼܘܼܬܼܵܐ ܡܸܕܸܡ ܕܲܒܼܫܸܬܼܵܐ : ܐܵܘ ܥܒܼܝܼܪܘܼܬܼܵܐ . ܘܒܲܙܒܲܢ ܚܲܬܝܼܬܼܵܐܝܼܬܼ : ܘܒܲܙܒܲܢ ܒܲܗܘܼܪܵܐܝܼܬܼ . ܟܲܕܼ ܗ̤ܘ ܗܵܘ̇ ܕܗܵܘܹ̇ܐ ܠܘܵܬܹܗ ܚܸܙܘܵܐ : ܟܡܵܐ ܙܲܒܼ̈ܢܝܼܢ ܠܵܐ ܝܵܕܲܥ : ܕܐܸܢ ܒܥܝܼܪܘܼܬܼܵܐ ܗ̄ܘ̣ ܕܚܵܙܹ̇ܐ ܐܵܘ ܒܫܸܢܬܼܵܐ . ܐܵܦܠܵܐ ܒܵܬܲܪ ܕܐܸܬ̣ܼܵܐ ܠܘܵܬܼ ܢܲܦܫܹܗ ܝܵܕܲܥ ܕܐܸܢ ܒܲܫܪܵܪܵܐ ܐܸܫܬܲܡܲܫ ܤܘܼܥܪܵܢܵܐ : ܐܵܘ ܐܲܝܟܼ ܕܲܒܼܚܸܠܡܵܐ . ܘܐܝܼܬܼ ܐܸܡܲܬܼܝ : ܕܒܲܪܬܼ ܩܵܠܵܐ ܡܸܫܬܲܡܥܵܐ ܕܥܘܼܕܼܪܵܢܵܐ : ܘܐܝܼܬܼ ܐܸܡܲܬܼܝ ܕܛܘܼܦܤܵܐ pb. 250 ܡܸܕܹܡ . ܘܒܲܙܒܲܢ ܢܲܗܝܼܪܵܐܝܼܬܼ : ܘܲܦܲܝ̈ܢ ܒܐܲܦܝܼ̈ܢ . ܐܵܦ ܚܙܵܬܼܵܐ ܘܡܲܡܠܠܵܐ ܘܫܘ̈ܐܵܠܹܐ ܘܥܸܢܝܵܢܵܐ . ܘܚܲܝ̈ܠܵܘܵܬܼܵܐ ܐܸܢܘܿܢ ܩܲܕܝܼ̈ܫܹܐ : ܕܡܸܬܼܚܙܹܝܢ ܠܐܲܝܠܹܝܢ ܕܫܵܘܹ̇ܝܢ . ܘܓܲܠܝܵܐ : ܕܲܒܼܡܲܕܼܒܿܪܵܐ ܘܲܒܼܚܘܼܪܒܵܐ ܘܲܒܼܕܼܘܼ̈ܟܿܝܵܬܼܵܐ ܕܲܡܫܵܘ̈ܚܕܼܵܢ : ܘܲܒܼܦܘܼܪܢܵܫܵܐ ܕܡ̣ܢ ܥܵܠܡܵܐ : ܗܵܘ̈ܝܵܢ ܨܼܒܼ̈ܘܵܬܼܵܐ ܕܐܲܝܟܼ ܗܵܠܹܝܢ . ܐܲܝܟܵܐ ܕܐܵܦ ܒܲܪܢܵܫܵܐ ܐܵܠܨܵܐܝܼܬܼ ܤܢܝܼܩ ܥܠܲܝܗܹܝܢ : ܒܲܕܼܠܲܝܬܿ ܠܹܗ ܐܝܼܠܵܐ ܡ̣ܢ ܕܘܼܟܼ . ܓܸܠܝܵܢܹ̈ܐ ܕܹܝܢ ܕܐܲܝܠܹܝܢ ܕܲܒܼܤܘܼܟܵܠܵܐ ܡܸܬܼܪ̈ܲܓܼܫܵܢ : ܒܝܲܕܼ ܕܲܟܼܝܘܼܬܼܵܐ ܡܸܬܼܩܲܒܹܠܝܼܢ . ܘܒܲܠܚܘܿܕܼ : ܕܐ̄ܢܵܫܵܐ ܐܝܼܬܹܝܗ̇ ܝܲܕܼܘܼ̈ܥܬܼܵܢܹܐ ܘܲܓܼܡܝܼܪܹ̈ܐ . ܝܵܠܘܿܦܵܐ . ܐܸܢ ܡܲܛܝܼ ܐ̄ܢܵܫ ܠܕܲܟܼܝܘܼܬܼܵܐ ܕܠܸܒܵܐ : ܡܵܢܵܘ ܫܘܼܘܕܵܥܵܗ̇ ؟ ܘܐܸܡܲܬܼܝ ܢܸܕܲܥ ܩܢܘܿܡܹܗ : ܐܸܢ ܐܸܬ݂ܼܵܐ ܠܸܒܹܗ ܠܕܲܟܼܝܘܼܬܼܵܐ ؟ ܡܲܠܦܵܢܵܐ . ܡܵܐ ܕܲܠܟܼܠܗܘܿܢ ܒܢܲܝ̈ܢܵܫܵܐ ܫܲܦܝܼܪ ܚܵܙܹ̇ܐ : ܘܠܵܐ ܡܸܬܼܚܙܸܐ ܠܹܗ ܕܲܛܡܲܐ ܐ̄ܢܵܫ ܐܵܘ ܕܲܡܤܲܝܼܒܲ . ܗܵܢܵܐ ܒܕܲܟܼܝܘܼܬܼܵܐ ܩܵܐܹ̇ܡ : ܫܲܪܝܼܪܵܐܝܼܬܼ . ܘܐܸܠܵܐ : ܐܲܝܟܲܢ ܡܲܨܝܵܐ ܕܢܸܓܼܡܘܿܪ ܡܸܠܬܼܵܐ ܕܲܫܠܝܼܚܵܐ : ܕܟܲܕܼ ܐ̄ܢܵܫ ܒܟܼܠܵܗ̇ ܡܝܲܬܿܪܘܼܬܼܵܐ ܩܵܐܹ̇ܡ ܢܸܚܫܘܿܒܼ ܠܟܼܠܢܵܫ ܐܲܝܟܼ ܕܲܡܝܲܬܲܪ ܡܸܢܹܗ ܒܠܸܒܵܐ ܘܒܲܫܪܵܪܵܐ : ܐܸܠܵܐ ܐܸܢ ܐܸܬܼܡܲܛܝܼ ܠܗܵܝ̇ ܕܐܲܡܝܼܪܵܐ : ܕܕܲܟܼ̈ܝܵܢ ܥܲܝܢܵܘ̈ܗܝ ܠܵܐ ܚܵܙܹ̇ܐ ܒܝܼܫܬܼܵܐ . ܝܵܠܘܿܦܵܐ . ܡܵܢܲܐ ܗ̣̄ܝ ܕܲܟܼܝܘܼܬܼܵܐ ؟ ܘܥܕܲܡܵܐ ܠܐܲܝܟܵܐ ܬܚܘܼܡܵܗ̇ ؟ ܡܲܠܦܵܢܵܐ . ܕܲܟܼܝܘܼܬܼܵܐ ܡܸܬܼܪܲܥܹܢܵܐ ܕܐܝܼܬܹܝܗ̇ : ܡܸܬܼܢܲܫܝܵܢܘܼܬܼܵܐ ܕܲܙܢܲܝ̈ ܝܑܼܕܲܥܬܼܵܐ ܕܲܠܒܲܪ ܡ̣ܢ ܟܝܵܢܵܐ : ܗܵܠܹܝܢ ܕܲܒܼܓܼܵܘ ܥܵܠܡܵܐ ܐܸܫܟܲܚ ܐܸܢܘܿܢ ܟܝܵܢܵܐ . ܬܚܘܼܡܗ̇ ܕܹܝܢ : ܕܗܵܢܵܐ ܟ̱ܠܹܗ ܢܸܬܼܚܲܪܲܪ ܡܸܢܗܘܿܢ : ܕܟܹܐܬܸܐ ܥܕܲܡܵܐ ܠܲܦܫܝܼܛܘܼܬܹܗ ܘܬܲܡܝܼܡܘܼܬܹܗ ܩܲܕܼܡܵܝܬܼܵܐ ܕܲܟܼܝܵܢܵܐ : ܐܲܝܟܼ ܫܲܒܼܪܵܐ ܡܸܕܸܡ : ܤܛܲܪ ܡ̣ܢ ܙܥܘܿܪ̈ܝܵܬܼܵܐ pb. 251 ܒܲܠܚܘܿܕܼ . ܝܵܠܘܿܦܵܐ . ܘܡܲܨܝܵܐ ܕܢܹܐܬܸܐ ܒܲܪܢܵܫܵܐ ܠܗܵܢܵܐ ܛܲܟܼܤܵܐ ؟ ܡܲܠܦܵܢܵܐ . ܐܹܝܢ . ܗܵܐ ܚܲܕܼ ܡ̣ܢ ܤܵܒܹ̈ܐ ܥܕܲܡܵܐ ܠܗܵܕܹܐ ܐܸܬ̣ܼܵܐ : ܥܕܲܡܵܐ ܕܐܵܦ ܠܬܲܠܡܝܼܕܹܗ ܡܫܲܐܸܠ ܗ̄ܘ̣ܵܐ ܐܲܡܝܼܢܵܐܝܼܬܼ : ܕܐܸܢ ܐܲܝܟܼܝܼܠ ܠܹܗ ܠܲܚܡܵܐ ܐܵܘ ܠܵܐ . ܘܚܲܕܼ ܡ̣ܢ ܩܲܕܝܼ̈ܫܹܐ ܕܒܲܙܒܲܢ ܐ̄ܢܵܫ ܤܵܒܼܵܐ ܥܲܬܝܼܩܵܐ : ܗܵܢܵܐ ܟ̱ܠܹܗ ܐܸܬܿܕܲܟܝܼ ܘܐܸܬܼܦܫܸܛ : ܘܐܸܬ̣ܼܵܐ ܠܬܲܡܝܼܡܘܼܬܼܵܐ ܘܲܠܫܲܦܝܼܘܼܬܼܵܐ : ܥܕܲܡܵܐ ܕܐܲܝܟܼ ܥܘܸܠܵܐ ܢܸܗܘܸܐ ܒܨܝܼܪ ܩܲܠܝܼܠ : ܒܡܸܬܼܢܲܫܝܵܢܘܼܬܼܵܐ ܕܗܵܠܹܝܢ ܕܲܬܼܢܵܢ . ܘܲܟܼܒܲܪ ܠܵܐ ܡܸܬܼܗܲܝܡܲܢ ܠܤܲܓܝܼ̈ܐܹܐ ܡܸܕܸܡ ܕܐܵܡ̇ܪܝܼܢܲܢ : ܡܸܛܠ ܕܕܼܘܼܡܵܪܵܐ ܗ̄ܘ̣ ܒܲܫܪܵܪܵܐ . ܕܐܵܦܠܵܐ ܒܥܸܕܵܢܵܐ ܕܐ̄ܪ̈ܵܙܹܐ ܝܵܕܲܥ ܗ̄ܘ̣ܵܐ ܠܡܸܛܲܪ ܢܲܦܫܹܗ ܐܲܝܟܼ ܕܲܠܡܸܫܩܲܠ ܐ̄ܪ̈ܵܙܹܐ : ܘܕܐܸܢ ܢܛܝܼܪ ܐܵܘ ܠܵܐ : ܥܕܲܡܵܐ ܕܬܲܠܡܝܼܕܼܵܘ̈ܗܝ ܢܵܛ̇ܪܝܼܢ ܗ̄ܘ̣ܵܘ ܠܹܗ ܒܩܸܠܵܝܬܹܗ : ܘܡܵܘܒܿܠܝܼܢ ܗ̄ܘ̣ܵܘ ܠܹܗ ܠܩܘܼܕܼܫܵܐ : ܐܲܝܟܼ ܕܲܠܛܲܠܝܵܐ ܙܥܘܿܪܵܐ . ܗܵܢܵܐ ܟ̱ܠܹܗ ܐܸܫܬܲܦܝܼ ܘܐܸܬܼܦܫܸܛ ܗܵܘ̇ ܛܘܼܒܼܵܢܵܐ . ܘܟܲܕܼ ܗܵܟܲܢܵܐ ܗܘ̤ܵܐ ܒܗܵܠܹܝܢ ܕܲܬܼܢܵܢ : ܒܢܲܦܫܹܗ ܓܡܝܼܪ ܗ̄ܘ̣ܵܐ ܠܘܵܬܼ ܐܲܠܵܗܵܐ . ܝܵܠܘܿܦܵܐ . ܐܲܝܢܵܐ ܗܸܪܓܵܐ ܘܥܸܢܝܵܢܵܐ ܙܵܕܹܩ ܕܢܸܗܘܸܐ ܠܹܗ ܠܐ̄ܢܵܫ ܒܓܼܵܘ ܚܒܼܘܼܫܝܹܗ ܘܲܒܼܫܸܠܝܹܗ : ܕܠܵܐ ܢܸܫܬܿܟܲܚ ܒܲܛܝܼܠ ܡܲܕܿܥܹܗ ܒܚܘܼ̈ܫܵܒܹܐ ܕܫܸܓܼܡܵܐ ؟ ܡܲܠܦܵܢܵܐ . ܥܲܠ ܗܸܪܓܵܐ ܡܫܲܐܸܠ ܐܲܢ̄ܬܿ : ܕܡܵܢܵܐ ܢܸܗܘܸܐ ܠܹܗ ܠܡܝܼܬܼ ܠܥܵܠܡܵܐ ܒܩܸܠܵܝܬܹܗ ؟ ܒܲܪܢܵܫܵܐ ܕܲܚܦܝܼܛ ܟܲܝ ܘܥܝܼܪܵܐ ܢܲܦܫܹܗ : ܥܲܠ ܫܘܼܐܵܠܵܐ ܤܢܝܼܩ ܕܐܲܝܢܵܐ ܦܘܼܠܚܵܢܵܐ ܢܸܗܘܸܐ ܠܹܗ ܟܲܕܼ ܐܝܼܬܼܵܘܗܝ ܒܲܠܚܘܿܕܼܵܘܗܝ : ܡܵܢܵܐ ܐܝܼܬܼܵܘܗܝ ܗܸܪܓܹܗ ܕܝܼܚܝܼܕܼܵܝܵܐ ܒܩܸܠܵܝܬܹܗ ܐܸܠܵܐ ܐܸܢ ܒܸܟܼܝܵܐ ؟ ܡ̣ܢ ܒܸܟܼܝܵܐ ܟܲܝ ܡܸܤܬܿܦܸܩ ܠܘܵܬܼ ܚܘܼܫܵܒܼܵܐ ܐ̄ܚܪܹܢܵܐ ܠܲܡܚܵܪ : ܐܲܝܢܵܘ ܗܸܪܓܵܐ ܕܲܡܝܲܬܲܪ ܡܸܢܹܗ ؟ pb. 252 ܟܲܕܼ ܗ̤ܘ ܡܵܘܬܿܒܹܗ ܝܑܼܚܝܼܕܼܵܝܵܐ ܘܲܡܫܵܘܚܕܼܵܐ ܕܡܘܼܬܼ ܩܲܒܼܪܵܐ : ܕܲܫܠܸܐ ܡ̣ܢ ܟܠܗܹܝܢ ܡܚܲܕܝܵܢ̈ܝܵܬܹܗ ܕܥܵܠܡܵܐ ܡܲܠܸܦ ܠܹܗ : ܕܲܕܒܸܟܼܝܵܐ ܗ̄ܘ̣ ܦܘܼܠܚܵܢܹܗ . ܐܵܦ ܗ̤ܘ ܟܘܼܢܵܝܵܐ ܕܲܫܡܹܗ : ܥܲܠ ܗܵܢܵܐ ܡܚܲܦܸܛ ܠܹܗ . ܐܲܒܼܝܼܠܵܐ ܓܹܝܪ ܡܸܬܼܩܪܸܐ : ܗܵܢܵܘ ܕܹܝܢ : ܡܲܪܝܼܪ ܠܸܒܵܐ . ܟܠܗܘܿܢ ܓܹܝܪ ܙܲܕܝܼ̈ܩܹܐ : ܒܒܸܟܼܝܵܐ ܢܦܲܩ̣ܘ ܡ̣ܢ ܥܵܠܡܵܐ ܗܵܢܵܐ . ܐܸܢ ܩܲܕܝܼ̈ܫܹܐ ܒܵܟܹ̇ܝܢ ܗ̄ܘ̣ܵܘ : ܘܦܘܼܡ̈ܡܲܝܗܘܿܢ ܡ̣ܢ ܕܹܡܥܲܝ̈ܗܘܿܢ ܒܟܼܠܥܸܕܵܢ ܡܵܠܹܝܢ ܗ̄ܘ̣ܵܘ : ܘܗܵܟܲܢܵܐ ܢܦܲܩ̣ܘ ܡ̣ܢ ܥܵܠܡܵܐ ܗܵܢܵܐ : ܡܲܢ̣ܘܼ ܠܵܐ ܢܸܒܼܟܸܿܐ ؟ ܒܘܼܝܵܐܹܗ ܕܝܼܚܝܼܕܼܵܝܐ : ܡ̣ܢ ܒܸܟܼܝܵܐ ܗ̄ܘ̣ ܡܸܬܼܝܼܠܸܕܼ . ܐܸܢܕܹܝܢ ܐܲܝܠܹܝܢ ܕܙܲܟܵܚܝܼܢ ܗ̄ܘ̣ܵܘ ܕܲܡܥ̣ܘ ܬܢܵܢ : ܐܲܝܢܵܐ ܕܲܚܒܼܵܪ̈ܵܬܼܵܐ ܡܠܸܐ : ܐܲܝܟܲܢ ܡܤܲܝܒܲܪ ܕܢܸܫܠܸܐ ܡ̣ܢ ܒܸܟܼܝܵܐ ؟ ܡܵܪܹܐ ܒܲܝܬܐ ܟܲܝ ܕܤܝܼܡ ܚܲܒܿܝܼܒܹܗ ܩܕܼܵܡܵܘܡܝ ܟܲܕܼ ܡܲܚܝܼܬܼ : ܥܲܠ ܝܘܼܠܦܵܢܵܐ ܤܢܝܼܩ ܕܲܐܝܢܵܐ ܚܘܼܫܵܒܼܵܐ ܢܙܝܼܥ ܒܹܗ ܒܸܟܼܝܵܐ ؟ ܢܲܦܫܵܟܼ ܕܡܲܚܝܼܬܵܐ ܒܲܚܛܵܗܹ̈ܐ ܤܝܼܡܵܐ ܩܕܼܵܡܲܝܟܼ : ܕܛܵܒܲܐ ܗ̣̄ܝ ܠܵܟܼ ܡ̣ܢ ܥܵܠܡܵܐ ܟ̱ܠܹܗ . ܐܸܢ ܕܹܝܢ ܠܫܸܠܝܵܐ ܢܹܐܬܸܐ : ܐܵܦ ܠܒܸܟܼܝܵܐ ܡܨܹܝܢܲܢ ܕܢܸܬܼܐܡܸܢ . ܡܸܛܠܗܵܢܵܐ ܢܸܒܼܥܸܐ ܡ̣ܢ ܡܵܪܲܢ ܒܪܸܝܵܢܵܐ ܐܲܟܼܝܵܦܵܐ : ܕܗܵܕܹܐ ܢܸܬܸܠ ܠܲܢ . ܐܸܢܕܹܝܢ ܠܗܵܕܹܐ ܢܸܤܲܒܼ : ܡܵܘܗܲܒܼܬܼܵܐ ܕܡ̣ܢ ܟܠ ܡܝܲܬܿܪܵܐ : ܒܹܗ ܒܒܸܟܼܝܵܐ ܠܕܲܟܼܝܘܼܬܼܵܐ ܥܵܐܠܝܼܢ ܚ̄ܢܲܢ . ܘܡܵܐ ܕܲܠܬܲܡܵܢ ܥܲܠܢܲܢ : ܬܘܼܒܼ ܠܵܐ ܡܸܫܬܩܸܠ ܡܸܢܲܢ : ܥܕܲܡܵܐ ܠܝܘܿܡ ܡܲܦܩܵܢܲܢ ܕܡ̣ܢ ܥܵܠܡܵܐ . ܛܘܼܒܲܝܗܘܿܢ ܗܵܟܹܝܠ ܠܕܲܟܼܝܲܝ̈ ܠܸܒܵܐ : ܕܠܲܝܬܿ ܥܸܕܵܢܵܐ ܕܠܵܘ ܒܗܵܢܵܐ ܒܘܼܤܵܡܵܐ ܕܕܸܡ̈ܥܹܐ ܡܸܬܼܦܲܪܦܥܝܼܢ : ܘܒܹܗ ܗ̤ܘ ܚܵܙܹ̇ܝܢ ܠܡܵܪܲܢ ܐܲܡܝܼܢܵܐܝܼܬܼ . ܕܟܲܕܼ ܕܸܡ̈ܥܹܐ ܒܥܲܝܢܲܝ̈ܗܘܿܢ : ܡܸܫܬܿܘܹܝܢ ܠܲܚܙܵܬܼܵܐ ܕܓܸܠܝܵܢܹܗ pb. 253 ܒܪܵܘܡܵܐ ܕܲܨܠܘܿܬܼܵܐ . ܒܕܼܵܐܦܠܵܐ ܐܝܼܬܼ ܠܗܘܿܢ ܨܠܘܿܬܼܵܐ ܕܠܵܐ ܕܸܡ̈ܥܹܐ : ܘܗܵܕܲܐ ܗ̣̄ܝ ܕܐܲܡܝܼܪܵܐ ܡ̣ܢ ܡܵܪܲܢ : ܕܛܘܼܒܲܝܗܘܿܢ ܠܐܲܒܼܝܼ̈ܠܹܐ : ܕܗܸܢܘܿܢ ܢܸܬܼܒܲܝܐܘܼܢ . ܡ̣ܢ ܐܲܒܼܝܼܠܘܼܬܼܵܐ ܟܹܝܬܼ : ܐ̄ܢܵܫ ܐܵܬܹ̇ܐ ܠܕܲܟܼܝܘܼܬܼ ܢܲܦܫܵܐ . ܡܸܛܠܗܵܢܵܐ ܟܲܕܼ ܐܸܡ݂ܲܪ ܡܲܚܝܵܢܲܢ : ܕܛܘܼܒܲܝܗܘܿܢ ܠܐܲܒܼ̈ܝܼܠܹܐ ܕܗܸܢܘܿܢ ܢܸܬܼܒܲܝܐܘܼܢ : ܠܵܐ ܦܲܫܸܩ̣ ܕܐܲܝܢܵܐ ܒܘܼܝܵܐܵܐ . ܟܲܕܼ ܢܸܫܬܿܘܸܐ ܝܑܼܚܝܼܕܼܵܝܵܐ ܕܲܒܼܝܲܕܼ ܐܲܒܼܝܼܠܘܼܬܼܵܐ ܢܸܥܒܲܪ ܠܗܵܢܵܐ ܐܲܬܼܪܵܐ ܕܚܲܫܹ̈ܐ : ܘܲܢܡܲܢܲܥ ܠܘܵܬܼ ܦܩܲܥܬܐ ܗܵܝ̇ ܕܕܲܟܼܝܘܼܬܼ ܢܲܦܫܵܐ : ܕܒܼܵܗ̇ ܒܗܵܕܹܐ ܦܵܓܲܥ ܒܗܵܘ̇ ܒܘܼܝܵܐܵܐ ܕܠܵܐ ܥܵܒܲܪ ܡ̣ܢ ܐܲܝܠܹܝܢ ܕܐܸܫܟܚܘܼܗܝ ܬܢܵܢ . ܗܵܝܕܹܝܢ ܡܸܤܬܲܟܲܠ : ܕܲܠܗܵܢܵܐ ܒܘܼܝܵܐܵܐ ܕܲܒܼܫܘܼܠܵܡܵܐ ܕܐܲܒܼܝܼܠܘܼܬܼܵܐ ܡܸܬܼܩܲܒܲܠ ܒܝܲܕܼ ܕܲܟܼܝܘܼܬܼܵܐ : ܙܲܡܸܢ ܐܸܢܘܿܢ ܡܵܪܲܢ ܠܐܲܒܼܝܼ̈ܠܹܐ . ܒܕܼܵܐܦܠܵܐ ܐܝܼܬܼ ܕܐܲܡܝܼܢ ܒܵܟܹ̇ܐ : ܘܩܲܪܝܼܒܼܝܼܢ ܚܲܫܹ̈ܐ ܠܠܸܒܹܗ . ܡܸܛܠ ܕܒܸܟܼܝܵܢܵܐ : ܠܗܲܠ ܡ̇ܢ ܚܵܫܘܿܫܘܼܬܼܵܐ ܗ̄ܘ̣ . ܘܐܸܢ ܐܲܝܢܵܐ ܕܒܲܡܠܸܐ ܙܒܲܢ ܡܸܬܼܐ̱ܒܸܠ ܘܒܼܵܟܹ̇ܐ : ܡܸܫ̈ܟܿܚܵܢ ܐܸܢܹܝܢ ܕܸܡ̈ܥܹܐ ܠܲܡܟܲܦܵܪܘܼ ܡ̣ܢ ܪܸܥܝܵܢܵܐ ܥܘܼܗܕܵܢܵܐ ܕܚܲܫܹ̈ܐ : ܡܵܢܵܐ ܢܹܐܡܲܪ ܥܲܠ ܐܲܝܢܵܐ ܕܦܘܼܠܚܵܢܵܐ ܝܑܼܕܼܝܼܥܵܐ ܠܸܠܝܵܐ ܘܐܝܼܡܵܡܵܐ ܠܗܵܢܵܐ ܤܝܼܡ ܠܹܗ ؟ ܥܘܼܕܼܪܵܢܵܐ ܕܡ̣ܢ ܒܸܟܼܝܵܐ ܡܲܢ̣ܘܼ ܝܵܕܲܥ : ܐܸܠܵܐ ܐܲܝܠܹܝܢ ܕܢܲܦܫܗܘܿܢ ܠܗܵܕܹܐ ܝܲܗ̣̄ܝܼܘ ؟ ܟܠܗܘܿܢ ܩܲܕܝܼ̈ܫܹܐ : ܪܓܼܝܼܓܼܝܼܢ ܠܵܗ̇ ܠܗܵܕܹܐ ܡܲܥܲܠܬܼܵܐ . ܘܲܒܼܝܲܕܼ ܒܸܟܼܝܵܐ ܡܸܬܼܦܬܲܚ ܬܲܪܥܵܐ ܩܕܼܵܡܲܝܗܘܿܢ : ܠܡܸܥܲܠ ܠܹܗ ܠܗܵܘ̇ ܐܲܬܼܪܵܐ ܕܒܼܘܼ̈ܝܵܐܹܐ : ܐܲܝܟܵܐ ܕܒܹܗ ܥܸܩ̈ܒܼܵܬܐ ܕܚܘܼܒܹܗ ܕܐܲܠܵܗܵܐ ܪ̈ܫܝܼܡܵܢ ܒܝܲܕܼ ܓܸܠܝܵܢܹ̈ܐ . ܝܵܠܘܿܦܵܐ . ܡܸܛܠ ܕܹܝܢ ܕܠܵܐ ܤܵܦܹ̇ܩ ܒܲܪܢܵܫܵܐ ܠܐܲܡܝܼܢܘܼܬܼܵܐ ܗܵܕܹܐ : ܡܸܛܠ ܟܪܝܼܗܘܼܬܼܵܐ ܕܲܟܼܝܵܢܹܗ ܕܦܲܓܼܪܵܐ : ܕܢܸܗܘܸܐ ܐܝܼܬܼ ܠܹܗ ܘܡܸܕܸܡ ܐ̄ܚܪܹܝܢ ܒܵܬܲܪ ܗܵܕܹܐ ܙܵܕܹܩ : ܕܚܵܫܲܝ ܠܲܠܒܼܘܼܟܼܝܵܐ ܕܪܸܥܝܵܢܹܗ . ܕܠܵܐ pb. 254 ܢܸܤܥܘܿܢ ܥܠܵܘܗܝ ܚܲܫܹ̈ܐ : ܒܝܲܕܼ ܒܸܛܠܵܢܵܐ ܕܡܲܕܥܵܐ . ܡܲܠܦܵܢܵܐ . ܠܵܐ ܡܸܫܟܿܚܝܼܢ ܚܲܫܹ̈ܐ ܤܵܥܹ̇ܝܢ ܥܲܠ ܢܲܦܫܵܐ : ܘܫܵܓܼܫ̇ܝܼܢ ܠܝܼܚܝܼܕܼܵܝܵܐ ܕܲܦܤܝܼܩ ܠܸܒܹܗ ܡ̣ܢ ܥܵܠܡܵܐ ܒܕܼܘܼܝܵܪܵܐ ܠܚܘܿܕܼܵܝܵܐ : ܒܗܵܘ̇ ܟ̱ܠܹܗ ܫܸܠܝܵܐ ܕܡܲܕܼܒܿܪܵܐ ܚܤܝܼܟܼ ܡܸܢܟܠ ܙܡܵܡ̈ܝܼܢ ܘܩܵܠ̈ܝܼܢ ܕܲܫܓܼܘܼܫܝܵܗ̇ ܕܲܒܼܪܝܼܬܼܵܐ : ܐܸܠܵܐ ܐܸܢ ܐܲܗܡ̣ܝܼ ܡ̣ܢ ܘܵܠ̈ܝܵܬܹܗ . ܝܲܬܝܼܪܵܐܝܼܬܼ ܕܐܝܼܬܼ ܠܹܗ ܥܲܡ ܥܸܢܝܵܢܵܐ ܕܲܟܼܬܼܵܒܹ̈ܐ : ܘܚܘܼ̈ܫܵܒܹܐ ܡܥܲܕܪ̈ܵܢܹܐ ܕܡܸܬܼܥܢܸܐ ܒܗܘܿܢ : ܕܒܲܡܝܲܬܿܪܘܼܬܼ ܚܵܘܪܵܐ ܕܤܘܼܟܵܠܲܝ̈ܗܘܿܢ ܡܸܬܿܕܚܹܝܢ ܡ̣ܢ ܘܲܥܕܹܗ ܚܘܼ̈ܫܵܒܹܐ ܦܲܟܿܝܼ̈ܗܹܐ : ܕܠܵܐ ܡܸܫܟܲܚ ܢܸܬܼܦܤܸܩ ܪܸܥܝܵܢܹܗ ܡܸܢܗܘܿܢ : ܘܚܵܐܲܪ ܠܘܵܬܼ ܥܵܠܡܵܐ ܟܠ ܟ̱ܠܹܗ : ܡܸܛܠ ܗܲܢܝܼܐܘܼܬܹܗ ܪܲܒܿܬܐ ܕܥܸܢܝܵܢܵܐ ܗܵܘ̇ ܕܒܹܗ ܡܸܬܿܕܲܠܸܐ ܡܲܕܥܵܐ ܪܲܘܝܵܐܝܼܬܼ ܒܗܵܘ̇ ܨܸܕܹܝܗ ܤܲܓܝܼܐܵܐ ܕܡܲܕܼܒܿܪܵܐ . ܘܛܵܥܹ̇ܐ ܢܲܦܫܹܗ : ܘܡܸܬܼܢܫܸܐ ܠܲܟܼܝܵܢܹܗ . ܘܗܵܘܹ̇ܐ ܐܲܝܟܼ ܐ̄ܢܵܫ ܕܲܫܢܸܐ : ܘܠܵܐ ܡܸܬܿܕܟܲܪ ܠܹܗ ܠܥܵܠܵܡ ܟܠ ܟ̱ܠܹܗ . ܘܝܲܬܝܼܪ : ܟܲܕܼ ܡܸܬܼܪܲܥܸܐ ܘܢܵܤܹ̇ܒܼ ܒܡܲܕܥܹܗ ܥܲܠ ܪܲܒܿܘܼܬܹܗ ܕܐܲܠܵܗܵܐ : ܫܘܼܒܼܚܵܐ ܕܲܟܼܝܵܢܹܗ : ܬܸܡܗܵܐ ܕܲܥ̇ܒܼܵܕܼܵܘ̈ܗܝ : ܘܲܒܼܱܝܼܛܘܼܬܼܵܐ ܬܘܼܒܼ ܕܲܩܢܘܿܡܹܗ : ܕܲܥܕܲܡܵܐ ܠܐܲܝܟܵܐ ܐܸܬܼܥܲܠܝܼ . ܕܲܒܼܡ̇ܢ ܢܸܪܢܸܐ : ܘܐܲܝܠܹܝܢ ܚܘܼ̈ܫܵܒܹܐ ܢܲܡܪܲܚ ܢܸܤܲܒܼ ܒܢܲܦܫܹܗ ܠܒܼܘܼܤܵܡܹܗ : ܕܲܒܼܬܸܡܗܵܐ ܕܙܵܘܥܵܘ̈ܗܝ ܢܸܪܘܸܐ ܒܟܼܠܥܸܕܵܢ : ܐܲܝܟܼ ܕܲܒܼܗܵܘ̇ ܕܘܼܒܵܪܵܐ ܕܒܼܵܬܲܪ ܩܝܵܡܬܼܵܐ . ܛܵܒܼ ܓܹܝܪ ܝܵܗܹ̇ܒܼ ܫܸܠܝܵܐ ܐܝܼܕܼܵܐ ܠܗܵܕܹܐ : ܒܗܵܝ̇ ܕܐܝܼܬܼ ܐܲܬܼܪܵܐ ܠܡܲܕܥܵܐ ܠܡܸܫܟܲܢ ܥܲܠ ܝܵܬܹܗ ܒܫܲܝܢܵܐ ܕܲܫܟܝܼܚ ܠܹܗ ܡ̣ܢ ܫܸܠܝܵܐ . ܐܲܟܲܚ̄ܕܼ ܕܹܝܢ ܘܡܸܬܿܬܿܙܝܼܥ ܡ̣ܢ ܗܵܪܟܵܐ ܒܥܘܼܗܕܵܢܵܐ ܠܦܘܼܬܼ ܡܠܲܚܡܘܼܬܼܵܐ ܕܢܝܼܫܵܐ ܕܗܘܼܦܵܟܼܵܘ̈ܗܝ : ܘܢܵܤܹ̇ܒܼ ܒܪܸܥܝܵܢܹܗ ܫܘܼܒܼܚܹ̈ܐ ܕܥܵܠܡܵܐ ܕܲܥܬܼܝܼܕܼ : ܤܲܒܼܪܵܐ ܕܲܢܛܝܼܪ ܠܙܲܕܝܼ̈ܩܹܐ : ܠܗܵܢܘܿܢ ܚܲܝܹ̈ܐ ܡܸܬܿܬܿܙܝܼ̈ܥܲܝ ܠܒܪܘܼܚ : ܘܢܵܒܼ̈ܗܲܝ ܒܐܲܠܵܗܵܐ pb. 255 ܟܠܗܘܿܢ . ܗܵܘ̇ ܗܘܼܦܵܟܼܵܐ ܚܲܕܼܬܼܵܐ : ܕܲܕܼܠܵܐ ܥܘܼܗܕܵܢܵܐ ܘܲܕܼܠܵܐ ܙܵܘܥܵܐ ܕܥܲܠ ܗܵܠܹܝܢ ܕܲܬܼܢܵܢ . ܘܡܵܐ ܕܲܒܼܗܵܠܹܝܢ ܪܘܼܵܐ : ܬܘܼܒܼ ܡܫܲܢܸܐ ܡ̣ܢ ܬܲܡܵܢ ܒܬܹܐܘܿܪܝܹܗ : ܠܘܵܬܼ ܗܵܠܹܝܢ ܕܥܵܠܡܵܐ ܗܵܢܵܐ ܕܐܝܼܬܼܵܘܗܝ ܒܹܗ ܥܕܲܟܹܝܠ : ܟܲܕܼ ܐܵܡܲ݁ܪ ܡܸܬܿܕܲܪܵܢܵܐܝܼܬܼ : ܐܘܿ ܥܘܼܡܩܵܐ ܕܥܘܿܢܼܪܵܐ ܘܚܸܟܼܡܬܐ ܘܡܲܕܥܵܐ ܘܬܲܪܥܝܼܬܼܵܐ ܠܵܐ ܡܸܬܼܒܲܨܝܵܢܘܼܬܼܵܐ ܕܐܲܠܵܗܵܐ . ܕܐ̄ܢܵܫ : ܠܵܐ ܡܵܫ̣ ܕܝܼܢܵܘ̈ܗܝ . ܘܐܘܼܪ̈ܚܵܬܹܗ : ܠܵܐ ܡܸܬܼܥܲܩ̈ܒܼܵܢ . ܕܟܲܕܼ ܥܵܠܡܵܐ ܐ̄ܚܪܹܢܵܐ ܕܗܵܟܲܢܵܐ ܬܡܝܼܗ ܡܛܲܝܲܒܼ ܗ̄ܘ̣ܵܐ ܠܹܗ : ܕܠܹܗ ܢܲܥܸܠ ܐܸܢܘܿܢ ܠܟܼܠܗܘܿܢ ܡܠܝܼ̈ܠܹܐ : ܘܢܸܛܲܪ ܐܸܢܘܿܢ ܕܠܵܐ ܫܘܼܢܵܝ ܒܚܲܝܹ̈ܐ ܕܠܵܐ ܤܵܟܼܵܐ . ܡܵܢܲܐ ܗ̣̄ܝ ܟܲܝ ܥܸܠܬܼܵܐ ܕܲܥܒܲܕܼ ܠܗܵܢܵܐ ܠܘܼܩܕܲܡ : ܟܲܕܼ ܪܵܘܚܹܗ ܘܫܲܪܬܚܹܗ ܒܲܤܒܼܝܼܤܘܼܬܼܵܐ ܤܲܓܝܼܐܬܼܵܐ ܕܲܟܼܝܵܢܹ̈ܐ : ܘܤܵܡ̣ ܒܹܗ ܚܲܫܹ̈ܐ ܤܲܓܝܼ̈ܐܹܐ ؟ ܘܤܵܡܲܢ ܒܹܗ ܠܘܼܩܕܲܡ ܒܗܵܢܵܐ : ܘܲܩܒܲܥ̣ ܒܲܟܼܝܵܢܲܢ ܪܸܚܡܲܬܼܗܘܿܢ ܤܲܓܝܼܐܬܼܵܐ ܕܚܲܝܝܵܘ̈ܗܝ : ܘܲܡܫܲܢܸܐ ܠܲܢ ܡܸܢܹܗ ܒܐܝܼܕܼܵܐ ܒܐܝܼܕܼܵܐ ܒܝܲܕܼ ܡܵܘܬܵܐ : ܘܢܵܛܲܪ ܠܲܢ ܡܸܬܼܚܵܐ ܕܠܵܐ ܙܥܘܿܪ ܒܠܵܐ ܡܲܪܓܫܵܢܘܼܬܼܵܐ ܐܲܝܟܼ ܟܹܐܦܹ̈ܐ ܘܩܲܝ̈ܤܹܐ : ܘܲܡܚܲܒܸܠ ܕܸܡ̈ܘܵܬܲܢ : ܘܐܵܫܹ̇ܕܼ ܠܹܗ ܠܡܘܼܙܵܓܲܢ ܘܚܵܠܹ̇ܛ ܒܓܼܵܘ ܐܲܪܥܵܐ . ܘܫܵܒܹ̇ܩ ܠܹܗ ܕܡܸܤܬܿܬܲܪ ܘܢܵܦܹ̇ܠ ܬܘܼܩܵܢܲܢ : ܥܕܲܡܵܐ ܕܢܵܦܹ̇ܩ ܡ̣ܢ ܟ̱ܠܵܗ̇ ܕܡܘܼܬܼܵܐ ܕܪܘܼܟܵܒܼܵܐ . ܘܗܵܝܕܹܝܬ ܒܙܲܒܼܢܵܐ ܕܲܡܬܲܚܲܡ ܠܚܸܟܼܡܬܹܗ ܐܸܡܲܬܼܝ ܕܨܵܒܹ̇ܐ : ܡܢܲܚܸܡ ܠܲܢ ܒܲܕܼܡܘܼܬܼܵܐ ܐ̄ܚܪܹܬܼܵܐ ܕܗ̤ܘ ܝܵܕܲܥ : ܘܡܲܥܸܠ ܠܲܢ ܠܗܵܘ̇ ܬܘܼܩܵܢܵܐ ܐ̄ܚܪܹܢܵܐ . ܘܠܵܘ ܒܲܠܚܘܿܕܼ ܠܲܢ : ܐܸܠܵܐ ܘܲܡܠܲܡܲܠܲܐܟܹ̈ܐ ܩܲܕܝܼ̈ܫܹܐ ܕܠܵܐ ܤܢܝܼܩܝܼܢ ܥܲܠ ܗܵܢܵܐ ܥܵܠܡܵܐ ܒܲܚܫܲܚܬܼܵܐ . ܡܸܛܠ ܬܡܝܼܗܘܼܬܼܵܐ pb. 256 ܕܲܟܼܝܵܢܘܗܘܿܢ : ܕܩܵܝ̇ܡܝܼܢ ܒܨܝܼܪ ܩܲܠܝܼܠ ܒܲܓܼܡܝܼܪܘܼܬܼܵܐ : ܡܤܲܟܹܝܢ ܟܠܗܘܿܢ ܠܢܘܼܚܵܡܵܐ ܕܝܼܠܲܢ ܘܠܲܩܝܵܡܬܐ ܕܚܘܼܒܼܠܲܢ . ܕܐܸܡܲܬܼܝ ܢܩܘܼܡ ܓܸܢܤܵܐ ܕܲܒܼܢܲܝ̈ܢܵܫܵܐ ܡ̣ܢ ܥܲܦܪܵܐ : ܘܢܸܪܦܲܬܼ ܘܢܹܐܬܸܐ ܚܘܼܒܵܠܹܗ ܠܚܘܼܕܵܬܼܵܐ : ܕܡܸܛܠܵܬܲܢ ܟܠܹܝܢ ܡ̣ܢ ܡܲܥܲܠܬܼܵܐ : ܕܒܲܚܕܼܵܐ ܙܒܲܢ ܢܸܬܼܦܬܲܚ ܬܲܪܥܵܐ ܕܗܵܘ̇ ܥܵܠܡܵܐ ܚܲܕܼܬܼܵܐ ܕܠܹܗ ܡܤܲܟܹܝܢ . ܒܕܼܵܐܦ ܗ̤ܝ ܒܪܝܼܬܼܵܐ ܕܡܲܠܲܐܟܹ̈ܐ ܡܸܬܿܬܲܢܚܵܐ ܥܲܡܲܢ : ܡ̣ܢ ܝܘܼܩܪܵܐ ܕܦܲܓܼܪܵܐ ܕܚܵܙ̇ܝܵܐ ܕܐܝܼܬܲܝܢ ܒܹܗ : ܘܲܡܤܲܒܿܪܵܐ ܘܲܡܤܲܟܿܝܵܐ ܠܓܸܠܝܵܢܵܐ ܕܲܒܼܢܵܘ̈ܗܝ ܕܐܲܠܵܗܵܐ . ܐܲܝܟܼ ܕܬܸܬܼܚܲܪܲܪ ܐܵܦ ܗ̤ܝ ܡ̣ܢ ܥܲܒܼܕܘܼܬܼܵܐ ܕܲܚܒܼܵܠܵܐ : ܒܲܚܪܘܼܪܹ̈ܐ ܕܬܸܫܒܿܘܿܚܬܼܵܐ ܕܲܒܼ̈ܢܲܝܵܐ ܕܐܲܠܵܗܵܐ . ܟܲܕܼ ܠܘܼܩܕܲܡ ܤܵܬܲܪ ܠܹܗ ܠܗܵܢܵܐ ܡ̣ܢ ܟ̱ܠܹܗ ܬܘܼܩܵܢܹܗ : ܘܫܵܪܹܬܼ ܠܠܵܐ ܡܸܕܸܡ : ܐܲܝܟܲܢܵܐ ܕܗܵܘ̇ ܬܘܼܩܵܢܵܐ ܩܲܕܼܡܵܝܵܐ ܕܦܲܓܼܪܲܢ . ܡܸܟܹܝܠ ܡܸܬܼܥܲܠܸܐ ܒܡܲܕܥܹܗ ܠܗܲܠ ܡ̣ܢ ܫܘܼܪܵܝ ܗܘܵܝܹܗ ܕܥܵܠܡܵܐ : ܐܸܡܲܬܼܝ ܕܠܵܐ ܗܘ̤ܵܬܼ ܒܪܝܼܬܼܵܐ : ܘܠܵܐ ܡܸܕܸܡ . ܠܵܐ ܫܡܲܝܵܐ : ܘܠܵܐ ܐܲܪܥܵܐ . ܠܵܐ ܡܲܠܲܐܟܹ̈ܐ : ܘܠܵܐ ܚܕܼܵܐ ܡ̣ܢ ܐܲܝܠܹܝܢ ܕܲܗ̤ܘܲܝ̈ . ܘܐܲܝܟܲܢ ܡ̣ܢ ܫܹܠܝ ܐܲܝܬܝܼ ܠܲܗܘܵܝܵܐ ܠܟܼܠܗܹܝܢ : ܕܤܸܦܩܲܬ̤ ܠܹܗ ܕܢܸܨܒܸܿܐ ܒܲܠܚܘܿܕܼ . ܘܟܼܠܡܸܕܸܡ ܟܲܕܼ ܡܫܲܡܠܲܝ : ܩܵܡ̣ ܩܕܼܵܡܵܘܗܝ . ܘܢܵܚܹ̇ܬܼ ܡܸܟܹܝܠ ܒܪܸܥܝܵܢܹܗ : ܟܲܕܼ ܡܸܬܼܝܲܒܲܠ ܥܲܠ ܟܠܗܹܝܢ ܒܸܪ̈ܝܵܬܹܗ ܕܐܲܠܵܗܵܐ . ܘܡܸܬܼܒܲܩܸܐ ܒܲܥܒܼܵܕܼܵܘ̈̇ܝ ܪ̈ܵܡܹܐ ܘܲܬܼܗܝܼܪܹ̈ܐ : ܚܸܟܼܡܬܵܐ ܕܒܼܵܪܘܿܝܘܼܬܹܗ ܕܲܒܼܗܘܿܢ . ܡܕܲܒܿܪܵܢܘܼܬܹܗ ܡܵܪܕܲܬ ܠܟܼܠ ܬܲܪ̈ܥܝܵܢ : ܚܲܝܠܵ ܬܡܝܼܗܵܐ ܘܡܸܬܼܡܲܨܝܵܢܵܐ ܕܥܵܒܼܘܿܕܼܘܼܬܹܗ : ܒܪܝܬܼܵܐ ܕܡ̣ܢ ܠܵܐ ܡܸܕܸܡ ܐܲܝܬܝܼ ܠܲܗܘܵܝܵܐ ܒܤܲܓܿܝܼܐܘܼܬܼ ܦܘܼܪ̈ܫܵܢܹܐ ܡܫܲܚ̈ܠܦܹܐ ܕܠܵܐ ܡܸܬܼܡܢܹܝܢ . ܘܕܲܐܝܟܲܢ ܥܬܝܼܕܼ ܕܲܢܚܲܒܹܠܝܼܗ̇ ܬܘܼܒܼ ܠܗܵܕܹܐ : ܡ̣ܢ ܗܵܢܵܐ ܛܘܼܟܵܤܵܐ ܬܡܝܼܗܵܐ : ܡ̣ܢ ܗܵܢܵܐ ܨܸܒܼܬܼܵܐ ܕܲܟܼܝܵܢܹ̈ܐ : ܡ̣ܢ ܗܵܢܵܐ ܪܲܗܛܵܐ ܡܛܲܟܿܤܵܐ ܕܒܸܪ̈ܝܵܬܼܵܐ : pb. 257 ܙܲܒܼ̈ܢܹܐ ܘܥܸܕܵܢܹ̈ܐ : ܡܠܲܚܡܘܼܬܼܵܐ ܕܠܸܠܝܵܐ ܘܐܝܼܡܵܡܵܐ : ܫܘܼܚ̈ܠܵܦܹܐ ܡܥܲܕܼܪ̈ܵܢܹܐ ܕܫܲܢ̄ܬܐ : ܨܘܼܒܵܬܵܐ ܕܐܲܪܥܵܐ : ܐܵܕܼܫܹ̈ܐ ܡܫܲܓܼܢܲܝ̈ܵܐ ܕܡܸܢܵܗ̇ . ܒܸܢܝܵܢܹ̈ܐ ܤܩܝܼ̈ܠܹܐ ܕܲܡܕܼܝ̈ܢܵܬܼܵܐ : ܘܒܼܝܼܪ̈ܵܬܼܵܐ ܦܐܲܝ̈ܬܐ ܕܲܒܼܗܹܝܢ . ܪܲܗܛܗܘܿܢ ܬܟܼܝܼܒܼܵܐ ܕܲܒܼܢܲܝ̈ܢܵܫܵܐ : ܟܝܵܢܵܐ ܕܲܥܡܝܼܠ ܘܲܫܚܝܼܩ . ܡ̣ܢ ܕܟܲܕܼ ܥܵܐܹ̇ܠ : ܘܲܥܕܲܡܵܐ ܕܢܵܦܹ̇ܩ ܡܸܢܹܗ . ܘܕܐܲܝܟܲܢ ܒܵܛܹ̇ܠ ܡ̣ܢ ܫܹܠܝ ܛܘܼܟܵܤܵܐ ܗܵܢܵܐ ܬܗܝܼܪܵܐ : ܘܐܵܬܹ̇ܐ ܥܵܠܡܵܐ ܐ̄ܚܪܹܢܵܐ ܕܟܼܠ ܟ̱ܠܹܗ ܥܘܼܗܕܵܢܵܐ ܕܗܵܕܹܐ ܒܪܝܼܬܼܵܐ ܩܲܕܼܡܵܝܵܬܐ ܠܵܐ ܤܵܠܹ̇ܩ ܥܲܠ ܒܵܠܵܐ ܕܐ̄ܢܵܫ . ܘܗܵܘܹ̇ܐ ܗܘܼܦܵܟܼܵܐ ܐ̄ܚܪܹܢܵܐ ܘܚܘܼ̈ܫܵܒܹܐ ܐ̄ܚܪ̈ܵܢܹܐ : ܘܪܸܢܝܵܐ ܐ̄ܚܪܹܢܵܐ ؟ ܘܬܼܘܼܒܼ : ܠܵܬ ܡܸܬܼܥܲܗܲܕܼ ܟܝܵܢܵܐ ܕܲܒܼܢܲܝ̈ܢܵܫܵܐ ܠܗܵܢܵܐ ܥܵܠܡܵܐ : ܘܠܵܐ ܠܗܘܼܦܵܟܼܵܐ ܩܲܕܡܵܝܵܐ ܕܒܹܗ . ܡܸܬܼܠܒܸܟܼ ܠܹܗ ܓܹܝܪ ܚܵܘܪܵܐ ܕܪܸܥܝܵܢܗܘܿܢ : ܒܲܚܙܵܬܼܵܐ ܕܗܵܘ̇ ܬܘܼܩܵܢܵܐ . ܘܠܵܐ ܬܘܼܒܼ ܡܸܤܬܿܦܸܩ ܠܡܸܦܢܵܐ ܒܥܘܼܗܕܵܢܹܗ : ܥܲܠ ܕܵܪܹ̈ܐ ܕܒܸܤܪܵܐ ܘܲܕܼܡܵܐ . ܕܥܲܡܹܗ ܕܚܘܼܒܵܠܵܐ ܕܗܵܢܵܐ : ܡܸܚܕܼܵܐ ܫܩܹ̇ܠ ܫܘܼܪܵܝܵܐ ܗܵܘ̇ . ܐܘܿ ܐܸܡܵܐ ܕܡܸܬܿܛܲܥܝܵܐ ܡܸܢܫܹܠܝ ܡ̣ܢ ܒܢܹ̈ܝܗ̇ ܕܝܸܠܕܲܬ̤ ܘܪܲܝܲܬ̤ ܘܚܲܟܿܡܲܬ̤ : ܘܒܲܪܦܵܦ ܥܲܝܢܵܐ ܡܸܢܼܟܲܬܦܝܼܢ ܠܥܘܼܒܵܐ ܐ̄ܚܪܹܢܵܐ : ܘܗܵܘܹ̇ܝܢ ܒܢܲܝ̈ܵܐ ܚܲܬܝܼ̈ܬܹܐ ܠܲܥܩܲܪܬܼܵܐ ܗܵܝ̇ ܕܠܵܐ ܡܸܡܬܼܘܿܡ ܝܸܠܕܲܬ̤ . ܐܸܬܼܒܲܤܲܡܝ ܠܲܡ ܥܩܲܪܬܼܵܐ : ܗܵܝ̇ ܕܠܵܐ ܝܵܠ̇ܕܵܐ : ܒܲܒܼ̈ܢܲܝܵܐ ܕܝܸܠܕܲܬ̤ ܠܹܟܼܝ ܐܲܪܥܵܐ . ܘܪܵܢܹܐ ܒܗܵܘ̇ ܬܲܗܪܹܗ : ܐܵܪܵܐ ܡܟܵܐ ܟܲܝ ܐ̄ܚܪܹܢܵܐ ܐܝܼܬܼ ܠܹܗ ܠܲܡܩܵܡ ܠܗܵܢܵܐ : ܘܕܸܐܡܲܬܼܝ ܫܵܩܹ̇ܠ ܫܘܼܪܵܝܵܐ ܗܵܘ̇ ؟ ܘܲܟܼܡܵܐ ܟܲܝ ܕܵܡ̇ܟܿܝܼܢ ܗܵܠܹܝܢ ܦܲܓܼܪܹ̈ ܒܗܵܢܵܐ ܙܢܵܐ : ܟܲܕܼ ܡܙܝܼܓܼܝܼܢ ܓܘܿܫܡܵܐ ܘܥܲܦܪܵܐ ܒܲܚ̈ܕܼܵܕܹܐ : ܘܕܲܐܝܟܲܢ ܟܲܝ ܗܵܘܹ̇ܐ ܗܵܘ̇ ܕܘܼܒܵܪܵܐ ؟ ܘܒܲܐܝܕܵܐ ܕܡܘܼܬܼܵܐ ܩܵܐܹ̇ܡ ܗܵܢܵܐ ܟܝܵܢܵܐ : ܘܒܲܐܝܢܵܐ ܙܢܵܐ ܐܵܬܹ̇ܐ ܠܲܒܼܪܝܼܬܼܵܐ ܕܬܲܪܬܹܝܢ ؟ ܘܲܒܼܗܵܠܹܝܢ ܘܕܲܐܝܟܼ ܗܵܠܹܝܢ : ܫܸܠܝܵܐ ܢܵܦܹ̇ܠ ܥܠܵܘܗܝ . ܘܡܸܬܼܓܲܢܒܵܐ : ܟ̱ܠܵܗ̇ pb. 258 ܪܓܸܫܬܼܵܐ ܕܦܲܓܼܪܵܢܘܼܬܹܗ . ܘܛܵܘܪܵܐ ܪܲܒܵܐ ܒܫܸܬܼܩܵܐ ܡܩܵܘܸܐ : ܟܲܕܼ ܬܲܗܝܼܪ ܥܲܠ ܤܘܼܥܪ̈ܵܢܵܘܗܝ ܠܵܐ ܡܸܬܿܕܲܪ̈ܟܵܢܹܐ ܕܐܲܠܵܗܵܐ . ܘܲܒܼܗܵܝ̇ ܫܵܥܬܐ ܩܵܐܹ̇ܡ ܘܤܵܐܹ̇ܡ ܒܘܼܪܟܵܐ : ܘܡܲܤܸܩ ܬܵܘܕܝܼܬܼܵܐ ܒܕܸܡ̈ܥܹܐ ܤܲܓܝܼ̈ܐܵܬܼܵܐ : ܠܐܲܠܵܗܵܐ ܚܲܟܝܼܢ ܒܲܥܒܼܵܕܼܵܘ̈ܗܝ : ܕܠܵܐ ܡܸܬܿܕܲܪܟܿܝܼܢ ܤܘܼܥܪ̈ܵܢܵܘܗܝ : ܘܠܵܐ ܤܬܝܼܪ̈ܵܬܼܵܐ ܕܬܲܪܥܝܼܬܹܗ ܡܫܲܒܲܚܬܼܵܐ : ܒܐܲܝܠܹܝܢ ܕܲܥܒܲܕܼ ܘܕܲܥܬܼܝܼܕܼ ܕܢܸܒܸܿܕܼ . ܐܲܝܢܵܘ ܠܸܒܵܐ ܕܟܹܐܦܵܐ : ܕܲܒܼܗܵܠܹܝܢ ܙܵܘ̈ܥܹܐ ܠܵܐ ܢܸܗܘܸܐ ܕܠܵܐ ܢܲܦܫܵܐ : ܘܢܸܦܸܠ ܥܠܵܘܗܝ ܫܸܬܼܩܵܐ ܘܒܼܘܼܠܗܵܝܵܐ : ܘܢܸܬܿܕܒܲܪ ܡ̣ܢ ܟ̱ܠܵܗ̇ ܡܸܬܿܬܿܙܝܼܥܵܢܘܼܬܼܵܐ ܕܪܸܓܼܫܹܐ ܘܲܕܼܙܵܘ̈ܥܹܐ ؟ ܛܘܼܒܼܵܘܗܝ ܠܡܲܢ ܕܲܠܗܵܠܹܝܢ ܐܸܫܬܘܝܼ ! ܛܘܼܒܼܵܘܗܝ ܠܡܲܢ ܕܗܵܕܹܐ ܗܘ̤ܵܬܼ ܡܲܪܢܝܼܬܹܗ ܒܠܸܠܝܵܐ ܘܐܝܼܡܵܡܵܐ ! ܛܘܼܒܼܵܘܗܝ ܠܡܲܢ ܕܲܒܼܗܵܠܹܝܢ ܐܸܬܼܥܢܝܼ ܒܟܼܠܗܘܿܢ ܚܲܝܵܘ̈ܗܝ ! ܠܟܼܠܒܲܪܢܵܫ ܚܵܫܲܚ ܪܸܥܝܵܢܵܐ ܗܵܢܵܐ : ܘܝܲܬܝܼܪܵܐܝܼܬܼ ܠܐܲܝܢܵܐ ܕܲܒܼܫܸܠܝܵܐ ܚܵܝܹ̇ܐ . ܘܙܵܕܹܩ ܕܢܸܗܘܸܐ ܐܲܡܝܼܢ ܠܘܵܬܹܗ ܪܸܢܝܵܐ ܕܗܵܠܹܝܢ ܥܘܼ̈ܗܕܵܢܹܐ : ܒܟܼܠܗܘܿܢ ܥܸܕܵܘ̈ܗܝ . ܠܗܵܠܹܝܢ ܪ̈ܘܼܫܡܹܐ ܐܵܠ̇ܨܵܐ ܕܢܸܤܲܒܼ ܒܼܲܢܵܫܵܐ ܒܡܲܚܫܲܒܼܬܹܗ : ܘܡ̣ܢ ܕܲܢܦܲܩ̣ ܡ̣ܢ ܨܠܘܿܬܼܵܐ : ܒܗܘܿܢ ܢܸܪܢܸܐ ܘܢܸܗܪܘܿܓܼ . ܒܗܵܠܹܝܢ ܥܸܢ̈ܝܵܢܹܐ ܘܲܒܼܗܵܢܵܐ ܪܸܢܝܵܐ : ܠܵܐ ܗܵܘܹ̇ܐ ܐܲܬܼܪܵܐ ܠܥܘܼܗܕܵܢܵܐ ܢܘܼܟܼܪܵܝܵܐ ܒܓܼܵܘ ܪܸܥܝܵܢܹܗ ܕܒܲܪܢܵܫܵܐ ܠܲܡܒܲܛܵܠܘܼܬܹܗ : ܡ̣ܢ ܥܘܼܗܕܵܢܵܐ ܐܲܡܝܼܢܵܐ ܕܐܲܠܵܗܵܐ . ܘܐܸܢ ܒܫܘܼܪܵܝܵܐ ܠܵܐ ܡܲܪܓܸܫ ܒܚܲܝܠܵܐ ܡܥܲܕܪܵܢܵܐ ܕܡ̣ܢ ܗܵܠܹܝܢ ܡܸܛܠ ܦܲܗܝܘܼܬܹܗ : ܠܵܐ ܬܸܬܼܩܲܛܲܥ ܠܹܗ . ܠܵܘ ܡܸܚܕܼܵܐ ܕܪܵܡܹ̇ܐ ܐܲܟܵܪܵܐ ܙܲܪܥܵܐ ܒܐܲܪܥܹܗ : ܥܲܡܵܗ̇ ܕܬܲܪܡܝܼܬܹܗ ܕܙܲܪܥܵܐ ܡܸܚܕܼܵܐ ܠܲܫܢܵܢܵܐ ܚܵܙܹ̇ܐ . ܢܲܩܝܼܦ ܗ̄ܘ̣ ܠܙܲܪܥܵܐ ܩܘܼܛܵܥܵܐ ܘܲܽܦܤܵܩ ܡܥܲܝ̈ܵܐ . ܐܸܠܵܐ ܗܲܢܝܼ ܠܹܗ ܠܦܲܠܵܚܵܐ ܐܸܡܲܬܼܝ ܕܐܵܟܹ̇ܠ ܡ̣ܢ ܠܲܚܡܹܗ : ܕܘܼܥܬܹܗ ܝܲܬܝܼܪܵܐܝܼܬܼ ܗܲܢܝܼܐܵܐ ܠܹܗ . ܪܸܢܝܵܐ ܕܹܝܢ ܗܵܢܵܐ ܒܓܼܵܘ pb. 259 ܫܸܠܝܵܐ ܢܛܝܼܪܵܐ : ܗܲܢܝܼܐܘܼܬܼܵܐ ܕܠܵܐ ܤܵܟܼ ܢܵܤܹ̇ܝܟܼ ܒܠܸܒܵܐ . ܘܲܠܘܵܬܼ ܬܸܡܗܵܐ ܠܵܐ ܡܸܬܼܡܲܠܠܵܢܵܐ ܢܵܓܹ̇ܕܼ ܠܗܵܘܢܵܐ : ܩܲܠܝܼܠܵܐܝܼܬܼ . ܘܛܘܼܒܼܵܘܗܝ ܠܡܲܢ ܕܐܸܬܼܦܬܲܚ ܩܕܼܵܡܵܘܗܝ ܗܵܢܵܐ ܡܲܒܘܼܥܵܐ : ܘܐܸܫܬܝܼ ܡܸܢܹܗ ܒܟܼܠ ܫܵܥܵܘ̈ܗܝ ܕܠܸܠܝܵܐ ܘܕܐܝܼܡܵܡܵܐ ! ܝܵܠܘܿܦܵܐ . ܡܵܢܵܘ ܚܵܒܼܘܼܫܵܐ ܕܟܼܠܗܘܿܢ ܥܲܡ̈ܠܹܐ ܒܗܵܢܵܐ ܕܘܼܒܵܪܵܐ : ܕܟܲܕܼ ܠܵܘܬܹܗ ܢܡܲܢܲܥ ܐ̄ܢܵܫ : ܡܸܫܬܵܘܕܲܥ ܕܲܠܤܵܟܹܗ ܕܕܼܙܼܒܵܪܵܐ ܡܲܓܝܼ ؟ ܡܲܠܦܵܢܵܐ . ܡܵܐ ܕܡܸܫܬܿܘܸܐ ܠܐܲܡܝܼܢܘܼܬܼܵܐ ܕܲܨܠܘܿܬܼܵܐ . ܡܵܐ ܕܲܠܗܵܕܹܐ ܡܲܛܝܼ : ܨܹܝܕܼ ܤܵܟܼܵܐ ܕܟܼܠ ܡܝܲܬܿܪ̈ܵܢ ܤ̣ܡܲܟܼ : ܕܡܸܟܹܝܠ ܗܘ̤ܵܐ ܠܹܗ ܒܹܝܬܼ ܡܲܥܡܪܵܐ ܕܪܘܼܚܵܐ : ܐܸܠܵܐ ܐ̄ܢܵܫ ܠܡܵܘܡܲܒܼܬܼܵܐ ܕܦܵܪܲܩܠܹܝܛܵܐ ܩܲܒܸܠ̣ ܚܲܬܝܼܬܼܵܐܝܼܬܼ : ܠܗܵܕܹܐ ܐܲܡܝܼܢܘܼܬܼܵܐ ܕܲܨܠܘܿܬܼܵܐ ܕܲܢܫܲܡܠܸܐ ܒܲܢܝܵܚܵܐ ܠܵܡ ܡܲܨܝܵܐ . ܪܘܼܚܵܐ ܠܲܡ ܡܵܐ ܕܥܸܡܪܲܬ̤ ܒܒܲܪܢܵܫܵܐ : ܠܵܐ ܫܵܠ̇ܝܵܐ ܡ̣ܢ ܨܠܘܿܬܼܵܐ : ܗ̤ܝ ܪܘܼܚܐ ܐܲܡܝܼܢܵܐܝܼܬܼ ܡܨܲܠܝܵܐ . ܗܵܝܕܹܝܟ ܠܵܐ ܟܲܕܼ ܕܲܡܝܼܟܼ ܘܠܵܐ ܟܲܕܼ ܥܝܼܪ : ܨܠܘܿܬܼܵܐ ܠܵܐ ܦܵܤ̇ܩܵܐ ܡ̣ܢ ܢܲܦܫܹܗ . ܐܸܠܵܐ ܐܸܢ ܐܵܟܹ̇ܠ ܘܐܸܢ ܫܵܬܹ̇ܐ : ܘܐܸܢ ܕܲܡܝܼܟܼ ܘܐܸܢ ܨܒܼܘܼ ܤܵܥܲܪ : ܘܲܥܕܲܡܵܐ ܕܐܸܢ ܒܫܸܢܬܼܵܐ ܛܲܒܿܝܼܥ : ܥܸܛܪܹ̈ܐ ܕܲܨܠܘܿܬܼܵܐ ܒܓܼܵܘ ܠܸܒܹܗ ܥܵܛ̇ܪܝܼܢ ܕܠܵܐ ܥܲܡܠܵܐ . ܘܠܲܨܠܘܿܬܼܵܐ ܠܵܘ ܒܲܬܼܚܘܼܡܵܐ ܩܢܸܐ ܠܵܗ̇ ܗܵܝܕܹܝܟܼ : ܐܸܠܵܐ ܘܲܒܼܟܼܠܗܘܿܢ ܥܸܕܵܢܵܘ̈ܗܝ : ܘܟܲܕܼ ܫܠܸܐ ܡ̣ܢ ܠܒܲܪ : ܗ̤ܝ ܟܲܕܼ ܗ̤ܝ ܡܸܫܬܲܡܫܵܐ ܒܟܲܤܝܘܼܬܹܗ . ܫܸܬܼܩܗܘܿܢ ܠܲܡ ܕܲܫ̈ܦܲܝܵܐ ܨܠܘܿܬܼܵܐ ܗ̄ܘ̣ : ܐܵܡܲ݁ܪ ܐ̄ܢܵܫ ܠܒܼܝܼܫ ܠܲܫܝܼܚܵܐ . ܡܸܛܠ ܕܚܘܼܫܵܒܲܝ̈ܗܘܿܢ : ܙܵܘ̈ܥܹܐ ܐܸܢܘܿܢ ܐܲܠܵܗܵܝܹ̈ܐ . ܪ̈ܦܵܬܹܝܗ̇ ܠܲܡ ܕܬܲܪܥܝܼܬܼܵܐ ܆ ܕܟܼܝܼܵܬܼܵܐ : ܩܵܠܹ̈ܐ ܐܸܢܘܿܢ ܒܗܝܼ̈ܠܹܐ : ܕܲܒܼܗܘܿܢ ܙܵܡ̇ܪܝܼܢ ܠܟܲܤܝܵܐ ܟܲܤܝܵܐܝܼܬܼ . pb. 260 ܝܵܠܘܿܦܵܐ . ܡܵܢܲܐ ܨܠܘܿܬܼܵܐ ܕܪܘܼܚ : ܘܐܲܝܟܲܢ ܢܸܫܬܘܸܐ ܠܗܵܕܹܐ ؟ ܡܲܠܦܵܢܵܐ . ܙܵܘ̈ܥܹܐ ܐܸܢܘܿܢ ܢܲܦܫܵܢܵܝܹ̈ܐ : ܕܡܸܫܬܵܘܬܿܦܝܼܢ ܠܡܲܥܒܿܕܼܵܢܘܼܬܼܵܐ ܕܪܘܼܚܵܐ ܕܩܘܼܕܼܫܵܐ : ܒܝܲܕܼ ܚܲܬܿܝܼܬܼܘܼܬܼܵܐ ܕܕܲܟܼܝܘܼܬܼܵܐ . ܘܚܲܕܼ ܡ̣ܢ ܪܸܒܿܘܿ ܒܢܲܝ̈ܢܵܫܵܐ : ܡܸܫܬܿܟܲܚ ܕܡܸܫܬܿܘܸܐ ܠܗܵܕܹܐ . ܐ̄ܪܵܙܵܐ ܗ̄ܘ̣ ܕܲܗܘܵܝܵܐ ܕܗܵܘ̇ ܕܘܼܒܵܪܵܐ ܕܲܥܬܼܝܼܕܼ . ܒܲܕܼܡܸܬܼܥܲܠܸܐ ܘܦܵܐܹ̇ܫ ܟܵܝܵܢܵܐ : ܡ̣ܢ ܟ̱ܠܹܗ ܙܵܘܥܵܐ ܕܥܘܼܗܕܵܢܵܐ ܕܐܲܝܠܹܝܢ ܕܲܬܼܢܵܢ . ܠܵܘ ܕܲܡܨܲܠܵܝܘܼ ܡܨܲܠܸܐ : ܐܸܠܵܐ ܡܲܪܓܵܫܘܼ ܡܲܪܓܫܵܐ ܢܲܦܫܵܐ ܒܨܸܒܼ̈ܘܵܬܼܵܐ ܪ̈ܘܼܚܵܢܵܝܬܼܵܐ ܕܗܵܘ̇ ܥܵܠܡܵܐ : ܡܸܕܸܡ ܕܪܲܒܿ ܡ̣ܢ ܬܲܪܥܝܵܬܼܵܐ ܕܲܒܼܢܲܝ̈ܢܵܫܵܐ . ܐܲܝܠܹܝܢ ܕܤܘܼܟܵܠܵܐ ܕܲܥܠܲܝܗܹܝܢ ܡܸܬܿܬܿܙܝܼܥ ܒܹܗ : ܒܝܲܕܼ ܚܲܝܠܵܐ ܕܪܘܼܚܵܐ . ܚܵܘܪܵܐ ܐܝܼܬܼܵܘܗܝ ܗܵܘܢܵܢܵܝܵܐ :܆ ܘܠܵܘ ܙܵܘܥܵܐ ܘܲܒܼܥܵܬܼܵܐ ܕܲܨܠܘܿܬܼܵܐ . ܡ̣ܢ ܨܠܘܿܬܼܵܐ ܓܹܝܪ : ܥܸܠܬܐ ܫܵܩ̇ܠܵܐ . ܡܸܛܠ ܗܵܟܹܝܠ ܕܐ̄ܢܵܫܵܐ ܕܕܲܐܝܟܼ ܗܵܠܹܝܢ : ܠܤܵܟܼܵܐ ܕܕܲܟܼܝܘܼܬܼܵܐ ܐܸܬܼܡܲܛܝܼܘ ܡ̣ܢ ܟܲܕܘܼ . ܠܲܝܬܿ ܥܸܕܵܢܵܐ ܕܠܵܘ ܒܲܨܠܘܿܬܼܵܐ ܢܵܒܼ̇ܗܝܼܢ ܙܵܘܥܲܝ̈ܗܘܿܢ ܓܵܘܵܝܹ̈ܐ : ܐܲܝܟܼ ܕܐܸܡ̇ܪܹܬܼ ܡ̣ܢ ܠܥܸܠ : ܟܠ ܐܸܡܲܬܼܝ ܕܲܡܕܝܼܩ ܥܠܲܝܗܘܿܢ ܪܘܼܚܵܐ : ܒܲܨܠܘܿܬܼܵܐ ܡܸܫܟܲܚ ܠܗܘܿܢ ܕܐܝܼܬܲܝܗܘܿܢ . ܘܡܸܢܵܗ̇ ܕܵܒܲܪ ܠܗܘܿܢ ܒܝܲܕܼ ܬܹܐܘܿܪܝܼܵܐ : ܗܵܝ̇ ܕܡܸܬܼܦܲܫܩܵܐ ܚܙܵܬܼܵܐ ܕܪܘܼܚ . ܠܵܘ ܟܲܕܼ ܥܲܠ ܡܬܼܵܚܵܐ ܕܲܨܠܘܿܬܼܵܐ ܤܢܝܼܩܝܼܢ : ܘܤܸܕܼܪܵܐ ܕܛܲܟܼܤܵܐ ܕܬܸܫܡܸܫܬܼܵܐ ܤܲܓܝܼܐܬܼܵܐ . ܕܒܲܠܚܘܿܕܼ ܤܵܦܹ̇ܩ ܠܗܘܿܢ ܗ̤ܘ ܥܘܼܗܕܵܢܵܐ ܕܐܲܠܵܗܵܐ : ܘܡܸܚܕܼܵܐ ܐܲܝܟܼ ܕܲܒܼܫܸܒܼܝܼܵܐ ܡܸܬܿܕܲܒܼܪܝܼܢ ܒܚܘܼܒܵܐ . ܒܪܵܡ ܡ̣ܢ ܩܵܘܡܵܐ ܕܒܼܵܗ̇ ܠܵܐ ܡܲܗܡܹܝܢ ܠܲܓܼܡܵܪ : ܟܲܕܼ ܐܝܼܩܵܪܵܐ ܡܦܲܠܓܼܝܼܢ ܠܲܨܠܘܿܬܼܵܐ : ܒܗܵܝ̇ ܕܥܲܠ ܪܸ̈ܓܼܠܲܝܗܘܿܢ ܩܵܝ̇ܡܝܼܢ ܒܥܸܕܵܢܹ̈ܐ ܕܝܼܕܼܝܼܥܝܼܢ : ܤܛܲܪ ܡ̣ܢ ܗܵܝ̇ ܕܐܲܡܝܼܢܘܼܬܼܵܐ . ܚܵܙܹ̇ܝܢܲܢ ܓܹܝܪ ܠܩܲܕܝܼܫܵܐ ܐܲܢܛܘܿܢܝܼܣ : ܕܟܲܕܼ ܥܲܠ ܪܸ̈ܓܼܠܵܘܗܝ ܩܵܐܹ̇ܡ ܒܲܨܠܘܿܬܼܵܐ ܕܲܬܼܫܲܥ pb. 261 ܫܵܥ̈ܝܼܢ : ܐܲܪܓܸܫ̣ ܕܐܸܬܼܥܲܠܝܼ ܡܲܕܥܹܗ . ܘܲܐ̄ܚܪܹܢܵܐ ܡ̣ܢ ܩܲܕܝܼ̈ܫܹܐ : ܟܲܕܼ ܦܫܝܼܛܵܢ ܐܝܼܕܼܵܘ̈ܗܝ ܘܩܵܐܹ̇ܡ ܒܲܨܠܘܿܬܼܵܐ : ܐܸܫܬܿܟܲܚ ܒܬܸܡܗܵܐ ܐܲܪܒܿܥܵܐ ܝܵܘܡ̈ܝܼܢ . ܘܲܐ̄ܚܪ̈ܵܢܹܐ ܤܲܓܝܼ̈ܐܹܐ : ܐܲܝܠܹܝܢ ܕܐܸܢ ܐ̄ܢܵܫ ܒܵܥܹ̇ܐ : ܡܸܫܟܲܚ ܠܗܘܿܢ ܒܬܲܫܥ̈ܝܵܬܼܗܘܿܢ : ܕܲܒܼܩܵܘܡܵܐ ܝܑܼܕܼܝܼܥܵܐ ܕܒܲܨܠܘܿܬܼܵܐ ܐܸܫܬܿܟܲܚܘ : ܟܲܕܼ ܐܝܼܬܲܝܗܘܿܢ ܒܡܵܘܗܲܒܼܬܼܵܐ ܕܐܲܝܟܼ ܗܵܕܹܐ . ܡܸܫܬܿܘܸܐ ܕܹܝܢ ܐ̄ܢܵܫ ܠܵܗ̇ ܠܗܵܕܹܐ : ܐܸܡܲܬܼܝ ܕܢܸܫܠܚܝܼܗ̇ ܠܲܚܛܝܼܬܼܵܐ ܡ̣ܢ ܠܒܲܪ ܘܡ̣ܢ ܠܓܼܵܘ : ܒܝܲܕܼ ܢܛܘܼܪܲܬܼ ܦܘܼܩܕܵܢܵܘ̈ܗܝ ܕܡܵܪܲܢ : ܗܵܠܹܝܢ ܕܤܝܼܡܝܼܢ ܠܘܼܩܒܲܠ ܗܵܕܹܐ . ܗܵܠܹܝܢ ܕܐ̄ܢܵܫ ܒܛܲܟܼܤܹܗ ܐܸܢ ܡܸܬܼܚܲܫܲܚ ܒܗܘܿܢ : ܡܸܬܼܐ̱ܠܸܨ ܗܵܢܵܐ ܡ̣ܢ ܩܛܝܼܪ : ܕܐܵܦ ܡ̣ܢ ܟܠܗܘܿܢ ܤܘܼܥܪ̈ܵܢܹܐ ܐ̄ܢܵܫܵܝܹ̈ܐ ܢܸܦܘܿܩ . ܗܵܢܵܘ ܕܹܝܢ : ܠܦܲܓܼܪܵܐ ܠܡܸܫܠܲܚ : ܘܲܠܡܸܗܘܵܐ ܠܒܲܪ ܡܸܢܹܗ : ܐܲܝܟܼ ܕܲܠܡܹܐܡܲܪ . ܠܵܐ ܠܲܟܼܝܵܢܹܗ : ܐܸܠܵܐ ܠܲܚܫܲܚܬܹܗ . ܠܲܝܬܿ ܐ̄ܢܵܫ ܕܲܒܼܝܼܫܹܗ ܕܤܵܝܘܿܡܵܐ ܐܸܬܼܚܲܫܲܚ ܒܗܘܿܢ ܒܗܵܠܹܝܢ : ܘܲܚܛܝܼܬܼܵܐ ܚܲܡܤܢܲܬ̤ ܕܲܬܼܩܵܘܸܐ ܠܘܵܬܹܗ . ܡܸܛܠܗܵܕܹܐ ܐܵܦ ܡܵܪܲܢ : ܕܐܵܘܵܢܹܗ ܢܸܥܒܿܕܼܝܼܘܗܝ ܠܗܵܘ̇ ܕܲܠܗܘܿܢ ܢܵܛܲܪ : ܐܸܫܬܵܘܕܝܼ ܒܐܹܘܲܢܓܲܠܝܼܘܿܢ . ܝܵܠܘܿܦܵܐ . ܘܐܲܝܢܵܘ ܫܘܼܡܠܵܝܵܐ ܕܟܼܠܗܘܿܢ ܦܹܐܪܹ̈ܐ ܕܪܘܼܚ ؟ ܡܲܠܦܵܢܵܐ . ܡܵܐ ܕܡܸܫܬܿܘܸܐ ܐ̄ܢܵܫ ܠܚܘܼܒܵܐ ܓܡܝܼܪܵܐ ܕܐܲܠܵܗܵܐ . ܝܵܠܘܿܦܵܐ . ܘܡ̣ܢ ܐܲܝܟܵܐ ܡܸܫܬܵܘܕܲܥ ܐܲܝܢܵܐ ܕܲܠܗܵܕܹܐ ܡܲܓܝܼ ؟ ܡܲܠܦܵܢܵܐ . ܕܟܼܠ ܐܸܡܲܬܼܝ ܕܡܸܬܿܬܿܙܝܼܥ ܥܘܼܗܕܵܢܹܗ ܕܐܲܠܵܗܵܐ ܒܬܲܪܥܝܼܬܼܵܐ :: ܡܸܚܕܼܵܐ ܪܵܬܲܚ ܠܸܒܵܐ ܒܚܘܼܒܹܗ . ܘܥܲܝ̈ܢܹܐ : ܡܲܚ̈ܬܼܵܢ ܕܸܟ̈ܥܹܐ ܒܲܡܫܲܪܬܿܚܘܼܬܼܵܐ . ܡܥܵܕܼ ܗ̄ܘ̣ ܓܹܝܪ ܚܘܼܒܵܐ : ܡ̣ܢ ܥܘܼܗܕܵܢܵܐ ܕܚܲܒܿܝܼܒܼܵܐ : ܠܡܸܫܓܲܪ ܕܸܡ̈ܥܹܐ . ܐܲܝܢܵܐ ܕܐܲܝܟܼ ܗܵܟܲܢܵܐ ܗ̄ܘ̣ : ܠܵܐ ܡܸܫܬܿܟܲܚ ܠܹܗ ܥܸܕܵܢܵܐ : ܕܲܤܦܝܼܩ ܡ̣ܢ ܕܸܡ̈ܥܹܐ . ܒܗܵܝ̇ ܕܠܵܐ ܚܵܤܲܪ ܠܹܗ ܐܲܡܝܼܢܵܐܝܼܬܼ ܡܠܘܿܐܵܐ ܕܥܘܼܗܕܵܢܵܐ ܕܸܡ̈ܥܹܐ . ܒܗܵܝ̇ ܕܠܵܐ ܚܤܲܪ ܠܹܗ ܐܡܝܼܢܵܐܝܼܬܼ ܡܠܘܼܐܵܐ ܕܥܘܼܗܪܵܢܵܐ pb. 262 ܕܐܲܠܵܗܵܐ ܠܗܵܢܵܐ . ܐܲܝܟܲܢܵܐ ܕܐܵܦ ܒܓܼܵܘܼ ܫܸܢܬܼܵܐ : ܥܲܡܹܗ ܡܡܲܠܸܠ . ܡܥܵܕܼ ܗ̄ܘ̣ ܚܘܼܒܵܐ ܤܵܥܲܪ ܗܵܠܹܝܢ . ܘܗܵܢܵܘ ܫܘܼܡܠܵܝܹܗ ܕܒܲܪܢܵܫܵܐ ܒܗܵܠܹܝܢ ܚܲܝܹ̈ܐ . ܝܵܠܘܿܦܵܐ . ܐܲܝܢܵܐ ܕܒܼܵܬܲܪ ܥܲܡܠܹ̈ܐ ܤܲܓܝܼ̈ܐܹܐ ܘܛܘܼܪ̈ܵܦܹܐ : ܘܢܸܨ̈ܚ̤ܵܐ ܕܐܸܬܼܟܲܫܲܪ ܘܲܩܢ̣ܵܐ : ܤܵܥܹ̇ܐ ܥܠܵܘܗܝ ܚܘܼܫܒܼܵܐ ܗܵܘ̇ ܕܪܵܡܘܼܬܼܵܐ : ܒܲܕܼܢܵܤܹ̇ܒܼ ܡܠܘܿܐܵܐ ܡ̣ܢ ܫܘܼܦܪܵܐ ܕܲܡܝܲܬܿܪܘܼܬܹܗ : ܘܡܲܝܬܸܐ ܠܥܘܼܗܕܵܢܵܐ ܤܘܿܓܼܵܐܐ ܕܥܲܡ̈ܠܹܐ ܕܲܤܒܲܠ̣ : ܒܡܵܢܵܐ ܡܲܨܝܵܐ ܕܢܹܐܚܘܿܕܼ ܚܘܼܫܵܒܼܵܘ̈ܗܝ : ܘܢܲܩܢܸܐ ܙܗܝܼܪܘܼܬܼܵܐ ܠܢܲܦܫܹܗ ܕܠܵܐ ܢܸܬܿܛܦܝܼܣ ܠܹܗ ؟ ܡܲܠܦܵܢܵܐ . ܟܲܕܼ ܝܵܕܼܥ̇ ܕܗܵܟܲܢܵܐ ܢܵܦܹ̇ܠ ܡ̣ܢ ܐܲܠܵܗܵܐ ܐܲܝܟܼ ܛܲܪܦܵܐ ܝܲܒܿܝܼܫܵܐ ܕܢܵܦܹ̇ܠ ܡ̣ܢ ܐܝܼܠܵܢܵܐ : ܗܵܝܕܹܝܟ ܝܵܕܲܥ ܠܚܲܝܠܵܐ ܕܢܲܦܫܹܗ : ܕܐܸܢ ܒܚܲܝܠܹܗ ܩܢ̣ܵܐ ܐܸܢܹܝܢ ܠܗܵܠܹܝܢ ܡܝܲܬܿܪ̈ܵܬܼܵܐ : ܘܤܲܝܒܲܪ ܠܗܵܠܹܝܢ ܟܠܗܘܿܢ ܐܵܓܼܘܼܢܹ̈ܐ ܥܲܠ ܐܲܦܲܝ̈ܗܘܿܢ : ܐܸܢ ܩܵܦܹ̇ܣ ܡܸܢܹܗ ܡܵܪܝܵܐ ܠܥܘܼܕܼܪܵܢܹܗ : ܘܠܹܗ ܒܲܠܚܘܿܕܼܵܘܗܝ ܢܲܥܠܝܼܘܗܝ ܥܲܡ ܤܵܛܵܢܵܐ ܠܕܼܪܵܐ : ܟܲܕܼ ܠܵܐ ܢܵܚܹ̇ܬܼ ܥܲܡܹܗ ܐܲܝܟܼ ܥܵܝܵܕܼܵܐ : ܚܲܝܠܵܐ ܗܵܘ̇ ܕܢܵܚܹ̇ܬܼ ܥܲܡ ܢܲܨܝܼ̈ܚܹܐ ܒܐܵܓܼܘܿܢܲܝ̈ܗܘܿܢ . ܬܲܡܵܢ ܓܹܝܪ ܡܸܬܼܓܲܠܝܵܐ ܚܲܝܠܬܼܵܢܘܼܬܹܗ : ܐܵܘ ܡܵܠܘܿܢ ܬܵܚܘܿܒܼܘܼܬܹܗ . ܕܐܝܼܬܼ ܗ̄ܘ̣ ܟܵܟܹܝܠ ܒܛܝܼܠܘܼܬܹܗ ܕܐܲܠܵܗܵܐ ܥܲܠ ܒܲܪܢܵܫܵܐ : ܕܲܒܼܟܼܠܙܒܲܢ ܢܵܛ̇ܪܵܐ ܘܲܡܚܲܝܠܵܐ ܠܹܗ . ܘܒܼܵܗ̇ ܗ̤ܘ ܙܵܟܹ̇ܐ ܟܠ ܬܸܓܼܡ̈ܝܼܢ ܕܲܒܼܢܲܝ̈ܢܵܫܵܐ : ܐܸܢ ܒܐܵܓܼܘܿܢܵܐ ܕܢܲܟܼܦܘܼܬܼܵܐ : ܘܐܸܢ ܒܚܲܫܵܐ ܕܤܵܗܕܘܼܬܼܵܐ : ܘܒܼܫܲܪܟܵܐ ܕܟܼܠܗܹܝܢ ܥܲܤ̈ܩܵܬܼܵܐ ܕܲܡܤܲܝܒܲܪ ܚܠܵܦ ܗܵܠܹܝܢ ܐܲܠܵܗܵܝ̈ܵܬܐ . ܗܵܕܹܐ ܝܑܼܕܼܝܼܥܵܐ ܗ̣̄ܝ ܢܲܗܝܼܪܵܐܝܼܬܼ : ܘܠܲܝܬܿ ܦܘܼܠܵܓܼܵܐ ܕܲܥܠܹܝܗ̇ . ܐܲܝܟܲܢܵܐ ܓܹܝܪ ܡܲܨܝܵܐ ܕܲܟܼܝܵܢܵܐ ܢܸܙܟܹܝܘܗܝ ܠܗܵܢܵܐ ܟ̱ܠܹܗ ܚܲܝܠܵܐ ܕܚܘܼ̈ܬܼܚܵܬܹܐ ܕܠܵܐ ܫܲܠܘܵܐ : ܕܤܝܼܡܝܼܢ ܒܗܲܕܵܡܵܘ̈ܗ pb. 263 ܘܲܡܛܲܪܦܝܼܢ ܠܹܗ : ܘܲܢܚܲܡܤܸܢ ܐܸܢܘܿܢ ؟ ܘܐܲܝܟܲܢ ܐ̄ܚܪ̈ܵܢܹܐ ܕܠܵܐ ܟܲܕܼ ܠܵܗ̇ ܠܕܲܟܼܝܘܼܬܼܵܐ ܡܲܚܒܼܝܼܢ ܘܝܲܐܝܼܒܼܝܼܢ : ܗܵܕܹܐ ܠܵܐ ܡܸܫܟܿܚܝܼܢ ܟܲܕܼ ܤܲܓܝܼ ܡܸܬܼܟܲܬܿܫܝܼܢ . ܐܸܠܵܐ ܟܠܝܘܿܡ ܚܵܝ̇ܒܝܼܢ ܡܸܢܵܗ̇ : ܟܲܕܼ ܡܛܲܪܦܝܼܢ ܘܐܲܒܼܝܼܠܝܼܢ ܘܒܼܵܟܹ̇ܝܢ ܥܲܠ ܢܲܦܫܗܘܿܢ : ܐܲܢ̄ܬܿ ܕܹܝܢ ܦܫܝܼܩܵܐܝܼܬܼ ܛܥܝܼܢ ܐܲܢ̄ܬܿ ܠܗܘܿܢ ܠܥܘܼܤܵܩܵܘ̈ܗܝ ܕܲܟܼܝܵܢܵܐ ܕܗܵܟܲܢ ܩܫܹܝܢ ܘܠܵܐ ܡܸܬܼܐܠܸܨ ܐܲܢ̄ܬܿ ܤܲܓܼܝܼ ؟ ܐܵܘ ܐܲܝܟܲܢܵܐ ܡܲܨܝܵܐ ܘܲܐ̄ܚܪܹܢܵܐ : ܕܢܹܐܪܥܝܼܘܗܝ ܗ̄ܘ̣ܵܐ ܒܒܸܤܪܵܐ ܚܵܫܘܿܫܵܐ ܠܲܦܤܵܩܵܐ ܕܲܒܼܦܲܪ̈ܙܠܹܐ ܘܲܤܪ̈ܵܩܹܐ ܕܲܒܼܟܼܠ ܗܲܕܵܡܵܘ̈ܗܝ : ܘܲܒܼܟܼܠܙܢ̈ܝܼܢ ܕܫܸܢ̈ܕܹܐ ܘܠܵܐ ܚܵܐܹ̇ܒܼ ܡ̣ܢ ܚܲܫܹ̈ܐ : ܗܵܘ̇ ܕܠܵܐ ܡܨܸܐ ܡܤܲܝܒܲܪ ܐܵܦܠܵܐ ܠܟܼܘܼܒܵܐ ܙܥܘܿܪܵܐ ܕܕܼܵܥܹ̇ܨ ܒܛܸܦܪܹܗ : ܘܗܵܢܵܐ ܟ̱ܠܹܗ ܫܘܼܚܠܵܦܵܐ ܕܫܸܢ̈ܕܹܐ ܡܤܲܝܒܲܪ ܗ̄ܘ̣ܵܐ ܘܠܵܐ ܚܵܐܹ̇ܫ ܐܲܝܟܼ ܥܝܵܕܹܐ ܕܲܟܼܝܵܢܵܐ : ܐܸܠܘܼ ܠܵܐ ܕܚܲܝܠܵܐ ܐ̄ܚܪܹܢܵܐ ܤܛܲܪ ܡ̣ܢ ܗܵܘ̇ ܕܲܟܼܝܵܢܵܐ ܐܝܼܬܼ ܠܹܗ ܡ̣ܢ ܓܲܒܼ ܐ̄ܚܪܹܝܢ : ܘܗ̤ܘܝܘܼ ܬܼܵܟܹ̇ܣ ܡܸܢܹܗ ܘܲܡܦܲܟܲܗ ܠܚܲܝܠܵܐ ܗܵܘ̇ ܕܬܲܫܢܝܼ̈ܕܹܐ ؟܀ ܠܲܝܬܿ ܓܹܝܪ ܟܵܠܝܼܬܼܵܐ ܕܐܵܦ ܢܤܝܼܡ ܗܵܪܟܵܐ ܬܲܫܥܝܼܬܼܵܐ : ܕܬܲܗܪܵܐ ܗ̄ܘ̣ ܐܲܝܟܼ ܕܒܲܫܪܵܪܵܐ ܫܲܪܒܵܗ̇ ܠܫܵܡܘܿܥܹ̈ܐ . ܡܸܛܠ ܕܹܝܢ ܕܐܲܝܬܝܼܢܲܢ ܠܥܘܼܗܕܵܢܵܐ ܫܲܪܒܵܐ ܕܲܒܼܛܝܼܠܘܼܬܹܗ ܕܐܲܠܵܗܵܐ ܕܨܹܝܕܼ ܒܲܪܢܵܫܵܐ : ܗܵܝ̇ ܕܲܡܢܲܨܚܵܐ ܠܹܗ ܒܟܼܠܗܘܿܢ ܐܵܓܼܘܿܢܹ̈ܐ ܕܲܚܠܵܦ ܡܝܲܬܿܪܘܼܬܼܵܐ : ܠܵܐ ܙܵܕܹܩ ܕܢܸܥܒܲܪ ܠܬܲܫܥܝܼܬܼܵܐ ܗܵܕܹܐ ܀ ܤܘܿܩܪܵܛܝܼܣ ܡܲܟܼܬܒܼܵܢܵܐ ܒܫܲܪܒܵܐ ܕܥܲܠ ܬܲܫܥ̈ܝܵܬܼܵܐ ܥܹܕ̈ܬܵܢܵܝܵܬܼܵܐ ܕܡܲܟܼܬܿܒܼܵܢܘܼܬܹܗ : ܟܲܕܼ ܥܵܒܹ̇ܕܼ ܥܘܼܗܕܵܢܵܐ ܕܡܲܠܟܹ̈ܐ ܕܪ̈ܗܘܿܡܵܝܹܐ : ܘܡܵܛܹ̇ܐ ܠܘܵܬܼ ܝܘܼܠܝܵܢܘܿܣ ܡܲܠܟܵܐ : ܟܲܕܼ ܒܲܙܥܘܿܪ̈ܝܵܬܼܵܐ ܡܚܵܘܸܐ ܥܲܠ ܒܝܼ̈ܫܬܼܵܐ ܕܲܤܒܲܠ̣ܘ ܒܢܲܝ̈ ܥܹܕܬܵܐ ܘܢܵܚܹ̇ܬܼ ܩܲܠܝܼܠ ܒܫܲܪܒܹܗ : ܐܵܡܲ݁ܪ ܬܲܫܥܝܼܬܼܵܐ ܚܕܼܵܐ ܡ̣ܢ ܗܵܠܹܝܢ ܕܲܗ̤ܘܲܝ̈ ܒܐܲܢܛܝܵܟܼܝܵܐ pb. 264 ܡܕܼܝܼܢ̄ܬܐ ܀ ܠܚܲܕܼ ܠܲܡ ܕܹܝܢ ܛܲܠܝܵܐ ܕܲܫܡܹܗ ܬܹܐܵܕܘܿܪܘܿܣ : ܕܐܸܬܼܩܲܪܲܒܼ ܠܹܗ ܡ̣ܢ ܚܲܢ̈ܦܹܐ ܠܤܘܿܠܘܼܣܛܝܼܣ ܕܐܸܬܼܦܩܸܕܼ ܗ̄ܘ̣ܵܐ ܥܲܠ ܗܵܕܹܐ : ܠܐܘܼ̈ܠܨܵܢܹܐ ܘܲܠܫܸܢ̈ܕܹܐ ܐܲܫܠ̱ܡܹܗ . ܟܲܕܼ ܦܩܲܕܼ ܕܢܸܤܬܿܪܸܩ ܥܲܠ ܟ̱ܠܹܗ ܦܲܓܼܪܹܗ : ܘܗܵܝܕܹܝܢ ܫܲܒܼܩܹܗ ܗ̄ܘ̣ܵܐ ܡ̣ܢ ܫܸܢ̈ܕܹܐ : ܟܲܕܼ ܒܤܲ ܕܠܵܐ ܡܸܟܹܝܠ ܚܵܝܹ̇ܐ . ܐܲܠܵܗܵܐ ܕܹܝܢ ܐܝܼܬܼܵܘܗܝ ܗ̄ܘ̣ܵܐ ܡܫܵܘܙܒܼܵܢܹܗ ܕܓܲܒܼܪܵܐ ܗܵܘ̇ ܛܘܼܒܼܵܢܵܐ : ܚ̣ܝܵܐ ܓܹܝܪ ܡ̣ܢ ܒܵܬܲܪ ܗܵܝ̇ ܡܵܘܕܝܵܢܘܼܬܼܵܐ ܙܲܒܼܢܵܐ ܤܲܓܝܼܐܵܐ . ܠܹܗ ܠܗܵܢܵܐ ܬܹܐܵܕܘܿܪܘܼܣ : ܪܘܼܦܝܼܢܘܿܣ ܗܵܘ̇ ܕܐܲܟܼܬܸܒܼ ܐܹܩܠܹܤܝܲܣܬܝܼܩܹܐ ܒܠܸܫܵܢܵܐ ܪܗܘܿܡܵܝܵܐ : ܐܸܡ݂ܲܪ : ܕܒܼܵܬܲܪ ܙܲܒܼܢܵܐ ܤܲܓܝܼܐܵܐ ܗܘ̤ܵܐ ܒܥܸܢܝܵܢܹܗ ܕܗܵܢܵܐ ܛܘܼܒܼܵܢܵܐ ܬܹܐܵܕܘܘܿܪܘܿܣ . ܘܫܲܐܠܹܗ ܕܐܸܢ ܟܲܕܼ ܒܵܠܲܥ ܗ̄ܘ̣ܵܐ : ܡܲܪܓܸܫ ܗ̄ܘ̣ܵܐ ܒܟܹܐܒܼܵܐ ܤܲܓܝܼܐܵܐ . ܗ̤ܘ ܕܹܝܢ ܠܲܡ ܦܲܢܝܼ ܠܹܗ ܦܸܬܼܓܼܵܡܵܐ : ܕܩܠܝܼܠ ܙܥܘܿܪ ܛܵܒܼ ܗܵܘ̇ܝܵܐ ܗ̄ܘ̣ܵܬܼ ܠܹܗ ܡܲܪܓܫܵܢܘܼܬܼܵܐ ܕܚܲܫܹ̈ܐ . ܥܠܲܝܡܵܐ ܓܿܝܪ ܚܲܕܼ ܩܵܐܹ̇ܡ ܗ̄ܘ̣ܵܐ ܠܘܵܬܹܗ : ܘܲܡܟܲܦܲܪ ܗ̄ܘ̣ܵܐ ܠܹܗ ܕܘܼܥܬܼܵܐ ܡ̣ܢ ܐܵܓܼܘܿܢܵܐ : ܘܲܡܚܲܝܸܠ ܗ̄ܘ̣ܵܐ ܢܲܦܫܹܗ : ܘܦܘܼܪܓܵܝܵܐ ܥܵܒܹ̇ܕܼ ܗ̄ܘ̣ܵܐ ܠܹܗ ܥܸܕܵܢܵܐ ܕܐܵܓܼܘܿܢܵܐ ܕܫܸܢܕܵܘ̈ܗܝ . ܐܘܿ ܠܲܡܪܲܚܡܵܢܘܼܬܹܗ ܕܲܠܵܗܵܐ : ܟܡܵܐ ܩܲܪܝܼܒܼܵܐ ܛܲܝܒܿܘܼܬܹܗ : ܠܐܲܝܠܹܝܢ ܕܡܸܛܠܵܬܹܗ ܥܵܐ̇ܠܝܼܢ ܠܐܵܓܼܘܿܢܵܐ ܠܲܡܤܲܝܒܵܪܘܼ ܒܲܤܝܼܡܵܐܝܼܬܼ ܚܲܫܹ̈ܐ ܕܲܚܠܵܦܵܘܗܝ ! ܠܵܐ ܬܸܛܠܘܿܡ ܛܲܝܒܿܘܼܬܹܗ ܕܐܲܠܵܗܵܐ ܕܲܠܘܵܬܼܵܟܼ : ܐܘܿ ܒܲܪܢܵܫܵܐ . ܐܸܢ ܕܹܝܢ ܓܲܠܝܵܐ ܗ̣̄ܝ ܡܵܕܹܝܢ ܕܠܵܘ ܐܲܢ̄ܬܿ ܗ̄ܘ̣ ܙܲܟܵܝܵܐ : ܐܸܠܵܐ ܐܝܼܬܲܝܟ ܐܲܢ̄ܬܿ ܐܲܝܟܼ ܐܘܿܪܓܵܢܘܿܢ : ܘܡܵܪܝܵܐ ܗ̄ܘ̣ ܙܵܟܹ̇ܐ ܚܠܵܦܲܝܟ : ܘܐܲܢ̄ܬܿ ܫܵܩܹ̇ܠ ܐܲܢ̄ܬܿ ܫܡܵܐ ܕܙܲܟܵܝܹ̈ܐ ܡܵܘܗܲܒܼܬܼܵܐ ܕܡܲܓܵܢ : ܡܵܢܵܐ ܟܵܠܝܼܬܼܵܐ ܐܝܼܬܼ ܕܲܒܼܟܼܠܙܒܲܢ ܠܹܗ ܟܲܕܼ ܠܹܗ ܠܚܲܝܠܵܐ ܬܸܫܐܲܠ : ܕܲܒܼܟܼܠܙܒܲܢ ܠܗܘܿܢ ܟܲܕܼ ܠܗܘܿܢ ܠܢܸܨ̈ܚܵܢܹܐ ܬܸܤܲܒܼ ܟܲܕܼ ܡܵܘܕܸܐ ܐܲܢ̄ܬܿ ܒܗܵܕܹܐ ؟ ܠܵܐ ܟܲܝ pb. 265 ܫܡܝܼܥܵܐ ܠܵܟܼ ܐܘܿ ܓܲܒܼܪܵܐ : ܡ̣ܢ ܒܪܵܫܝܼܬܼ ܘܡ̣ܢ ܪܵܘܡܵܐ ܕܝܵܘ̈ܡܵܬܼܵܐ : ܕܲܟܼܡܵܐ ܐܲܬܼܠܹܝ̈ܛܹܐ ܢܦܲܠ̣ܘ ܡ̣ܢ ܪܵܘܡܵܐ ܕܢܸܨܚܵܢܲܝ̈ܗܘܿܢ ܟܲܕܼ ܠܗܵܕܹܐ ܛܠܲܡ̣ܘܼ ؟ ܥܠܵܘܗܝ ܕܫܲܪܒܵܐ . ܟܲܕܼ ܤܲܓܝܼ̈ܐܵܢ ܘܲܡܫܲܚ̈ܠܦܵܢ ܡܵܘ̈ܗܒܼܵܬܹܗ ܕܐܲܠܵܗܵܐ ܠܘܵܬܼ ܓܸܢܤܵܐ ܐ̄ܢܵܫܵܝܵܐ : ܦܘܼܪܫܵܢܵܐ ܐܝܼܬܼ ܒܗܹܝܢ ܠܘܵܬܼ ܡܩܲܒܿܠܵܢܲܝ̈ܗܹܝܢ : ܘܲܙܥܘܿܪܘܼܬܼܵܐ ܘܪܲܒܿܘܼܬܼܵܐ ܒܡܵܘ̈ܗܒܼܵܬܵܐ . ܘܐܵܦܸܢ ܟܠܗܹܝܢ ܬܡܝܼ̈ܗܵܢ ܐܸܢܹܝܢ ܘܲܫܒܼܝܼ̈ܚܵܢ : ܐܝܼܬܼ ܗ̄ܘ̣ ܒܗܹܝܢ ܕܥܵܠܒܵܐ ܠܲܚܒܲܪܬܼܵܗ̇ ܒܲܫܒܼܝܼܚܘܼܬܼܵܐ ܘܒܼܐܝܼܩܵܪܵܐ . ܘܕܲܪܓܼܵܐ ܡ̣ܢ ܕܲܪܓܼܵܐ ܡܥܲܠܲܝ ܗ̄ܘ̣ : ܐܲܝܟܼ ܡܸܠܲܬܼ ܟܬܼܵܒܼܵܐ . ܘܗܵܕܹܐ ܬܘܼܒܼ ܕܐ̄ܢܵܫ ܠܤܵܥܘܿܪܘܼܬܼܵܐ ܕܛܵܒܼ̈ܬܼܵܐ ܘܲܠܕܼܘܼܒܵܪܹ̈ܐ ܬܲܩ̈ܢܹܐ ܢܸܬܼܦܪܸܫ : ܚܕܼܵܐ ܡ̣ܢ ܡܵܘ̈ܗܒܼܵܬܼܵܐ ܗ̣̄ܝ ܪܹ̈ܫܵܝܵܬܼܵܐ ܕܲܡܫܝܼܚܵܐ . ܤܲܓܝܼ̈ܐܹܐ ܓܹܝܪ ܠܗܵܕܹܐ ܛܲܝܒܿܘܼܬܼܵܐ ܛܵܥܹ̇ܝܢ : ܕܲܫ̣ܘܵܘ ܕܒܹܝܬܼ ܠܗܘܿܢ ܘܲܠܫܲܪܟܵܐ ܕܲܒܼܢܲܝ̈ܢܵܫܵܐ ܦܘܼܪܫܵܢܵܐ ܢܸܗܘܸܐ ܡ̣ܢ ܐܲܠܵܗܵܐ : ܘܢܸܗܘܘܿܢ ܡ̇ܢ ܢܵܤܘܿܒܹ̈ܐ ܕܡܵܘ̈ܗܒܼܵܬܹܗ : ܘܗܵܢܵܐ ܟ̱ܠܹܗ ܥܕܲܡܵܐ ܕܐܵܦ ܠܬܸܫܡܸܫܬܹܗ ܕܡܵܪܝܵܐ ܡܸܬܼܓܒܹܝܢ : ܚܠܵܦ ܩܘܼܒܵܠܛܲܝܒܿܘܼܬܼܵܐ ܕܐܲܡܝܼܢ ܒܦܘܼܡܗܘܿܢ ܥܲܠ ܐܲܦܲܝ̈ ܗܵܕܹܐ : ܠܘܵܬܼ ܚܬܝܼܪܘܼܬܼܵܐ ܐܸܨܛܠܝܼܘ : ܘܪܵܡܘܼܬܼܵܐ ܕܬܲܪܥܝܼܬܼܵܐ ܢܤܲܒܼܘ : ܘܠܵܘ ܐܲܝܟܼ ܡ̇ܢ ܕܢܵܤܘܿܒܹ̈ܐ ܐܸܢܘܿܢ ܕܛܲܝܒܿܘܼܬܼܵܐ : ܒܕܲܫ̣ܘܵܘ ܕܲܢܫܲܡܫܘܼܢ ܠܐܲܠܵܗܵܐ ܒܕܼܘܼܒܵܪܹ̈ܐ ܕܟܲܝ̈ܵܐ ܘܲܒܼܥܲܡ̈ܠܹܐ ܪ̈ܘܼܚܵܢܹܐ : ܐܸܠܵܐ ܐܲܝܟܼ ܡ̇ܢ ܕܒܹܗ ܒܐܲܠܵܗܵܐ ܡܸܙܕܲܕܩܝܼܢ ܒܗܵܕܹܐ : ܗܵܟܲܢܵܐ ܚܵܫ̇ܒܿܝܼܢ ܢܲܦܫܗܘܿܢ : ܚܠܵܦ ܗܵܕܹܐ ܕܐܸܬܼܓܒܼܝܼܘ ܡ̣ܢ ܫܲܪܟܵܐ ܕܲܒܼܢܲܝ̈ܢܵܫܵܐ ܠܒܲܝܬܵܝܘܼܬܹܗ : ܘܠܝܼܕܲܥܬܼܵܐ ܕܐ̄ܪ̈ܵܙܵܘܗܝ . ܘܐܵܦܠܵܐ ܡܸܪܥܲܠ ܪ̈ܵܥ̇ܠܝܼܢ ܒܟܼܠܵܗ̇ ܢܲܦܫܗܘܿܢ ܡܵܐ ܕܗܵܠܹܝܢ ܡܸܬܼܪܲܥܹܝܢ : ܕܲܚ̣ܙܵܘ ܠܚܲܒܼܪ̈ܲܝܗܘܿܢ ܐܲܝܠܹܝܢ ܕܗܵܠܹܝܢ ܐܸܬܼܪܲܥܝܼܘ : ܕܐܲܝܟܲܢ ܐܸܫܬܿܩܸܠ ܡܸܢܗܘܿܢ pb. 266 ܡ̣ܢ ܫܸܠܝܵܐ ܚܲܝܠܵܐ ܗܵܘ̇ ܕܐܸܬܼܗܲܝܡܲܢ ܦܵܛܪܘܿܢܘܼܬܼܗܘܿܢ : ܘܐܸܫܬܿܕܼܝܼܘ ܒܲܪܦܵܦ ܥܲܝܢܵܐ ܡ̣ܢ ܐܝܼܩܵܪܵܐ ܗܵܘ̇ ܪܲܒܵܐ ܕܲܩܢܹܝܢ ܗ̄ܘ̣ܵܘ : ܘܐܸܨܛܠܝܼܘ ܡ̣ܢ ܫܹܠܝ ܘܠܵܬܼ ܦܲܚܙܘܼܬܼܵܐ : ܘܐܸܬܼܦܢܝܼܘ ܥܲܠ ܕܘܼܒܵܪܹ̈ܐ ܨܥܝܼܪܹ̈ܐ ܕܚܲܝ̈ܘܵܬܼܵܐ ܠܵܐ ܡܠܝܼ̈ܠܵܬܐ . ܘܒܲܕܼܠܵܐ ܝܑܼܕܲܥ̣ܘ ܠܚܲܝܠܵܐ ܕܢܲܦܫܗܘܿܢ : ܘܐܸܬܼܥܲܗܲܕܼܘ ܕܠܵܐ ܫܲܠܘܵܐ ܠܗܵܘ̇ ܕܐܲܫܘܝܼ ܐܸܢܘܿܢ ܠܪܲܒܿܘܼܬܼܵܐ ܗܵܕܹܐ ܟ̱ܠܵܗ̇ ܕܲܢܫܲܡܫܘܼܢܵܝܗܝ : ܘܲܠܓܼܵܘ ܡ̣ܢ ܐܝܼܩܵܪܵܐ ܕܡܲܠܟܘܼܬܹܗ ܢܸܗܘܘܿܢ : ܘܚܲܒܼܪܹ̈ܐ ܠܪ̈ܘܼܚܵܢܹܐ ܥܒܲܕܼ ܐܸܢܘܿܢ : ܘܲܠܕܼܘܼܒܵܪܹ̈ܐ ܕܡܲܠܲܐܟܹ̈ܐ ܩܲܪܸܒܼ ܐܸܢܘܿܢ : ܫ̣ܪܵܐ ܐܸܢܘܿܢ ܡ̣ܢ ܦܘܼܠܚܵܢܗܘܿܢ . ܘܚܵܘ̣ܝܼ ܐܸܢܘܿܢ ܒܝܲܕܼ ܫܘܼ̈ܚܠܵܦܹܐ ܕܕܼܘܼܒܵܪ̈ܲܝܗܘܿܢ ܕܡ̣ܢ ܫܸܠܝܵܐ : ܕܠܵܘ ܕܝܼܠܗܘܿܢ ܗ̄ܘ̣ܵܬܼ ܗ̤ܝ ܗܵܕܹܐ ܕܲܢܚܲܡܤܢܘܼܢ ܒܕܼܘܼܒܵܪܹ̈ܐ ܬܲܩ̈ܢܹܐ ܒܟܼܠܵܗ̇ ܗܵܝ̇ ܠܸܙܬܼܵܐ ܕܡ̣ܢ ܟܝܵܢܵܐ ܘܡ̣ܢ ܫܹܐܕܹ̈ܐ ܘܫܲܪܟܵܐ ܕܤܲܩܘܼ̈ܒܼܠܹܐ ܐ̄ܚܪ̈ܵܢܹܐ . ܐܸܠܵܐ ܕܚܲܠܵܐ ܗ̄ܘ̣ܵܬܼ ܕܡܵܘܗܲܒܼܬܼܵܐ ܕܡܸܢܹܗ . ܕܡܸܕܸܡ ܕܫܲܪܟܵܐ ܕܲܒܼܢܲܝ̈ܢܵܫܵܐ ܐܵܦܠܵܐ ܕܢܸܫܡܥܘܼܢ ܡܚܲܡܤܢܝܼܢ ܗ̄ܘ̣ܵܘ ܡܸܛܠ ܥܲܤܩܘܼܬܹܗ : ܗܸܢܘܿܢ ܢܘܼܓܼܪܵܐ ܕܙܲܒܼܢܵܐ ܚܲܡܤܸܢܘ ܒܹܗ ܘܠܵܐ ܚܵܒܼܘ . ܒܗܵܝ̇ ܕܤܵܦܹ̇ܩ ܗ̄ܘ̣ܵܐ ܚܲܝܠܵܐ ܗܵܘ̇ ܕܢܲܩܝܼܦ ܠܗܘܿܢ ܠܲܡܥܲܕܵܪܘܼܬܗܘܿܢ ܒܟܼܠ ܘܠܲܡܢܲܛܵܪܘܼ ܐܸܢܘܿܢ ܒܟܼܠ . ܕܒܲܕܼܓܼܘܿܢ ܟܲܕܼ ܠܗܵܕܹܐ ܛܥ̣ܵܘ : ܫܸܠܡܲܬ̤ ܠܘܵܬܼܗܘܿܢ ܡܸܠܬܼܵܐ ܗܵܝ̇ ܕܐܲܡܝܼܪܵܐ : ܕܒܲܕܼܠܵܐ ܕܵܢ̣ܘ ܒܢܲܦܫܗܘܿܢ ܕܢܸܕܥܘܼܢ ܠܐܲܠܵܗܵܐ . ܗܵܢܵܘ ܕܹܝܢ ܠܡܵܪܗܘܿܢ : ܕܲܠܥܲܦܪܵܐ ܩܲܪܸܒܼ ܠܬܸܫܡܸܫܬܐ ܕܪ̈ܘܼܚܵܢܹܐ . ܐܲܫܠܸܡ̣ ܐܸܢܘܿܢ ܐܲܠܵܗܵܐ : ܠܡܲܕܥܵܐ ܕܲܤܪܝܼܩܘܼܬܼܵܐ . ܘܦܘܼܪܥܵܢܵܐ ܕܙܵܕܹܩ ܗ̄ܘ̣ܵܐ ܠܛܵܥܝܘܼܬܼܗܘܿܢ : ܒܲܩܢܘܿܡܗܘܿܢ ܩܲܒܿܠܘܼܗܝ . ܝܵܠܘܼܦܵܐ . ܐܝܼܬܼ ܟܲܝ ܐ̄ܢܵܫ ܕܟܲܕܼ ܡܲܡܪܲܚ ܐܲܝܟܼ ܕܲܠܡܹܐܡܲܪ ܘܒܲܚܕܼܵܐ ܫܵܒܹ̇ܩ ܠܥܘܼܡܪܵܐ ܕܲܒܼܢܲܝ̈ܢܵܫܵܐ : ܘܡ̣ܢ ܫܹܠܝ ܐܵܕܼܵܡܵܐܝܼܬܼ ܢܵܦܹ̇ܩ ܠܡܲܕܼܒܿܪܵܐ pb. 267 ܠܵܐ ܡܝܲܬܿܒܼܵܐ : ܘܲܠܚܘܼܪܒܵܐ ܕܚܝܼܠܵܐ ܒܲܛܢܵܢܵܐ ܫܲܦܝܼܪ : ܕܡܸܛܠܗܵܕܹܐ ܡܵܐܹ̇ܬܼ ܡ̣ܢ ܝܲܕܼ ܟܲܦܫܵܐ : ܗܵܢܵܘ ܕܹܝܢ ܘܡ̣ܢ ܠܵܐ ܫܟܼܝܼܚܘܼܬܼܵܐ ܕܤܸܬܵܪܵܐ ܘܫܲܪܟܵܐ ؟ ܡܲܠܦܵܢܵܐ . ܗܵܘ̇ ܓܹܝܪ ܕܛܲܝܸܒܼ ܥܘܼܡܪܵܐ ܠܚܲܝ̈ܘܵܬܼܵܐ ܡ̣ܢ ܩܕܼܵܡ ܕܢܸܒܼܪܸܐ ܐܸܢܹܝܢ ܘܝܵܨܹ̇ܦ ܕܲܚܫܲܚܬܼܗܹܝܢ : ܠܵܐ ܡܲܗܡܸܐ ܡ̣ܢ ܕܵܚܠܵܘ̈ܗܝ . ܝܲܬܝܪܵܐܝܼܬܼ ܕܲܦܫܝܼܛܵܐܝܼܬܼ : ܘܲܕܼܠܵܐ ܥܘܼܬܵܕܼܵܐ ܐܸܙܲܠ̣ܘ ܒܵܬܼܪܹܗ . ܐܲܝܢܵܐ ܕܠܲܐܠܵܗܵܐ ܫܵܠܹ̇ܡ ܨܸܒܼܝܵܢܹܗ ܒܟܼܠܡܸܕܸܡ : ܠܵܐ ܡܬܼܘܿܡ ܡܸܬܼܪܲܥܸܐ ܡܸܛܠ ܒܝܼ̈ܫܵܬܹܗ ܕܦܲܓܼܪܵܐ ܘܩܸܢܛܹܗ ܠܲܡܦܵܫ ܒܨܵܐܘܼܬܼܵܐ ܕܕܼܘܼܒܵܪܹ̈ܐ : ܘܠܲܡܤܲܝܒܵܪܘܼ ܚܲܝܹ̈ܐ ܕܡܘܼܟܵܟܼܵܐ : ܒܲܕܸܟܵܘܹ̇ܙ ܡ̣ܢ ܐܘܼ̈ܠܨܵܢܹܐ . ܐܸܠܵܐ ܕܓܲܒܼܝܵܐ ܘܗܲܢܝܼܐܵܐ ܚܵܫܹ̇ܒܼ ܗܵܕܹܐ : ܕܟܲܕܼ ܡܸܬܼܢܲܟܼܪܸܐ ܠܟܼܠܹܗ ܥܵܠܡܵܐ ܒܕܲܟܼܝܘܼܬܼܵܐ ܕܕܼܘܼܒܵܪܹ̈ܐ : ܡܸܬܿܛܲܦ ܒܹܝܬܼ ܪ̈ܵܡܵܬܐ ܘܛܘܼܪܹ̈ܐ ܘܛܵܥܹ̇ܐ ܒܐܲܬܼܪܵܐ ܕܚܲܝ̈ܘܵܬܼܵܐ : ܘܠܵܐ ܕܟܲܕܼ ܡܸܬܿܬܿܬܝܼܚ ܒܲܦܓܲܪ ܕܲܡܠܹܝܢ ܨܵܐܘܼܬܼܵܐ ܢܸܚܸܐ : ܟܲܕܼ ܡܫܲܥܒܸܕܼ ܢܲܦܫܹܗ ܠܡܵܘܬܵܐ ܕܟܠܥܸܕܵܢ ܕܡ̣ܢ ܚܲܤܝܘܼܬܼܵܐ ܕܕܼܘܼܒܵܪܹ̈ܐ ܕܟܲܝ̈ܵܐ ܕܲܠܘܵܬܼ ܐܲܠܵܗܵܐ . ܕܠܹܗ ܫܘܼܒܼܚܵܐ ܘܐܝܼܩܵܪܵܐ : ܘܠܲܢ ܢܸܛܲܪ ܒܚܲܤܝܘܼܬܹܗ ܘܲܢܩܲܕܼܫܲܢ ܒܪܘܼܚܹܗ ܠܐܝܼܩܵܪܵܐ ܕܲܫܡܹܗ : ܕܲܢܫܲܒܿܚܝܼܘܗܝ ܙܲܗܝܵܐܝܼܬܼ ܟܠܗܘܿܢ ܝܵܘ̈ܡܵܬܼܵܐ ܕܚܲܝܲܝ̈ܢ . ܐܵܡܹܝܢ ܀ ܐܵܡܲ݁ܪ ܓܹܝܪ ܚܲܕܼ ܡ̣ܢ ܩܲܕܝܼ̈ܫܹܐ : ܕܗܵܘܹ̇ܐ ܠܲܡ ܦܲܓܼܪܵܐ ܠܲܚܛܝܼܬܼܵܐ ܚܲܒܼܝܵܘ̈ܗܝ . ܗܵܟܲܢ ܓܹܝܪ ܐܵܠ̇ܨܵܐ ܠܹܗ ܪܘܼܚܵܐ ܕܐܲܠܵܗܵܐ : ܕܲܢܡܘܼܬܼ . ܝܑܼܕܼܝܼܥܵܐ ܓܹܝܪ : ܕܐܸܢ ܠܵܐ ܡܵܐܹ̇ܬܼ : ܠܵܐ ܙܵܟܹ̇ܐ ܠܲܚܛܝܼܬܼܵܐ . ܡ̇ܢ ܕܨܵܒܹ̇ܐ ܠܲܡ ܕܹܝܢ ܕܢܸܥܡܲܪ ܒܹܗ ܡܵܪܲܢ : ܐܵܠܹ̇ܨ ܦܲܓܼܪܹܗ : ܘܲܡܫܲܡܸܫ ܠܡܵܪܲܢ ܒܗܵܠܹܝܢ ܦܹܐܪܹ̈ܐ ܕܪܘܼܚܵܐ ܕܲܟܼܬܼܝܼܒܼܝܼܢ ܒܲܫܠܝܼܚܵܐ . ܘܢܵܛܲܪ ܢܲܦܫܹܗ ܡ̣ܢ ܗܵܠܹܝܢ ܥܒܼܵܕܹ̈ܐ ܕܒܸܤܪܵܐ : ܕܲܟܼܬܲܒܼ ܦܵܘܠܘܿܣ . ܦܲܓܼܪܵܐ ܕܹܝܢ ܕܲܡܙܝܼܓܼܵܐ pb. 268 ܒܹܗ ܚܛܝܼܬܼܵܐ : ܥܲܠ ܥܒܼܵܕܹ̈ܐ ܕܒܸܤܪܵܐ ܡܸܬܿܬܿܬܝܼܚ . ܘܪܘܸܚܵܐ ܕܐܲܠܵܗܵܐ ܡܸܬܿܬܿܢܝܼܚܵܐ : ܥܲܠ ܦܹܐܪܹ̈ܝܗ̇ . ܐܸܡܲܬܼܝ ܠܲܡ ܓܹܝܪ ܕܲܟܼܪܝܼܗ ܦܲܓܼܪܵܐ ܒܨܵܘ̈ܡܹܐ ܘܲܒܼܡܘܼ̈ܟܵܟܹܐ : ܚܲܝܠܬܼܵܢܝܵܐ ܗ̣̄ܝ ܢܲܦܫܵܐ ܗ̣̄ ܢܲܦܫܵܐ ܒܪܘܼܚ ܒܲܨܠܘܿܬܼܵܐ . ܡܥܵܕܼ ܗ̄ܘ̣ ܦܲܓܼܪܵܐ ܕܡܵܐ ܕܡܸܬܼܐܠܸܨ ܤܲܓܼܝܼ ܒܐܘܼ̈ܠܨܵܢܹܐ ܕܫܸܠܝܵܐ ܘܚܲܤܝܼܪܘܼܬܼܵܐ : ܘܩܲܪܝܼܒܼܝܼܢ ܕܢܸܬܿܛܲܠܩܘܼܢ ܚܲܝܵܘ̈ܗܝ : ܡܦܝܼܣ ܠܵܟܼ ܕܐܲܪܦܵܢܝ ܩܲܠܝܼܠ : ܕܐܸܬܕܲܝܲܤ ܒܲܡܫܘܼܚܬܼܵܐ . ܗܵܫܵܐ ܠܲܡ ܬܵܪܹܨ ܐ̄ܢܵܐ : ܒܲܕܸܫܸܩ̇ܠܹܬܼ ܢܸܤܝܵܢܵܐ ܕܗܵܟܼܘܵܬܼ ܒܝܼ̈ܫܬܼܵܐ . ܘܡܵܐ ܕܐܲܪܦܝܼܬܵܝܗܝ ܩܲܠܝܼܠ ܡ̣ܢ ܐܘܼܠܨܵܢܵܐ : ܘܤܵܡ̇ܟܲܬܿ ܠܹܗ ܒܲܢܝܵܚܵܐ ܙܥܘܿܪܵܐ : ܒܲܕܼܚܵܤ̣ܬܿ ܥܠܵܘܗܝ : ܘܐܸܬܼܪܵܘܲܚ ܩܲܠܝܼܠ : ܗܵܝܕܹܝܢ ܠܵܚܹ̇ܫ ܠܵܟܼ ܢܝܼܚܵܐܝܼܬܼ ܩܲܠܝܼܠ ܩܲܠܝܼܠ : ܕܐܵܦ ܡ̣ܢ ܚܘܼܪܒܵܐ ܢܸܦܘܿܩ . ܚܲܝܠܬܼܵܢܝܼܢ ܫܘܼܕܵܠܵܘ̈ܗܝ ܤܲܓܝܼ : ܡܨܹܝܢܲܢ ܗ̄ܘ̣ ܠܲܡ ܡ̣ܢ ܗܵܫܵܐ ܕܢܸܬܿܕܲܒܲܪ ܫܲܦܝܼܪ : ܘܲܒܼܩܲܪܝܼܒܼܘܼܬܼܵܐ ܕܝܲܬܼܒܵܐ . ܐܸܬܼܢܲܤܝܼܢܲܢ ܓܹܝܪ ܤܒܲܓܝܼ̈ܐܵܬܼܵܐ : ܘܲܒܼܗܹܝܢ ܒܗܵܠܹܝܢ ܬܲܡܵܢ ܡܸܬܿܕܲܒܿܪܝܼܢܲܢ . ܢܲܤܵܢܝ ܠܲܡ ܡܢܲܤܵܝܘܼ : ܘܐܸܠܵܐ ܗܵܘܹ̇ܐ ܐ̄ܢܵܐ ܐܲܝܟܼ ܨܸܒܼܝܵܢܵܟܼ : ܡܨܹܝܢܲܢ ܗ̄ܘ̣ ܬܘܼܒܼ ܠܡܹܐܬܼܵܐ ܡܸܢܕܪܹܫ : ܗܵܐ ܡܲܕܼܒܿܪܵܐ ܩܕܼܵܡܲܝܢ . ܠܵܐ ܓܹܝܪ ܬܗܲܝܡܢܝܼܘܗܝ : ܐܵܦܸܢ ܪܲܒܲܬܼ ܡܦܝܼܣ ܘܡܸܫܬܵܘܕܸܐ : ܡܸܛܠ ܕܠܵܐ ܥܵܒܹ̇ܕ . ܕܡ̣ܢ ܕܝܲܗ̣̄ܒܼܬܿ ܠܹܗ ܗܵܝ̇ ܩܲܠܝܼܠ ܕܲܬܼܒܲܥ̣ : ܕܵܚܹ̇ܐ ܠܵܟܼ ܠܪܵܘܪ̈ܒܼܵܬܼܵܐ : ܕܬܼܘܼܒܼ ܠܵܐ ܤܵܠܹ̇ܩ ܐܲܢ̄ܬܿ ܡܸܢܗܹܝܢ . ܐܸܡܲܬܼܝ ܕܡܸܬܼܩܲܛܥܵܐ ܠܵܟܼ ܡ̣ܢ ܐܘܼ̈ܠܨܵܢܹܐ ܒܕܲܤܒܲܥ̣ܬܿ ܐܸܢܘܿܢ : ܐܸܡܲܪ ܐܲܢ̄ܬܿ ܠܵܟܼ : ܠܗܵܝ̇ ܛܲܡܐܘܼܬܼܵܐ ܘܚܲܝܹ̈ܐ ܡܟܲܬܡܹ̈ܐ ܪܓܝܼܓܼܵܐ ܠܵܟܼ . ܘܐܸܢ ܐܵܡܲ݁ܪ ܠܵܟܼ ܕܲܚܛܝܼܬܼܵܐ ܪܲܒܿܬܐ ܕܗܵܐ ܩܵܛܹ̇ܠ ܐܲܢ̄ܬܿ ܢܲܦܫܵܟܼ : ܐܸܡܲܪ ܠܹܗ : ܩܵܛܹ̇ܠ ܐ̄ܢܵܐ ܠܢܲܦܫܝ : ܡܸܛܠ ܕܠܵܐ ܡܨܸܐ ܐ̄ܢܵܐ ܠܡܸܚܵܐ ܕܲܟܼܝܵܐܝܼܬܼ . ܐܹܡܘܼܬܼ ܗܵܪܟܵܐ : ܘܠܵܐ ܬܘܼܒܼ ܐܸܚܙܸܐ ܡܵܘܬܵܗ̇ ܫܲܝܼܪܵܐ ܕܢܲܦܫܝ ܕܡ̣ܢ ܐܲܠܵܗܵܐ . ܦܲܩܵܚ ܠܝܼ pb. 269 ܕܗܵܪܟܵܐ ܐܹܡܘܼܬܼ ܚܠܵܦ ܕܲܟܼܝܘܼܬܼܵܐ : ܘܠܵܐ ܚܲܝܹ̈ܐ ܒܝܼ̈ܫܹܐ ܐܸܚܸܐ ܒܥܵܠܡܵܐ . ܗܵܢܵܐ ܡܵܘܬܵܐ : ܒܨܸܝܼܢܝ ܓܒܹܝ̇ܬܼ ܚܠܵܦ ܚܛܗܲܝ̈ . ܩܵܛܹ̇ܠ ܐ̄ܢܵܐ ܢܲܦܫܝܼ : ܡܸܛܠ ܕܲܚܛܹ̇ܝܬܼ ܠܐܲܠܵܗܵܐ . ܘܬܼܘܼܒܼ : ܠܵܐ ܡܲܪܓܸܙ ܐ̄ܢܵܐ ܠܹܗ . ܡܵܐ ܠܝܼ ܚܲܝܹ̈ܐ ܕܪܲܚܝܼܩܝܼܢ ܡ̣ܢ ܐܲܠܵܗܵܐ ؟ ܗܵܠܹܝܢ ܒܝܼ̈ܫܵܬܼܵܐ ܡܚܲܡܤܸܢ ܐ̄ܢܵܐ ܠܗܹܝܢ : ܘܡܸܛܠܵܬܼܗܹܝܢ : ܠܵܐ ܐܸܗܘܸܐ ܢܘܼܟܼܪܵܝܵܐ ܠܗܵܘ̇ ܤܲܒܼܪܵܐ ܫܡܲܝܵܢܵܐ . ܡܵܢܵܐ ܐܸܬܼܒܿܪܝܼܬܼ ܒܥܵܠܡܵܐ : ܐܸܢ ܤܦܝܼܩܵܐܝܼܬܼ ܥܸܠܹ̇ܬܼ ܘܢܸܦ̇ܩܹܬܼ ܡܸܢܹܗ ؟ ܘܡܵܢܵܐ ܝܘܼܬܼܪܵܢܵܐ ܐܝܼܬܼ ܠܐܲܠܵܗܵܐ ܡ̣ܢ ܚܲܝܹ̈ܐ ܕܝܼܠܝ ܕܲܒܼܥܵܠܡܵܐ : ܐܸܢ ܒܝܼܫܵܐܝܼܬܼ ܚܵܝܹ̇ܐ ܐ̄ܢܵܐ ܒܹܗ ؟ ܕܲܠܩܘܼܒܼܠܵܐ : ܐܵܦ ܡܲܪܓܵܙܘܼ ܡܲܪܓܸܙ ܐ̄ܢܵܐ ܠܹܗ ! ܝܵܠܘܿܦܵܐ ܐܵܡܲ݁ܪ : ܡܵܢܵܐ ܐܸܢܘܿܢ ܐܲܤܘܼܪܹ̈ܐ ܠܵܒܼܘܿܟܹ̈ܐ ܕܪܸܥܝܵܢܵܐ : ܡ̣ܢ ܪܲܗܛܵܐ ܕܨܝܼܕܼ ܒܝܼ̈ܫܵܬܼܵܐ ؟ ܡܲܠܦܵܢܵܐ ܐܵܡܲ݁ܪ : ܒܥܵܬܼܵܐ ܐܲܡܝܼܢܬܼܵܐ ܕܚܸܟܼܡܬܼܵܐ : ܘܝܲܥܢܘܼܬܼܵܐ ܕܲܒܼܝܘܼܠܦܵܢܵܐ ܕܚܲܝܹ̈ܐ . ܐܲܤܘܼܪܹ̈ܐ ܓܹܝܪ ܕܚܲܤܝܼܢܝܼܢ ܡܸܢܗܘܿܢ : ܠܘܵܬܼ ܠܵܐ ܡܛܲܟܿܤܘܼܬܹܗ ܕܪܸܥܵܝܢܵܐ ܠܵܐ ܐܝܼܬܼ . ܝܵܠܘܿܦܵܐ ܐܵܡܲ݁ܪ : ܘܲܥܕܲܡܐ ܠܐܲܝܟܵܐ ܐܝܼܬܼ ܬܚܘܼܡܵܐ ܠܪܲܗܛܵܐ ܕܟܸܟܼܡܬܐ ܒܒܲܥܵܚܹ̈ܗ̇ :  pb. 225  ܘܠܲܐܝܟܵܐ ܫܵܠܹ̇ܡ ܪܲܗܛܹܗ ܕܝܘܼܠܦܵܢܵܐ ؟ ܡܲܠܦܵܢܵܐ ܐܵܡܲ݁ܪ : ܗܵܟܲܢܵܐ ܓܹܝܪ ܡܵܪܕܵܐ ܗ̣̄ܝ ܐܘܼܪܲܚ ܡܲܪܕܝܼܬܼܵܗ̇ ܡ̣ܢ ܬܚܘܼܡܵܐ : ܐܲܝܟܼ ܕܐܵܦ ܡܲܠܲܐܟܹ̈ܐ ܩܲܕܝܼ̈ܫܹܐ ܚܲܤܝܼܪܝܼܢ ܡ̣ܢ ܗܵܢܵܐ ܫܘܼܡܠܵܝܵܐ . ܠܟܸܟܼܡܬܐ ܡܲܢ : ܠܲܝܬܿ ܤܵܟܼܵܐ ܠܡܲܪܝܕܝܼܬܼܵܗ̇ . ܥܕܲܡܵܐ ܠܗܵܟܼܘܵܬܼ ܡܸܬܼܥܲܠܝܵܐ : ܥܕܲܡܵܐ ܕܒܲܐܠܵܗܵܐ ܡܚܲܠܛܵܐ ܠܹܗ ܠܗܵܘ̇ ܡܲܢ ܕܢܲܩܦ̣ܵܗ̇ . ܘܗ̤ܝ ܗܵܕܹܐ : ܐܵܬ̤ܵܐ ܐܝܼܬܹܝܗ̇ ܕܠܵܐ ܡܤܲܝܟܼܘܼܬܼܵܗ̇ . ܠܲܝܬܿ ܠܲܡ ܤܵܟܼܵܐ ܠܤܘܼ̈ܟܵܠܹܝܗ̇ . ܚܸܟܼܡܬܐ : ܗ̤ܘܝܘܼ ܐܲܠܵܗܵܐ . ܝܵܠܘܿܦܵܐ . ܐܲܝܢܵܘ ܫܒܼܝܼܠܵܐ ܪܹܫܵܝܵܐ ܘܩܲܕܼܡܵܝܵܐ : ܕܲܠܘܵܬܼ ܚܸܟܼܡܬܐ ܡܝܲܒܸܿܠ ؟ ܡܲܠܦܵܢܵܐ . ܕܡ̣ܢ ܟ̱ܠܹܗ ܚܲܝܠܹܗ ܐ̄ܢܵܫ ܠܐܲܠܵܗܵܐ ܢܸܒܼܥܸܐ : ܘܢܸܤܬܲܪܗܲܒܼ ܒܲܒܼܥܵܬܹܗ ܡܲܠܝܵܐܝܼܬܼ : ܐܲܝܟܲܢܵܐ ܕܐܵܦ ܚܲܝܵܘ̈ܗܝ ܢܸܫܠܲܚ ܢܸܫܕܸܐ ܡܸܢܹܗ ܡܸܛܠ ܪܸܚܡܬܹܗ : ܠܵܐ ܡܵܐ̇ܢܵܐ ܠܹܗ . ܝܵܠܘܿܦܵܐ . ܐܲܝܢܵܘ ܕܲܦܐܸܐ ܠܹܗ ܕܢܸܬܼܩܪܸܐ ܤܲܟܿܘܼܠܬܼܵܢܵܐ ؟ ܡܲܠܦܵܢܵܐ . ܐܲܝܢܵܐ ܕܒܲܫܪܵܪܵܐ ܐܸܤܬܲܟܲܠ ܕܐܝܼܬܼ ܗ̄ܘ̣ ܬܚܘܼܡܵܐ ܠܚܲܝ̈ܘܗܝ ܗܵܠܹܝܢ : ܘܗ̤ܘܝܘܼ ܡܸܫܟܲܚ ܐܵܦ ܕܢܸܥܒܸܿܕܼ ܬܚܘܼܡܵܐ ܠܲܚܛܵܗܵܘ̈ܗܝ . ܐܲܝܕܵܐ ܗ̣̄ܝ ܝܑܼܕܲܥܬܼܵܐ ܘܤܘܼܟܵܠܵܐ ܕܪܲܒܵܐ ܡ̣ܢ ܗܵܕܹܐ : ܕܐ̄ܢܵܫ ܢܸܬܼܚܲܟܲܡ ܕܲܕܼܠܵܐ ܚܒܼܵܠܵܐ ܢܸܦܘܿܩ ܡ̣ܢ ܗܵܠܹܝܢ ܚܲܝܹ̈ܐ ܟܲܕܼ ܠܵܐ ܡܟܲܬܲܡ ܒܗܲܕܵܡܵܘ̈ܗܝ ܪܹܚܝܵܐ ܕܲܪ̈ܓܼܝܼܓܼܵܬܐ : ܘܲܒܼܢܲܦܫܹܗ ܨܵܐܬܼܵܐ ܕܚܲܠܝܘܼܬܼܗܹܝܢ . ܕܐ̄ܢܵܫ ܕܹܝܢ ܢܸܬܼܩܲܛܲܢ ܒܙܵܘܥܵܘ̈ܗܝ ܠܡܸܥܲܠ ܒܐ̄ܪ̈ܵܙܹܐ ܕܟܼܠܗܘܿܢ ܟܝܵܢܹ̈ܐ : ܘܢܸܫܬܲܪܬܲܚ ܒܤܘܼ̈ܟܵܠܹܐ ܕܟܼܠ ܝܵܕܲܥܵܢ ܐܲܝܟܼ ܐ̄ܢܵܫ ܢܹܐܡܲܪ : ܡܟܲܬܡܵܐ ܕܹܝܢ ܒܢܲܦܫܹܗ ܨܵܐܬܼܵܐ ܕܲܚܛܝܼܬܼܵܐ : ܟܲܕܼ ܠܵܐ ܩܢܸܐ ܤܲܒܼܪܵܐ ܒܵܤܗܕܘܼܬܼܵܐ ܕܡ̣ܢ ܢܲܦܫܹܗ : ܕܲܢܡܲܢܲܥ ܫܲܦܝܼܪ ܠܗܵܘ̇ ܠܡܹܐܢܵܐ ܕܬܘܼܟܼܠܵܢܵܐ : ܠܲܝܬܿ ܒܲܒܼܪܝܼܬܼܵܐ ܕܲܤܟܲܠ ܡܸܢܹܗ . ܕܲܥܕܲܡܵܐ ܗ̄ܘ̣  pb. 226  ܠܤܲܒܼܪܵܐ ܕܗܵܢܵܐ ܥܵܠܡܵܐ ܒܲܠܚܘܿܕܼ ܝܲܒܿܠܘܼܗܝ ܥܲܡܠܵܘ̈ܗܝ : ܒܪܲܤܛܗܘܿܢ ܬܟܼܝܼܒܼܵܐ ܕܲܠܘܵܬܹܗ . ܝܵܠܘܿܦܵܐ . ܐܲܝܢܵܘ ܚܲܝܠܬܼܵܢܵܐ ܒܲܫܪܵܪܵܐ ؟ ܡܲܠܦܵܢܵܐ . ܐܲܝܢܵܐ ܕܒܼܐܘܼ̈ܠܨܵܢܹܐ ܕܲܡܠܸܐ ܙܒܲܢ : ܕܲܒܼܗܘܿܢ ܟܲܤܝܵܐ ܬܸܫܒܿܘܿܚܬܐ ܕܙܲܟܵܝܘܼܬܹܗ : ܠܵܐ ܐܸܬܼܝܲܐܲܒܼ ܠܲܪܘܲܚܬܼܵܐ : ܕܒܼܵܗ̇ ܟܤܹܝܢ ܚܲܝܹ̈ܐ ܕܒܸܬܿܬܼܵܐ : ܘܲܒܼܟܼܠܙܒܲܢ ܡܲܫܩܝܵܐ ܠܡܸܫ̈ܟܿܚܵܢܹܝܗ̇ ܟܵܤܵܐ ܕܬܸܢ̈ܚܵܬܼܵܐ . ܝܵܠܘܿܦܵܐ . ܡܤܲܓܸܿܦ ܟܲܝ ܠܡܲܪܕܝܼܬܹܗ ܕܲܠܘܵܬܼ ܐܲܠܵܗܵܐ : ܐܸܢ ܐ̄ܢܵܫ ܚܵܐܹ̇ܓܼ ܡ̣ܢ ܥܲܡܠܵܐ ؟ ܡܲܠܦܵܢܵܐ . ܠܲܝܬܿ ܦܘܼܪܤܵܐ ܕܐ̄ܢܵܫ ܢܸܬܼܩܲܪܲܒܼ ܠܲܡܫܝܼܚܵܐ ܕܠܵܐ ܐܘܼ̈ܠܨܵܢܹܐ : ܐܵܦܠܵܐ ܕܬܸܬܼܢܛܲܪ ܙܲܕܝܼܩܘܼܬܹܗ ܕܠܵܐ ܫܘܼܚܠܵܦ ܒܸܠܥܵܕܼܝܗܘܿܢ . ܙܲܕܝܼܩܘܼܬܼܵܐ ܕܐܸܬܼܩܲܢܝܼܬ̤ ܡ̣ܢ ܟܲܕܼܘܼ : ܘܓܼܵܙܘ ܡܸܢܵܗ̇ ܥܲܡ̈ܠܹܐ ܡܪ̈ܲܒܿܝܵܢܹܝܗ̇ ܐܲܟܲܚ̄ܕܼ ܘܲܡܢܲܛܪ̈ܵܢܹܝܗ̇ : ܐܲܝܟܼ ܤܝܼܡܬܼܵܐ ܕܐܸܫܬܲܟܼܚܲܬ̤ ܡܸܢܫܹܠܝ ܕܠܵܐ ܢܵܛܘܿܕܹ̈ܐ . ܘܐܲܝܟܼ ܐܲܬܼܠܹܝܛܵܐ ܕܐܸܫܬܲܠܲܚ ܡ̣ܢ ܙܲܝܢܹܗ : ܟܲܕܼ ܚܕܝܼܪ ܠܹܗ ܚܲܝܠܵܐ ܕܲܒܼܥܸܠܕܒܼܵܒܹ̈ܐ . ܘܐܲܝܟܼ ܐܸܠܦܵܐ : ܕܐܸܫܬܲܒܼܩܲܬ̤ ܕܠܵܐ ܡܵܐܢܲܝ̈ ܐܘܿܪܓܵܢܘܿܢ ܕܝܼܠܵܗ̇ ܒܓܼܵܘ ܝܲܡܵܐ . ܘܐܲܝܟܼ ܦܲܪܕܲܝܤܵܐ ܟܲܤܝܼܢ ܦܹܐܪܹ̈ܐ : ܕܓܼܵܙ ܡܸܢܹܗ ܡܲܒܘܼܥܵܐ ܕܫܸܩܝܹܗ . ܝܵܠܘܿܦܵܐ . ܐܲܝܢܵܐ ܢܲܗܝܼܪ ܙܵܘ̈ܥܹܐ ؟ ܡܲܠܦܵܢܵܐ . ܐܲܝܢܵܐ ܕܐܸܫܟܲܚ̣ ܡܲܕܪܸܟܼ ܡܲܪܝܼܪܘܼܬܼܵܐ ܕܟܲܤܝܵܐ ܒܓܼܵܘ ܚܲܠܝܘܼܬܹܗ ܕܥܵܠܡܵܐ : ܘܚܵܤܹ̇ܟܼ ܦܘܼܡܹܗ ܡ̣ܢ ܟܵܤܹܗ ܕܠܵܐ ܢܸܫܬܹܝܘܗܝ . ܘܒܲܐܟܼܝܼܦܘܼ ܡܥܲܩܸܒܼ ܥܲܠ ܦܘܼܪܩܵܢܵܐ ܕܚܲܝܵܘ̈ܗܝ : ܘܠܵܐ ܫܵܠܹ̇ܐ ܡ̣ܢ ܕܪܵܗܹ̇ܛ ܥܕܲܡܵܐ ܠܝܘܿܡ ܫܪܵܝܹܗ ܕܡ̣ܢ ܥܵܠܡܵܐ . ܘܐܵܚܹ̇ܕܼ ܬܲܪ̈ܥܹܐ ܕܪܸ̈ܓܼܫܵܘܗܝ : ܕܠܵܐ ܢܸܥܘܿܠ ܢܸܫܪܸܐ ܒܓܼܵܘ ܡܸܢܹܗ ܚܘܼܒܹܿܗ ܕܥܵܠܡܵܐ : ܘܲܢܚܲܠܸܨ ܡܸܢܹܗ ܓܲܙܵܘ̈ܗܝ ܟܤܲܝ̈ܵܐ . ܝܵܠܘܿܦܵܐ . ܗܵܢܵܘ ܥܵܠܡܵܐ : ܘܐܲܝܟܲܢ ܢܸܫܬܵܘܕܥܝܼܘܗܝ : ܘܲܒܼܡܵܢܵܐ  pb. 227  ܡܸܫܟܲܚ ܡܤܲܓܸܦ ܠܪ̈ܵܚܡܵܘܗܝ ؟ ܡܲܠܦܵܢܵܐ . ܙܵܢܝܼܬܼܵܐ ܐܝܼܬܼܵܘܗܝ ܥܵܠܡܵܐ : ܕܲܒܼܪܸܓܿܬܼܵܐ ܕܫܘܼܦܪܹܗ : ܢܵܓܹ̇ܕܼ ܠܡܲܙܵܝ̈ܘܗܝ ܠܪܸܚܡܬܹܗ . ܘܐܲܝܢܵܐ ܕܲܒܼܩܲܠܝܼܠ ܐܸܬܿܬܿܚܸܕܼ ܒܚܘܼܒܹܗ : ܠܵܐ ܡܸܫܟܲܚ ܦܵܠܹ̇ܛ ܡ̣ܢ ܒܹܝܬܼ ܐܝܼܕܼܵܘ̈ܗܝ : ܥܕܲܡܵܐ ܕܐܵܦ ܠܚܲܝܵܘ̈ܗܝ ܡܲܫܠܲܚ ܡܸܢܹܗ : ܘܟܲܕܼ ܥܲܪܛܸܠܵܝ ܡ̣ܢ ܟܠܗܹܝܢ ܢܲܦܸܩ ܠܹܗ ܒܝܲܕܼ ܡܵܘܬܵܐ ܡ̣ܢ ܓܵܘ ܒܲܝܬܹܗ . ܡܸܫܬܵܘܕܲܥ ܠܹܗ ܕܹܝܢ ܐ̄ܢܵܫ : ܡܵܐ ܕܡܸܬܿܚܲܦܲܛ ܕܢܸܗܘܸܐ ܢܵܦܹ̇ܩ ܠܒܲܪ ܡ̣ܢ ܚܸܫܟܹܗ . ܘܗܵܝܕܹܝܢ ܡܸܫܟܲܚ ܚܵܙܹ̇ܐ ܠܤܲܓܝܼܐܘܼܬܼ ܚܲܒܼ̈ܠܹܐ ܕܲܡܨܲܝܼ̈ܕܼܵܬܹܗ . ܟܡܵܐ ܕܲܠܓܼܵܘ ܡܸܢܹܗ ܚܡܝܼܠ : ܠܵܐ ܡܸܫܟܲܚ ܚܵܙܹ̇ܐ ܠܥܘܼܪ̈ܙܵܠܵܘܗܝ . ܗܵܐ ܓܹܝܪ : ܠܵܘ ܒܲܠܚܘܿܕܼ ܠܬܲܠܡܝܼܕܼܵܘ̈ܗܝ ܘܠܲܒܼܢܵܘ̈ܗܝ ܘܠܲܐܤܝܼܪܹ̈ܐ ܕܲܠܓܼܵܘ ܡܸܪܕܹܗ : ܐܸܠܵܐ ܘܠܲܡܤܲܪ̈ܩܹܐ ܘܥܲܢܘܵܝܹ̈ܐ ܘܠܲܐܝܠܹܝܢ ܕܠܲܐܤܘܼܪ̈ܵܘܗܝ ܬܲܒܲܪܘ ܘܲܠܥܸܠ ܡܸܢܹܗ ܗܘ̤ܵܘ ܚܕܼܵܐ ܙܒܲܢ : ܗܵܫܵܐ ܫܲܪܝܼ ܨܵܐܹ̇ܕܼ ܠܗܘܿܢ ܠܦܘܼܠܚܵܢܹܗ ܒܲܡ̈ܢܵܘܵܢ ܡ̈ܢܵܘܵܢ : ܘܥܵܒܹ̇ܕܼ ܠܗܘܿܢ ܕܝܵܫܵܐ ܬܚܹܝܬܼ ܪܸ̈ܓܼܠܵܘܗܝ . ܝܵܠܘܿܦܵܐ . ܡܸܛܠ ܕܹܝܢ ܕܫܲܪܲܪܬܵܢܝ ܡܸܠܬܼܵܐ ܕܚܲܬܼܝܼܬܼܵܐܝܼܬܼ ܥܵܠܡܵܐ ܚܵܢܘܿܩܵܐ ܗ̄ܘ̣ ܕܕܲܝܵܪ̈ܵܘܗܝ : ܘܲܕܼܗܵܟܲܢ ܐܝܼܬܹܝܗ̇ ܥܲܤܩܲܬܼ ܠܡܲܕܼܪܟܼܵܢܘܼܬܼܵܐ ܐܘܼܡܵܢܘܼܬܼܵܐ ܕܐܲܤܘܼܪ̈ܵܘܗܝ : ܩܲܕܼܡܵܝܑܬܼ ܗܵܕܹܐ ܒܵܥܹ̇ܢܵܐ ܕܐܹܠܲܦ : ܕܠܲܝܢܵܘ ܫܘܼܪܵܝ ܙܵܘܥܵܐ ܕܒܹܗ ܡܫܲܪܸܐ ܪܸܥܝܵܢܵܐ ܡܸܬܼܦܲܠܲܓܼ ܥܲܠ ܥܵܠܡܵܐ : ܟܲܕܼ ܗܵܢܵܐ ܟ̱ܠܹܗ ܚܠܹܝܢ ܐܲܤܘܼܪ̈ܵܘܗܝ : ܘܲܟܼܤܹܝܢ ܐܸܤܟܹܡܹ̈ܐ ܕܲܦܟܼܵܘ̈ܗܝ ؟ ܡܲܠܦܵܢܵܐ . ܡܵܐ ܕܐܸܬܿܬܿܙܝܼܥ ܒܹܗ ܚܘܼܫܵܒܼܵܐ ܕܪܸܚܡܲܬܼ ܢܲܦܫܵܐ : ܗܵܢܵܐ ܙܵܘܥܵܐ ܕܚܘܼܫܵܒܼܵܐ : ܡܫܲܪܵܐ ܡܲܤܢܸܐ ܠܥܵܠܡܵܐ ܒܐܲܦܵܘ̈ܗܝ : ܘܡܲܪܡܸܐ ܒܹܗ ܦܘܼܠܵܓܼܵܐ ܕܲܥܠܵܘܗܝ . ܝܵܠܘܿܦܵܐ . ܘܡ̣ܢ ܐܲܝܟܵܐ ܗܘ̤ܵܬܼ ܒܹܗ ܗܵܕܹܐ ܡܸܬܿܬܿܙܝܼܥܵܢܘܼܬܼܵܐ :  pb. 228  ܕܲܠܗܵܘ̇ ܕܲܒܼܟܼܠܙܒܲܢ ܡܩܲܠܸܣ ܗ̄ܘ̣ܵܐ ܘܲܕܼܫܲܦܝܼܪ ܐܝܼܬܼܵܘܗܝ ܡܸܬܼܚܙܸܐ ܗ̄ܘ̣ܵܐ ܠܹܗ ܐܲܡܝܼܢܵܐܝܼܬܼ : ܕܐܲܝܟܼ ܠܵܐ ܫܲܦܝܼܪܵܐ ܠܹܗ ܢܸܬܼܚܙܸܐ ܡܸܢܫܹܠܝ : ܡܸܬܿܬܿܘܸܐ ܥܲܠ ܚܲܝܵܘ̈ܗܝ ܘܥܲܠ ܝܑܼܕܲܥܬܹܗ ܩܲܕܼܝܼܡܵܝܬܼܵܐ : ܐܲܝܟܼ ܡܲܢ ܕܲܕܼܠܵܐ ܒܛܲܟܼܤܵܐ ܡܸܬܼܪܲܥܸܐ ܗ̄ܘ̣ܵܐ ܥܲܠ ܥܵܠܡܵܐ ؟ ܡܲܠܦܵܢܵܐ . ܠܘܼܩܕܲܡ ܗ̤ܘ ܟܝܵܢܵܐ ܡܲܪܡܸܐ ܒܹܗ ܙܵܘܥܵܐ ܦܵܪܘܿܫܵܐ : ܟܲܕܼ ܪܵܡܹ̇ܙ ܠܹܗ ܒܫܸܬܼܩܵܐ : ܥܲܠ ܩܘܼܝܵܡܹܗ ܠܵܐ ܡܫܲܪܪܵܐ ܕܝܼܠܹܗ ܕܥܵܠܡܵܐ : ܘܤܵܟܼܵܐ ܕܗܵܘܹ̇ܐ ܠܪܲܗܛܹܗ . ܘܥܲܠ ܠܵܐ ܡܩܵܘܝܵܢܘܼܬܼܵܐ ܕܐܲܝܠܹܝܢ ܕܥܵܐ̇ܠܝܼܢ ܠܹܗ : ܕܐܲܝܟܼ ܡܲܥܒܲܪܬܵܐ ܚܵܙܹ̇ܐ ܕܤܝܼܡ ܥܵܠܡܵܐ ܗܵܢܵܐ ܠܥܵܠܘܼܠܵܘ̈ܗܝ . ܘܲܠܕܼܵܪܹ̈ܐ ܤܲܓܝܼ̈ܐܹܐ ܕܡ̣ܢ ܩܕܼܵܡܵܘܗܝ : ܕܤܵܟܼܵܐ ܠܡܸܢܝܵܢܗܘܿܢ ܠܵܐ ܝܑܼܕܲܥ . ܕܥܲܠ̣ܘ ܠܓܼܵܘܹܗ ܐܲܝܟܼ ܕܲܠܒܹܝܬܼ ܒܵܘܬܵܐ : ܘܲܢܦܲܩ̣ܘ ܡܸܢܹܗ ܐܲܝܟܼ ܐܵܪ̈ܚܹܐ ܒܐܘܼܪܚܵܐ ܕܟܼܠܵܗ̇ ܐܲܪܥܵܐ : ܠܵܐ ܡܸܬܼܦܲܢܝܵܢܵܐܝܼܬܼ . ܡܸܢܗܘܿܢ ܡܲܠܟܹ̈ܐ : ܘܡܸܢܗܘܿܢ ܫܲܠܝܼ̈ܛܵܢܹܐ . ܡܸܢܗܘܿܢ ܚܲܟܿܝܼ̈ܡܹܐ : ܘܡܸܢܗܘܿܢ ܡܝܲܩܪܹ̈ܐ . ܡܵܪ̈ܲܝ ܚܲܝ̈ܠܹܐ . ܡܸܢܗܘܿܢ ܟܲܗܝܼ̈ܢܲܝ ܒܥܘܼܬܼܪܵܐ : ܘܡܸܢܗܘܿܢ ܡܵܪ̈ܲܝ ܩܸܢ̈ܝܵܢܹܐ . ܘܠܲܝܬܵܘܗܝ ܗܵܫܵܐ ܒܵܬܲܪܗܘܿܢ : ܠܵܐ ܛܲܟܼܤܵܐ ܕܕܲܪܲܓܲܝܗܘܿܢ : ܘܠܵܐ ܬܵܓܹ̈ܐ ܕܪܹܫܵܢܘܼܬܼܗܘܿܢ . ܠܵܐ ܟܘܼܪ̈ܤܵܘܵܬܼܗܘܿܢ ܕܚܝܼܠܹ̈ܐ : ܠܵܐ ܦܘܼ̈ܢܵܩܹܐ ܕܓܹܐ̈ܘܵܬܼܗܘܿܢ : ܠܵܐ ܫܘܼܒܼܚܵܐ ܕܲܡܝܲܩܪ̈ܵܢܲܝܗܘܿܢ : ܠܵܐ ܪܵܚܡܘܼܬܼܵܐ ܕܚܲܒܿܝܼܒܲܝ̈ܗܘܿܢ : ܠܵܐ ܓܘܼܫܡܲܝ̈ܗܘܿܢ ܡܦܲܢ̈ܩܲܝ ܡ̣ܢ ܛܵܒܼ̈ܬܼܵܐ : ܠܵܐ ܫܘܼܦܪܵܐ ܦܲܐܝܵܐ ܕܲܤܩܝܼܠܘܼܬܼܗܘܿܢ : ܠܵܐ ܩܵܘܡܵܐ ܡܫܲܩܠܵܐ ܕܓܲܐܝܘܼܬܼܗܘܿܢ : ܘܠܵܐ ܗܵܘܢܵܐ ܤܦܝܼܪܵܐ : ܘܠܵܐ ܪܸܥܝܵܢܵܐ ܥܲܬܝܼܪ ܙܵܘ̈ܥܹܐ : ܘܠܵܐ ܫܸܦܥܹ̈ܐ ܥܲܬܿܝܼܪܹ̈ܐ ܕܓܼܝܼܚܘܿܢ  pb. 229  ܕܡܲܠܦܵܢܘܼܬܼܵܐ ܕܓܼܵܐܲܚ ܗ̄ܘ̣ܵܐ ܡ̣ܢ ܦܘܼܡܗܘܿܢ : ܘܫܵܒܹ̇ܐ ܗ̄ܘ̣ܵܐ ܒܲܤܩܝܼܠܘܼܬܹܗ ܠܠܸܒܵܐ ܕܫܵܡ̈ܘܿܥܹܐ . ܘܕܼܵܡ̇ܟܿܝܝܼܢ ܗܵܐ ܢܘܼܓܼܪܵܐ ܕܲܫ̈ܢܲܝܵܐ ܒܲܫܝܘܿܠ : ܐܲܝܟܼ ܚܲܕܼ ܠܸܠܝܵܐ . ܘܠܵܐ ܝܑܼܕܲܝܥ ܕܲܟܼܡܵܐ ܬܘܼܒܼ ܙܲܒܼܢܵܐ ܐܝܼܬܼ ܠܗܘܿܢ ܒܗܵܕܹܐ ܫܸܢܬܼܵܐ ܐܲܪܝܼܟܼܬܼܵܐ : ܘܕܸܐܡܲܬܼܝ ܕܵܢܲܚ ܠܗܘܿܢ ܨܲܦܪܵܐ ܕܢܘܼܚܵܡܵܐ : ܘܲܡܥܝܼܪ ܠܗܘܿܢ ܡ̣ܢ ܕܲܡܟܿܘܼܬܼܗܘܿܢ . ܘܪܵܢܹܐ ܕܕܲܠܡܵܐ ܟܲܝ ܗܵܟܲܢܵܐ ܡܸܫܬܲܒܼܩܝܼܢ : ܚܲܫܵܐ ܗ̄ܘ̣ ܪܲܒܵܐ . ܘܗܵܐ ܟܡܵܐ ܕܵܪܹ̈ܐ ܚܒܝܼܫܝܼܢ ܬܚܹܝܬܼ ܗܵܕܹܐ ܐܲܪܥܵܐ : ܘܠܵܐ ܝܑܼܕܼܝܼܥܝܼܢ . ܘܐܵܦ ܐܸܢܵܐ ܐܲܝܟܼ ܚܲܕܼ ܡܸܢܗܘܿܢ ܥܵܒܲܪܢܵܐ : ܠܝܼܛܝܼܢ ܥܘܼܬܼܪܹ̈ܐ ܘܲܢܝܵܚܹ̈ܐ . ܘܲܒܼܗܵܢܵܐ ܚܘܼܫܵܒܼܵܐ : ܬܵܘܸܗܬܼܵܐ ܪܲܒܿܬܼܵܐ ܢܵܦ̇ܠܵܐ ܒܠܸܒܹܗ : ܘܚܲܫܵܐ ܡܸܬܼܡܠܸܐ ܪܸܥܝܵܢܹܗ . ܘܡ̣ܢ ܝܲܩܝܼܪܘܼܬܹܗ ܕܚܲܫܵܐ ܡܲܚܸܬܼ ܕܸܡ̈ܥܹܐ : ܒܟܲܪܝܼܘܼܬܼܵܐ ܪܲܒܿܬܼܵܐ . ܘܡܸܟܹܝܠ ܒܵܤܲܪ ܠܹܗ ܠܥܵܠܡܵܐ : ܘܒܼܵܟܹ̇ܐ ܥܲܠ ܚܲܝܵܘ̈ܗܝ . ܘܐܵܠܹ̇ܐ ܠܢܲܦܫܹܗ : ܐܘܿܠ̈ܝܵܬܼܵܐ ܡܦܲܬ̈ܟܼܵܬܼܵܐ ܘܡܲܪܝܼܪ̈ܵܬܼܵܐ . ܘܥܲܡ ܬܸܢ̈ܚܵܬܼܵܐ : ܐܵܡܲ݁ܪ ܗ̤ܘ ܠܹܗ : ܐܲܝܟܵܐ ܐܲܢ̄ܬܿܝ ܢܲܦܫܝ ܕܵܘܝܼܬܼܵܐ : ܘܐܲܝܟܵܐ ܡܸܫܬܲܟܼܚܲܬܿܝ ܒܵܬܲܪ ܡܵܘܬܿܝ ؟ ܛܵܟܼ ܘܐܵܦ ܗܵܕܹܐ ܡܲܚܫܲܒܼܬܼܵܐ ܕܵܝܠܵܐ ܒܹܗ : ܕܠܘܲܝ ܠܵܐ ܥܸܠܹ̇ܬܼ ܠܲܒܼܪܝܼܬܼܵܐ : ܘܡ̣ܢ ܟܲܪܤܵܐ ܠܵܐ ܢܸܦܩܹ̇ܬܼ ! ܘܲܒܼܗܵܢܵܐ ܐܸܤܟܹܡܵܐ ܕܐܘܿܠ̈ܝܵܬܼܵܐ : ܐܵܫܹ̇ܕܼ ܕܸܡ̈ܥܹܐ ܚܲܝ̈ܠܝܵܬܼܵܐ : ܡ̣ܢ ܚܢܲܓܼܬܼܵܐ ܕܠܸܒܹܗ : ܘܲܨܲܒܲܥ ܠܲܠܒܼܘܼܫܹܗ ܒܕܸܡܥܵܘ̈ܗܝ . ܘܡܸܟܹܝܠ ܗܵܘܹ̇ܐ ܥܠܵܘܗܝ ܥܵܠܡܵܐ ܗܵܢܵܐ : ܐܲܝܟܼ ܒܹܝܬܼ ܐܲܤܝܼܪܹ̈ܐ ܒܥܲܝܢܵܘ̈ܗܝ . ܘܚܲܠܝܘܼܬܹܗ ܗܵܝ̇ ܩܲܕܼܡܵܝܬܼܵܐ : ܝܲܬܝܼܪ ܡ̣ܢ ܟܠ ܡܪܵܪ̈ܝܼܢ ܡܲܪܝܼܪܵܐ . ܘܪܸܚܡܬܼܵܐ ܕܚܲܝܵܘ̈ܗܝ ܘܫܘܼܦܪ̈ܵܘܗܝ ܪ̈ܓܼܝܼܓܹܐ : ܐܲܝܟܼ ܛܘܼܦܤܵܐ ܕܲܫܝܼܠ ܀ ܗܵܝܕܹܝܢ ܐܵܬܹ̇ܐ ܒܪܸܥܝܵܢܹܗ ܠܵܘܬܼ ܟܬܼܵܒܼܵܐ ܕܲܡܙܝܼܥ ܒܹܗ ܗܲܝܡܵܢܘܼܬܼܵܐ ܕܥܲܠ ܩܝܵܡܬܐ : ܘܫܘܼܠܵܡܵܐ ܕܗܵܘܹ̇ܐ  pb. 230  ܠܟܼܠܗܹܝܢ ܨܸܒܼ̈ܘܵܬܹܗ ܕܥܵܠܡܵܐ ܗܵܢܵܐ : ܘܡܘܼ̈ܠܟܵܢܹܐ ܕܲܪܫܝܼܡܝܼܢ ܒܹܗ ܠܐܲܝܠܹܝܢ ܕܫܲܦܝܼܪ ܚ̣ܝܵܘ ܒܹܗ ܒܥܵܠܡܵܐ : ܘܲܓܼܙܵܪ ܕܝܼ̈ܢܹܐ ܐܲܠܵܗܵܝܹ̈ܐ ܕܲܠܚܝܼܡܝܼܢ ܠܥܵܒܼܪ̈ܲܝ ܥܲܠ ܢܵܡܘܿܤܵܐ : ܘܠܲܐܝܠܹܝܢ ܕܲܪܚܸܡ̣ܘ ܒܲܙܒܼܢܵܐ ܙܥܘܿܪܵܐ ܕܚܲܝܲܝ̈ܗܘܿܢ ܐܘܼܪܚܵܐ ܦܬܼܝܼܬܼܵܐ ܕܲܚܛܝܼܬܼܵܐ . ܘܡ̣ܢ ܗܵܪܟܵܐ : ܐܲܝܟܼ ܡܲܢ ܕܲܒܼܢܘܼܗܪܵܐ ܡܸܕܸܡ ܦܵܓܲܥ : ܫܵܕܹܐ ܡܸܢܹܗ ܝܘܼܩܪܵܐ ܕܟܲܪܝܘܼܬܼܵܐ : ܘܡܸܬܿܬܿܙܝܼܥܵܐ ܒܹܗ ܚܲܕܼܘܼܬܼܵܐ ܪܲܒܿܬܼܵܐ : ܐܲܝܟܼ ܡܲܢ ܕܐܸܫܟܲܚ ܤܲܒܼܪܵܐ ܕܲܡܝܲܬܲܪ ܘܫܲܪܝܼܪ . ܗܵܠܹܝܢ ܘܕܲܐܝܟܼ ܗܵܠܹܝܢ : ܟܝܵܢܵܐ ܠܲܡܚܵܘܵܝܘܼ ܡ̣ܢ ܡܸܬܿܬܿܙܝܼܜܵܢܘܼܬܼܵܐ ܕܡ̣ܢ ܝܵܬܹܗ : ܠܵܐ ܡܸܫܟܲܚ . ܒܗܲܝܡܵܢܘܼܬܼܵܐ ܒܲܠܚܘܿܕܼ ܡܸܤܬܲܪ̈ܠܵܢ : ܡ̣ܢ ܪ̈ܘܼܫܡܹܐ ܕܲܟܼܬܼܝܼ̈ܒܼܵܬܼܵܐ . ܠܵܘ ܟܠܡܸܕܸܡ ܡ̣ܢ ܟܝܵܢܵܐ ܘܡ̣ܢ ܙܵܘ̈ܥܹܐ ܕܦܵܪܘܿܫܘܼܬܼܵܐ ܕܒܹܗ : ܡܸܫܟܲܚ ܒܲܪܢܵܫܵܐ ܕܢܸܩܢܸܐ ܝܘܼܠܦܵܢܵܐ ܕܲܥܠܵܘܗܝ . ܥܲܠ ܡܕܲܒܿܪ̈ܵܢܘܵܬܹܗ ܕܹܝܢ ܕܐܲܠܵܗܵܐ ܕܲܥ̣ܒܲܪ ܘܕܲܥܬܼܝܼ̈ܕܼܵܢ ܕܢܸܗܘ̈ܝܵܢ : ܗܵܠܹܝܢ ܡ̣ܢ ܟܬܼܵܒܹ̈ܐ ܡܨܝܢܲܢ ܕܢܹܐܠܲܦ : ܐܵܘ ܡ̣ܢ ܓܸܠܝܵܢܵܐ ܕܪܘܼܚܵܐ . ܗܵܝܕܹܝܢ ܒܝܲܕܼ ܙܸܠܓܹ̈ܐ ܕܗܲܝܡܵܢܘܼܬܼܵܐ ܘܲܟܼܬܼܵܒܼܵܐ : ܢܵܗܪܵܐ ܥܲܝܢܵܐ ܕܪܸܥܝܵܢܵܐ : ܘܨܵܡ̇ܚܵܐ ܦܵܪܘܿܫܬܹܗ ܕܲܟܼܝܵܢܵܐ : ܘܡܸܬܿܬܿܥܝܼܪ ܠܡܹܐܨܲܦ ܕܢܲܦܫܹܗ . ܘܡ̣ܢ ܗܵܪܟܵܐ ܡܸܟܹܝܠ ܦܘܼܪ̈ܤܹܐ ܡܸܬܼܚܲܫܲܒܼ : ܕܐܲܝܟܲܢ ܢܲܥܕܸܐ ܐܸܢܘܿܢ ܠܚܲܝܵܘ̈ܗܝ ܡ̣ܢ ܥܵܠܡܵܐ : ܕܢܸܫܟܲܚ ܩܕܼܵܡ ܕܢܸܦܘܿܩ ܡ̣ܢ ܦܲܓܼܪܵܐ : ܢܛܲܝܸܒܼ ܠܹܗ ܙܘܵܕܹ̈ܐ ܕܲܠܬܲܡܵܢ ܡܥܲܕܪܝܼܢ . ܝܵܠܘܿܦܵܐ . ܘܐܲܝܟܲܢ ܡܸܫܟܲܚ ܒܲܪܢܵܫܵܐ ܢܵܦܹ̇ܩ ܡ̣ܢ ܥܵܠܡܵܐ ܡܲܠܝܵܐܝܼܬܼ ؟ ܡܲܠܦܵܢܵܐ . ܒܪܸܓܿܬܼܵܐ ܕܥܘܼܗܕܵܢܗܹܝܢ ܕܛܵܒܼ̈ܬܼܵܐ ܕܲܥܬܼܝܼ̈ܕܼܵܢ : ܗܵܠܹܝܢ ܕܲܟܼܬܼܵܒܼܵܐ ܐܲܠܵܗܝܵܐ ܙܵܪܲܥ ܒܠܸܒܹܗ ܒܚܲܠܝܘܼܬܼܵܐ ܕܦܸܬܼܓܼܵܡܵܘ̈ܗܝ ܡܲܠܚܲܝ̈ ܤܲܒܼܪܵܐ . ܟܠ ܐܸܡܲܬܼܝ ܓܹܝܪ ܕܪܸܓܿܬܼܵܐ ܕܲܡܝܲܬܿܪܵܐ ܡܸܢܗܹܝܢ ܠܵܐ ܬܸܥܘܿܠ ܥܲܠ ܐܲܝܠܹܝܢ ܕܡܸܤܬܲܒܼܪ̈ܵܢ ܕܲܫܒܼܝܼ̈ܚܵܢ ܘܗܲܢܝܼ̈ܐܵܢ : ܕܲܒܼܗܹܝܢ ܐܲܚܝܼܕܼ  pb. 231  ܒܲܪܢܵܫܵܐ : ܠܵܐ ܡܸܫܟܲܚ ܪܸܥܝܵܢܵܐ ܒܵܤܲܪ ܠܪܸܚܡܬܹܗ ܩܲܕܼܡܵܝܬܼܵܐ . ܝܵܠܘܿܦܵܐ . ܗܵܐ ܟܝܵܢܵܐ ܬܵܚܘܿܒܼ : ܘܠܵܐ ܡܸܫܟܲܚ ܒܲܚܕܼܵܐ ܡܲܪܦܸܐ ܡܸܢܫܹܠܝ ܠܲܥܝܵܕܼܵܘ̈ܗܝ ܩܲܕܼܡܵܝܹ̈ܐ : ܘܢܹܐܚܘܿܕܼ ܚܲܝܹ̈ܐ ܕܐܘܼܠܨܵܢܵܐ . ܡܲܠܦܵܢܵܐ . ܐܸܢ ܪܲܒܿܘܼܬܼܗܘܿܢ ܕܚܲܝܹ̈ܐ ܕܲܥܬܼܝܼܕܼܝܼܢ ܠܵܐ ܡܦܲܚܸܩ ܒܲܪܢܵܫܵܐ ܒܪܸܥܝܵܢܹܗ ܒܚܸܟܼܡܬܼܵܐ ܪܲܒܿܬܼܵܐ : ܥܲܡ ܒܨܝܼܪܘܼܬܼܵܐ ܕܟܲܪܝܘܼܬܼ ܚܲܝܹ̈ܐ ܕܙܲܒܼܢܵܐ ܗܵܢܵܐ ܙܥܘܿܪܵܐ : ܠܵܐ ܡܸܫܟܲܚ ܕܢܸܬܼܠܲܒܲܒܼ ܕܲܢܫܝܼܚ ܥܲܠ ܐܘܼ̈ܠܨܵܢܹܐ : ܕܲܢܫܲܪܸܐ ܒܡܲܪܕܝܼܬܹܗ ܒܐܘܼܪܚܵܐ ܕܥܵܠܡܵܐ ܚܲܕܼܬܼܵܐ . ܚܫܘܿܒܼ ܢܹܐ ܒܪܸܥܝܵܢܵܟܼ ܡܸܢܝܵܢܗܹܝܢ ܕܲܫ̈ܢܲܝܵܐ ܕܐܲܬܼܪܵܐ ܕܲܚܢܲܢ ܒܹܗ : ܘܐܸܬܼܥܲܠܵܐ ܟܡܵܐ ܕܲܡܨܸܐ ܐܲܢ̄ܬܿ : ܘܦܲܚܸܩ ܥܲܡ ܝܵܘ̈ܡܵܬܼܵܐ ܕܥܵܠܡܵܐ ܕܲܥܬܼܝܼܕܼ : ܐܸܢ ܤܵܠܹ̇ܩ ܒܚܘܼܫܒܵܢܵܐ ܡܸܕܸܡ ܕܝܵܗܹ̇ܒܼ ܐܲܢ̄ܬܿ ܥܲܡ ܗܵܘ̇ ܕܲܥܬܼܝܼܕܼ ܐܲܢ̄ܬܿ ܠܡܸܤܲܒܼ . ܘܐܸܬܼܒܲܝܲܢ ܡܵܢܵܐ ܡܲܪܦܸܐ ܐܲܢ̄ܬܿ : ܘܡܵܢܵܐ ܢܵܤܹ̇ܒܼ ܐܲܢ̄ܬܿ ܒܚܸܠܦܹܗ : ܐܸܢ ܫܵܘܹ̇ܐ ܗ̤ܘ ܚܘܼܠܵܦܵܐ ܕܥܵܒܹ̇ܕܼ ܐܲܢ̄ܬܿ . ܡܸܛܠ ܗܵܢܵܐ ܟܲܕܼ ܡܸܬܿܬܲܡܲܗ ܚܲܟܿܝܼܡܵܐ ܥܲܠ ܪܲܒܿܘܼܬܹܗ ܕܗܵܘ̇ ܥܵܠܡܵܐ : ܘܠܵܐ ܡܤܲܝܟܼܘܼܬܼܗܘܿܢ ܕܚܲܝܹ̈ܐ ܕܒܹܗ : ܘܲܙܥܘܿܪܘܼܬܼ ܚܲܝܹ̈ܐ ܕܲܬܼܢܵܢ : ܐܵܡܲ݁ܪ : ܡܸܢܝܵܢܵܐ ܕܝܵܘܡܵܘ̈ܗܝ ܕܒܲܪܢܵܫܵܐ : ܟܲܕܼ ܡܲܤܓܸܐ ܠܡܸܚܵܐ . ܡܵܐܐ ܫܢܝܼ̈ܢ . ܐܲܝܟܼ ܕܲܠܡܸܡܠܵܐ ܓܵܘܕܵܐ ܡ̣ܢ ܝܲܡܵܐ : ܘܐܲܝܟܼ ܕܲܠܡܸܤܲܒܼ ܦܪܸܕܿܬܼܵܐ ܡ̣ܢ ܚܵܠܵܐ . ܐܵܠܹܦ ܕܹܝܢ ܫܢ̈ܝܼܢ ܡ̣ܢ ܕܥܵܠܡܵܐ ܗܵܢܵܐ : ܠܵܐ ܐܝܼܬܲܝܗܘܿܢ ܐܲܝܟܼ ܚܲܕܼ ܝܘܿܡ ܒܥܵܠܡܵܐ ܕܙܲܝܼ̈ܩܹܐ . ܝܵܠܘܿܦܵܐ . ܘܡܵܢܵܐ ܢܸܥܒܸܿܕܼ ܠܹܗ ܠܦܲܓܼܪܵܐ : ܕܡܵܐ ܕܟܲܪܟܼܘܼܗܝ ܕܵܘ̈ܘܿܢܹܐ ܐܸܬܼܪܲܦܝܼ ܥܲܡܹܗ ܨܸܒܼܝܵܢܵܐ ܡ̣ܢ ܪܸܓܿܬܐ ܕܛܵܒܼ̈ܬܼܵܐ : ܘܡ̣ܢ ܚܝܼܨܘܼܬܹܗ ܩܲܕܼܡܵܝܵܬܐ ؟ ܡܲܠܦܵܢܵܐ . ܗܵܕܹܐ ܗܵܘ̇ܝܵܐ ܐܲܝܟܼ ܕܲܒܼܤܘܿܓܼܵܐܐ :  pb. 232  ܠܐܲܝܠܹܝܢ ܕܦܸܠܓܼܘܼܢ ܒܲܪܢܵܫܗܘܿܢ ܢܸܦܩܲܬ̤ ܒܵܬܲܪ ܐܲܠܵܗܵܐ : ܦܸܠܓܗܘܿܢ ܕܹܝܢ ܒܥܵܠܡܵܐ ܦܲܚ̣ܫ . ܗܵܢܵܘ ܕܹܝܢ : ܠܸܒܿܗܘܿܢ ܠܵܐ ܤܦܝܼܩ ܥܕܲܟܹܝܠ ܡ̣ܢ ܕܲܬܼܢܵܢ : ܐܸܠܵܐ ܦܠܝܼܓܼܝܼܢ ܥܲܠ ܢܲܦܫܗܘܿܢ : ܟܲܕܼ ܒܲܙܒܲܢ ܠܒܸܤܬܲܪܗܘܿܢ ܚܵܝ̇ܪܝܼܢ ܘܒܲܙܒܲܢ ܠܩܲܕܕܼܡܵܐ . ܘܤܵܒܲܪܢܵܐ ܕܚܲܟܿܝܼܡܵܐ ܠܐܲܝܠܹܝܢ ܕܲܒܼܗܵܕܹܐ ܦܠܝܼܓܼܘܼܬܼܵܐ ܩܵܪܒܿܝܼܢ ܠܐܘܼܪܚܵܐ ܕܲܐܲܠܵܗܵܐ : ܡܲܪܬܸܐ ܘܐܵܡܲ݁ܪ : ܠܵܐ ܠܲܡ ܬܸܩܪܘܿܒܼ ܥܠܹܝܗ̇ ܒܲܬܼܪܹܝܢ ܠܸܒ̈ܝܵܢ : ܐܸܠܵܐ ܐܲܝܟܼ ܙܵܘܿܥܵܐ ܘܐܲܝܟܼ ܚܵܨܘܿܕܼܵܐ ܐܸܬܼܩܲܪܲܒܼ ܥܠܹܝܗ̇ . ܘܡܵܪܲܢ ܬܘܼܒܼ ܠܐܲܝܠܹܝܢ ܕܡܲܦܲܩܬܼܵܐ ܗܵܕܹܐ ܓܡܝܼܪܬܵܐ ܨܵܒܹ̇ܝܢ ܠܡܸܥܒܲܕܼ : ܟܲܕܼ ܚ̣ܙܵܐ ܕܐܝܼܬܼ ܡܸܢܗܘܿܢ ܐ̄ܢܵܫ̈ܝܼܢ ܕܐܲܝܟܼ ܗܵܠܹܝܢ : ܕܨܸܒܼܝܵܢܗܘܿܢ ܡܥܲܬܲܕܼ : ܘܚܘܼܫܵܒܲܝ̈ܗܘܿܢ ܬܘܼܒܼ ܠܒܸܤܬܲܪܗܘܿܢ ܡܸܬܼܢܲܬܼܦܝܼܢ : ܡ̣ܢ ܥܸܠܲܬܼ ܩܸܢܛܵܐ ܕܐܘܼ̈ܠܨܵܢܹܐ : ܡܸܛܠ ܪܸܚܡܬܐ ܕܦܲܓܼܪܵܐ ܕܠܵܐ ܥܕܲܟܹܝܠ ܫܕܵܪܐܝܼܘܼܗ̇ ܡܸܢܗܘܿܢ : ܟܲܕܼ ܫܵܪܹܐ ܡܸܢܗܘܿܢ ܠܪܲܦܝܘܼܬܼ ܪܸܥܝܵܢܵܐ : ܐܵܡܲ݁ܪ ܠܗܘܿܢ ܡܸܠܬܐ ܦܵܤܘܿܩܵܐܝܼܬܼ : ܡ̇ܢ ܠܲܡ ܕܨܵܒܹ̇ܐ ܕܢܹܐܬܸܐ ܒܵܬܲܪܝ : ܠܘܼܩܕܲܡ ܢܸܟܼܦܘܿܪ ܒܢܲܦܫܹܗ . ܡܵܢܵܘ ܟܦܘܼܪܝܵܐ ܕܡܲܕܼܟܲܪ ܗܵܪܟܵܐ : ܗܵܢܵܘ ܕܹܝܢ : ܟܦܘܼܪܝܵܐ ܕܲܒܼܦܲܓܼܪܵܐ . ܘܐܲܝܟܼ ܐܲܝܢܵܐ ܕܠܲܙܩܝܼܦܵܐ ܡܙܲܡܲܢ ܠܡܸܤܲܩ ܡ̣ܢ ܟܲܕܼܘܼ : ܢܸܫܩܘܿܠ ܬܲܪܥܝܼܬܐ ܕܵܡܘܬܵܐ ܒܚܘܼܫܵܒܼܵܘ̈ܗܝ : ܘܗܵܝܕܹܝܢ ܢܸܦܘܼܩ . ܐܲܝܟܼ ܐ̄ܢܵܫ ܕܠܵܐ ܡܸܬܼܪܲܥܸܐ : ܕܬܘܼܒܼ ܐܝܼܬܼ ܠܹܗ ܒܚܲܝܹ̈ܐ ܗܵܠܹܝܢ ܡܢܵܬܐ . ܗܵܕܹܐ ܗ̣̄ܝ : ܗܵܝ̇ ܕܢܸܫܩܘܿܠ ܙܩܝܼܦܹܗ ܘܢܹܐܬܸܐ ܒܵܬܲܪܝ . ܙܩܝܼܦܵܐ : ܠܨܸܒܼܝܵܢܵܐ ܡܥܲܬܿܕܼܵܐ ܕܟܼܠ ܐܘܼܠܨܵܢ ܡܫܲܡܲܗ . ܘܟܲܕܼ ܡܵܘܕܲܥ ܕܡܸܛܠ ܡܵܢܵܐ ܗܵܟܲܢ : ܐܵܡܲ݁ܪ : ܡܲܢ ܕܨܵܒܹ̇ܐ ܕܢܲܚܸܐ ܢܲܦܫܹܗ ܒܥܵܠܡܵܐ ܗܵܢܵܐ : ܡܵܘܒܸܿܕܼ ܠܵܗ̇ ܡ̣ܢ ܚܲܝܹ̈ܐ ܫܲܪܝܼܪܹ̈ܐ . ܘܡܲܢ ܕܢܵܘܒܸܿܕܼ ܩܢܘܼܡܹܗ ܡܸܛܠܵܬܼܝ  pb. 233  ܗܵܪܟܵܐ : ܢܸܫܟܿܚܝܼܘܗܝ ܬܲܡܵܢ . ܗܵܢܵܘ ܕܹܝܢ : ܐܲܝܢܵܐ ܕܒܼܐܘܼܪܚܵܐ ܕܲܙܩܝܼܦܘܼܬܼܵܐ ܦܤ̈ܵܥܵܬܹܗ ܪܵܡܹ̇ܐ : ܘܬܼܘܼܒܼ ܥܲܠ ܚܲܝܹ̈ܐ ܗܵܠܹܝܢ ܕܦܲܓܼܪܵܐ ܐܝܼܬܼ ܠܹܗ ܒܛܝܼܠܘܼܬܼܵܐ ܠܡܸܪܢܵܐ : ܗܵܢܵܐ ܡܵܘܒܸܿܕܼ ܢܲܦܫܹܗ ܡ̣ܢ ܤܲܒܼܪܵܐ ܗܵܘ̇ ܕܥܲܠ ܐܲܦܵܘ̈ܗܝ ܠܡܸܚܲܫ ܢܦܲܩ̣ . ܒܗܵܝ̇ ܕܗ̤ܝ ܗܵܕܹܐ ܡܲܪܢܝܼܬܼܵܐ : ܠܵܐ ܫܵܒܼܩܵܐ ܠܹܗ ܠܡܸܩܪܲܒܼ ܠܐܘܼ̈ܠܨܵܢܹܐ . ܐܸܠܵܐ ܒܝܲܕܼ ܐܲܡܝܼܢܘܼܬܼܵܗ̇ ܕܲܠܘܵܬܹܗ ܢܵܬܼ̇ܦܵܐ ܠܹܗ ܒܩܲܠܝܼܠ ܩܲܠܝܼܠ : ܘܡܲܦܩܵܐ ܠܹܗ ܡ̣ܢ ܡܸܨܥܲܬܼ ܐܵܓܼܘܿܢܵܐ ܕܥܲܠ ܐܲܦܲܝ̈ ܚܲܝܹ̈ܐ ܛܘܼܒܼ̈ܬܼܵܢܹܐ . ܟܲܕܼ ܡܸܬܼܪܲܒܸܐ ܒܹܗ ܗ̤ܘ ܚܘܼܫܵܒܼܵܐ : ܥܕܲܡܵܐ ܕܡܸܬܼܥܲܫܲܬ ܡܸܢܹܗ . ܘܐܲܝܢܵܐ ܕܐܲܒܼܕܵܢܵܐ ܕܲܩܢܘܿܡܹܗ ܡܸܛܠ ܫܟܼܵܚܬܐ ܕܪܸܚܡܬܐ ܕܝܼܠܝ ܢܤܲܒܼ ܒܪܸܥܝܵܢܹܗ : ܗܵܢܵܐ ܡܸܬܼܢܛܲܪ ܕܠܵܐ ܢܸܟܼܝܵܢ : ܠܚܲܝܹ̈ܐ ܕܲܠܥܵܠܲܡ . ܗܵܕܲܐ ܗ̣̄ܝ ܗܵܝ̇ ܕܡܲܢ ܕܢܵܘܒܸܿܕܼ ܢܲܦܫܹܗ ܡܸܛܠܵܬܼܝ : ܢܸܫܟܿܚܝܼܗ̇ . ܗܵܢܵܘ ܕܹܝܢ : ܐܲܝܟܼ ܕܡ̣ܢ ܨܹܐܕܲܝܟ ܡ̣ܢ ܟܲܕܘܼ : ܠܚܘܼܒܵܠܵܐ ܓܡܝܼܪܵܐ ܕܡ̣ܢ ܚܲܝܹ̈ܐ ܛܲܝܸܒܼ ܢܲܦܫܵܟܼ . ܐܸܢܕܹܝܢ ܐܲܒܼܕܵܢܵܐ ܕܡ̣ܢ ܚܲܝܹ̈ܐ ܗܵܠܹܝܢ ܡܲܕܸܪܸܟܼ ܠܵܟܼ ܒܗܵܢܵܐ ܪܸܥܝܵܢܵܐ : ܝܵܗܹ̇ܒܼܢܵܐ ܠܵܟܼ ܚܲܝܹ̈ܐ ܕܲܠܥܵܠܲܡ ܐܲܝܟܼ ܫܘܼܘܕܵܚ . ܘܐܸܢ ܒܚܲܝܹ̈ܐ ܗܵܠܹܝܢ ܡܟܲܬܲܪ ܐܲܢ̄ܬܿ : ܫܘܼܘܕܵܝܝ ܒܲܥ̇ܒܼܵܕܼܵܐ ܡܚܵܘܸܢܵܐ ܒܵܟܼ ܡܸܟܵܐ : ܠܫܘܪܵܪܵܐ ܕܛܵܒܼ̈ܬܐ ܕܲܥܬܼܝܼ̈ܕܼܵܢ . ܒܲܕܼܓܼܘܿܢ ܗܵܝܕܹܝܢ ܗ̄ܘ̣ ܡܸܫܟܲܚ ܐܲܢ̄ܬܿ ܠܗܘܿܢ ܠܚܲܝܹ̈ܐ ܗܵܢܘܿܢ ܠܵܐ ܡܵܝ̈ܘܿܬܹܐ : ܟܲܕܼ ܥܲܠ ܗܵܠܹܝܢ ܚܲܝܹ̈ܐ ܡܲܡܤܲܪ ܐܲܢ̄ܬܿ . ܟܲܕܼ ܒܗܵܢܵܐ ܛܘܼܝܵܒܼܵܐ ܥܵܐܹ̇ܠ ܐܲܢ̄ܬܿ ܠܐܵܓܼܢܘܿܢܵܐ : ܗܵܝܕܹܝܢ ܗܵܘܹ̇ܐ ܒܤܝܼܪ ܒܥܲܝܢܲܝ̈ܟ : ܟܠܡܸܕܸܡ ܕܤܲܓܝܼ ܓܢܝܼܚ ܘܲܥܤܸܩ . ܛܘܼܝܵܒܼܵܐ ܕܹܝܢ ܕܕܲܐܝܟܼ ܗܵܢܵܐ ܨܸܒܼܝܵܢܵܐ : ܐܵܦܠܵܐ ܐܵܓܼܘܿܢܵܐ ܗܵܘܹ̇ܐ ܒܪܸܥܝܵܢܹܗ ܡܸܛܠ ܚܲܝܵܘ̈ܗܝ : ܒܙܲܒܼܢܵܐ ܕܩܵܐܹ̇ܡ ܥܵܠܘܗܝ  pb. 234  ܩܹܘܲܢܕܹܝܢܘܿܣ ܕܡܵܘܬܵܐ . ܒܦܵܤܝܼ̈ܩܵܬܼܵܐ : ܐܸܢ ܚܲܝ̈ܘܗܝ ܕܲܬܼܢܵܢ ܠܵܐ ܢܸܤܢܸܐ ܒܲܪܢܵܫܵܐ ܒܪܸܚܡܲܬܼ ܚܲܝܹ̈ܐ ܕܲܥܬܼܝܼܕܼܝܼܢ : ܠܵܐ ܡܸܫܟܲܚ ܡܤܲܝܒܲܪ ܐܘܼ̈ܠܨܵܢܹܐ . ܝܵܠܘܿܦܵܐ . ܒܐܲܝܢܵܐ ܙܢܵܐ ܢܸܦܤܘܿܩ ܡܸܢܹܗ ܐ̄ܢܵܫ ܠܲܥܝܵܕܼܵܘ̈ܗܝ ܩܲܕܼܡܵܝܹ̈ܐ : ܘܲܢܥܲܝܼܕܼܝܼܘܗܝ ܠܲܩܢܘܿܡܹܗ ܒܚܲܝܹ̈ܐ ܕܲܡܙܲܠܗܙܘܼܬܼܵܐ ؟ ܡܲܠܦܵܢܵܐ . ܕܢܸܚܸܐ ܡܲܢ ܦܲܓܼܪܵܐ ܒܨܝܼܪܵܐܝܼܬܼ ܠܵܐ ܡܸܬܿܛܦܝܼܣ : ܟܡܵܐ ܕܲܟܼܪ̈ܝܼܟܼܵܢ ܠܹܗ ܥܸܠ̈ܠܵܬܼܵܐ ܕܦܘܼ̈ܢܵܩܹܐ ܘܲܕܼܪܲܦܝܘܼܬܼܵܐ . ܗ̤ܝ ܕܹܝܢ ܚܙܵܬܼܗܹܝܢ ܕܨܸܒܼ̈ܘܵܬܼܵܐ ܘܓܹܐ̈ܘܵܬܼܵܐ ܘܲܫܟܼܝܼܚܘܼܬܼܗܹܝܢ : ܓܵܘܙܵܠܵܐ ܝܲܬܝܼܪܵܐ ܕܪܸܓܲܬܼܗܹܝܢ ܒܹܗ ܡܥܝܼܪܵܐ . ܘܫܲܦܝܼܪ ܐܵܦ ܦܵܪܘܿܩܲܢ ܠܲܕܼܢܵܩ̇ܦܝܼܢ ܠܹܗ : ܠܡܸܤܬܲܪܵܩܘܼ ܦܵܩܹ̇ܕܼ ܠܘܼܩܕܲܡ ܘܡܲܦܲܩܬܐ ܕܡ̣ܢ ܓܵܘ ܥܵܠܡܵܐ . ܟܲܕܼ ܩܲܕܼܡܵܝܑܬܼ ܠܥܸܠ̈ܠܵܬܐ ܕܪܲܦܝܘܼܬܼܵܐ ܫܵܪܹܐ ܡܸܢܗܘܿܢ : ܘܗܵܝܕܹܝܢ ܦܵܩܹ̇ܕܼ ܠܡܸܩܪܲܒܼ ܠܲܥ̇ܒܼܵܕܼܵܐ . ܘܐܵܦ ܗ̤ܘ ܡܵܪܲܢ ܟܲܕܼ ܫܲܪܝܼܪ ܒܲܩܪܵܒܼܵܐ ܕܥܲܡ ܐܵܟ݂̇ܠܩܲܪܨܵܐ : ܒܚܘܼܪܒܵܐ ܝܲܒܿܝܼܫܵܐ ܘܫܵܗܝܵܐ ܐܲܩܪܸܒܼ ܥܲܡܹܗ . ܐܵܦ ܦܵܘܠܘܼܣ : ܕܢܸܦܘܿܩ ܠܒܲܪ ܡ̣ܢ ܡܕܝܼܢ̄ܬܐ ܦܵܩܹ̇ܕܼ ܠܲܫܩ̈ܝܼܠܲܝ ܙܩܝܼܦܹܗ ܕܲܡܫܝܼܚܵܐ . ܢܸܦܘܿܩ ܠܲܡ ܥܲܡܹܗ ܠܒܲܪ ܡ̣ܢ ܡܕܼܝܼܢ̄ܬܐ : ܟܲܕܼ ܫܩܝܼܠܝܼܢܲܢ ܚܸܤܕܹܗ : ܕܐܵܦ ܗ̤ܘ ܠܒܲܪ ܡ̣ܢ ܡܕܼܝܼܢ̄ܬܐ ܚܲܫ̣ . ܒܦܘܼܪܫܵܢܵܐ ܕܹܝܢ ܕܡ̣ܢ ܥܵܠܡܵܐ ܘܕܝܼܠܹܗ : ܦܫܝܼܩܵܐܝܼܬܼ ܛܵܥܹ̇ܐ ܒܲܪܢܵܫܵܐ ܐܵܦ ܠܲܥܝܵܕܼܵܘ̈ܗܝ ܩܲܕܝܼܡܵܝܹ̈ܐ : ܘܠܵܘ ܤܲܓܝܼ ܙܲܒܼܢܵܐ ܡܸܬܼܐܠܸܨ ܒܗܵܕܹܐ . ܩܲܪܝܼܒܼܘܼܬܼܵܐ ܡ̇ܢ ܕܲܠܘܵܬܼ ܨܸܒܼ̈ܘܵܬܼܵܐ : ܕܠܝܼܠܵܐܝܼܬܼ ܡܪܲܦܝܵܐ ܚܝܼܨܘܼܬܼܵܗ̇ ܕܬܲܪܥܝܼܬܼܵܐ . ܐܵܦ ܙܵܕܹܩ ܓܹܝܪ ܘܲܡܥܲܕܲܪ ܤܲܓܿܝܼ ܒܐܵܓܼܘܿܢܵܐ : ܕܲܒܼܟܼܠܵܗ̇ ܚܲܤܝܼܪܘܼܬܼܵܐ ܘܲܤܢܝܼܩܘܼܬܼܵܐ ܢܸܗܘܸܐ ܡܛܲܟܲܣ ܥܘܼܡܪܹܗ ܕܐ̄ܢܵܫ : ܟܲܕܼ ܤܦܝܼܩ ܡ̣ܢ ܟܠܗܹܝܢ ܕܠܲܢܚܵܝܵܐ ܡܓܲܪ̈ܓܼܵܢ ܠܹܗ . ܡܵܐ ܕܗܵܟܲܢܵܐ  pb. 235  ܥܸܠ̈ܠܵܬܐ ܕܲܠܘܵܬܼ ܪܲܦܝܘܼܬܼܵܐ ܩܵܪ̈ܝܵܢ : ܗ̤ܘܲܝ̈ ܡܲܒܼܥ̈ܕܼܵܢ ܡܸܢܹܗ ܕܒܲܪܢܵܫܵܐ : ܠܵܐ ܡܸܫܬܲܢܲܩ ܒܲܩܪܵܒܼܵܐ ܥܦܝܼܦܵܐ ܕܡ̣ܢ ܠܓܼܵܘ ܘܡ̣ܢ ܠܒܲܪ . ܚܙܝܼ ܕܲܟܼܡܵܐ ܒܨܝܼܪ ܐܵܓܼܘܿܢܵܐ : ܗܵܝ̇ ܕܐ̄ܢܵܫ ܠܨܸܒܼ̈ܘܵܬܼܵܐ ܡ̣ܢ ܪܘܼܚܩܵܐ ܢܸܪܲܓܼ ܠܗܹܝܢ : ܡ̣ܢ ܗܵܝ̇ ܕܟܲܕܼ ܗܸܢܹܝܢ ܨܸܒܼ̈ܘܵܬܼܵܐ ܩܢܘܼܡܗܹܝܢ ܩܲܪ̈ܝܼܒܼܵܢ : ܘܲܒܼܝܲܕܼ ܚܙܵܬܼܗܹܝܢ ܡܚܲܬܼܚ̈ܬܼܵܢ ܠܗܘܿܢ ܠܚܘܼ̈ܫܵܒܹܐ . ܗܵܪܟܵܐ : ܐܵܓܼܘܿܢܵܐ ܥܦܝܼܦܵܐ ܚܵܙܹ̇ܝܢܲܢ ܕܐܝܼܬܼ . ܡܵܐ ܓܹܝܪ ܕܲܨܪܝܼܟܼ ܒܲܪܢܵܫܵܐ ܒܥܘܼܡܪܹܗ : ܘܲܒܼܤܝܼܪܵܐ ܚܫܲܚܬܹܗ : ܐܵܦܠܵܐ ܒܙܲܒܼܢܵܐ ܕܤܘܼܢܩܵܢܹܗ ܒܪܸܓܿܬܼܵܐ ܚܵܐܲܪ ܒܵܗ̇ . ܘܲܒܼܡܸܕܸܡ ܙܥܘܿܪ : ܡܦܝܼܣ ܠܹܗ ܠܦܲܓܼܪܵܐ . ܟܲܕܼ ܐܵܦ ܗ̤ܘ ܗܵܢܵܐ ܫܝܼܛ ܥܠܵܘܗܝ : ܘܲܒܼܤܸܐ . ܘܠܵܘ ܡܸܛܠ ܝܵܐܝܘܼܬܹܗ ܘܗܲܢܝܼܐܘܼܬܹܗ ܡܸܬܼܩܲܪܲܒܼ ܠܘܵܬܹܗ : ܐܸܠܵܐ ܐܲܝܟܼ ܕܢܸܤܡܘܿܟܼ ܒܲܠܚܘܿܕܼ ܠܲܟܼܝܵܢܵܐ . ܦܘܼܪ̈ܤܹܐ ܕܹܝܢ ܗܵܠܹܝܢ : ܦܫܝܼܩܵܐܝܼܬܼ ܡܲܝܬܹܝܢ ܠܹܗ ܠܐ̄ܢܵܫ ܠܘܵܬܼ ܥܲܢܘܵܝܘܼܬܼܵܐ : ܕܠܵܐ ܫܚܵܩܹ̈ܐ ܘܬܲܟܼܬܘܼܫܵܐ ܕܡܲܚܫ̈ܒܼܵܬܼܵܐ . ܙܵܕܹܩ ܠܹܗ ܠܒܲܪܢܵܫܵܐ : ܕܨܸܒܼ̈ܘܵܬܼܵܐ ܐܲܝܠܹܝܢ ܕܲܠܡܸܬܼܢܛܵܪܘܼ ܡ̣ܢ ܚܘܼܠܛܵܢܵܐ ܕܲܒܼܗܹܝܢ ܐܵܓܼܘܿܢܵܐ ܐܝܼܬܼ ܒܗܹܝܢ : ܕܐܵܦ ܡ̣ܢ ܚܙܵܬܼܗܹܝܢ ܢܸܙܕܗܲܪ : ܘܡ̣ܢ ܘܲܥܕܗܹܝܢ ܢܸܬܼܪܲܚܲܩ . ܗܵܕܹܐ ܕܹܝܢ ܐܵܡܲ݁ܪܢܵܐ : ܠܵܘ ܒܲܠܚܘܿܕܼ ܥܲܠ ܗܵܠܹܝܢ ܕܟܲܪܤܵܐ : ܐܸܠܵܐ ܐܵܦ ܥܲܠ ܟܠܗܹܝܢ ܐܲܝܠܹܝܢ ܕܲܒܼܒܼܘܼܚܪܵܢܵܐ ܕܲܒܼܗܹܝܢ ܡܸܬܼܒܲܩܝܵܐ ܚܹܐܪܘܼܬܹܗ ܕܝܼܚܝܼܕܼܵܝܵܐ : ܘܐܲܝܟܼ ܕܲܠܦܘܼܪܫܵܢܵܐ ܕܡܸܢܗܹܝܢ ܒܲܩܝܵܡܵܐ ܥܲܠ̣ ܠܘܵܬܼ ܐܲܠܵܗܵܐ . ܗܵܢܵܘ ܕܹܝܢ : ܐܵܦ ܥܲܠ ܚܸܙܘܵܐ ܕܦܲܪܨܘܿܦܵܐ ܕܐܲܢ̄ܬܿܬܼܵܐ : ܐܵܦ ܥܲܠ ܚܙܵܬܼܵܐ ܕܓܹܐ̈ܘܵܬܼܵܐ : ܐܵܦ ܥܲܠ ܓܹܐܘ̈ܬܼܵܢܹܐ ܘܦܘܼܢܵܩܲܝ̈ܗܘܿܢ : ܘܥܲܠ ܤܸܩ̈ܠܹܐ ܘܠܵܒܼܘܿܫܲܝ̈ܗܘܿܢ : ܘܥܲܠ ܟ̱ܠܹܗ ܛܲܟܼܤܵܐ ܕܥܵܠܡܵܝܘܼܬܼܵܐ : ܘܡܡܲܠܠܵܐ ܘܫܸܡܥܵܐ ܕܲܥܠܲܝܗܘܿܢ . ܚܲܝܠܵܐ ܓܹܝܪ ܪܲܒܵܐ ܩܵܢܹ̇ܝܢ ܚܲܫܹ̈ܐ : ܡ̣ܢ ܩܲܪܝܼܒܼܘܼܬܼܵܐ  pb. 236  ܕܨܸܒܼ̈ܘܵܬܼܵܐ : ܠܲܡܪܲܦܵܝܘܼ ܠܐܵܓܼܘܿܢܸܤ̈ܛܹܐ : ܘܲܠܘܵܬܼ ܫܘܼܚܠܵܦܵܐ ܠܡܲܝܬܵܝܘܼ ܠܬܲܪܥܝܼܬܐ . ܐܸܢ ܚܙܵܬܼܵܐ ܕܫܲܦܝܼܪ̈ܵܬܼܵܐ ܡܙܝܼܥܵܐ ܠܬܲܪܥܝܼܬܼܵܐ ܒܲܛܢܵܢܵܐ ܠܡܸܤܛܵܐ ܨܹܝܕܼ ܦܘܼܠܚܵܢܗܹܝܢ : ܝܑܼܕܼܝܼܥܵܐ ܕܐܵܦ ܕܗܵܢܹܝܢ ܆ ܕܕܲܠܩܘܼܒܼܠܵܐ : ܠܡܸܫܒܵܐ ܠܪܸܥܝܵܢܵܐ ܠܘܵܬܼܗܹܝܢ : ܚܲܝܠܵܐ ܩܲܢܝܵܐ . ܘܐܵܦܸܢ ܡܸܕܸܡ ܝܲܬܝܼܪܵܐ ܠܵܐ ܢܸܗܘܸܐ : ܒܲܠܚܘܿܕܼ ܠܪܸܥܝܵܢܵܐ ܕܲܡܢܵܚ ܒܐܵܓܼܘܿܢܵܐ ܢܲܪܡܸܐ : ܚܘܼܤܪܵܢܵܐ ܗ̄ܘ̣ ܪܲܒܵܐ ܘܗܵܢܵܐ : ܕܡ̣ܢ ܫܲܝܢܵܐ ܠܲܕܼܠܘܼܚܝܵܐ ܢܸܬܿܕܚܸܐ ܐ̄ܢܵܫ ܒܨܸܒܼܝܵܢܹܗ . ܐܸܢܕܹܝܢ ܗܵܘ̇ ܚܲܕܼ ܡ̣ܢ ܩܲܕܝܼ̈ܫܹܐ ܤܵܒܼܵܐ ܥܡܝܼܠܵܐ : ܚܙܵܬܼܵܐ ܕܕܼܟܼܪܵܐ ܡܲܤܒܲܗ ܒܢܸܫܹ̈ܐ ܡܲܟܿܝܵܢܝܼܬܼܵܐ ܚܲܫܒܵܗ̇ ܕܗܵܘܢܵܐ ܘܲܡܤܲܓܿܦܵܢܝܼܬܼܵܐ ܒܐܵܓܼܘܿܢܵܐ : ܟܲܕܼ ܐܸܤܬܲܩܒܲܠ ܒܲܙܒܲܡ ܠܲܚܕܼܵܐ ܡ̣ܢ ܕܲܝܪ̈ܵܬܼܵܐ : ܡܲܢܘܼ ܒܲܐ̄ܚܪ̈ܵܢܝܬܐ ܢܲܗܡܸܐ : ܕܐܵܦܠܵܐ ܠܡܸܥܲܠ ܠܵܗ̇ ܘܲܠܡܸܤܓܲܕܼ ܐܸܬܿܛܦܝܼܣ ܗܵܘ̇ ܛܘܼܒܼܵܢܵܐ ؟ ܐܸܬܼܚܲܫܲܒܼ ܦܵܪܘܿܫܵܐܝܼܬܼ ܗܵܘ̇ ܤܵܒܼܵܐ ܚܲܟܝܼܡܵܐ : ܕܐܵܦܸܢ ܒܲܠܚܘܿܕܼ ܢܸܤܲܩ ܥܲܠ ܠܹܒܿܝ ܒܠܸܠܝܵܐ ܗܵܢܵܐ ܕܒܼܵܐܹ̇ܬܼ ܐ̄ܢܵܐ ܒܵܗ̇ : ܕܐܝܼܬܼ ܗܵܪܟܵܐ ܡܸܕܸܡ ܕܕܲܐܝܟܼ ܗܵܟܲܢ : ܚܘܼܤܪܵܢܵܐ ܗ̄ܘ̣ ܪܵܒܵܐ . ܘܠܵܐ ܥܲܠ̣ : ܡܸܛܠ ܗܵܕܹܐ . ܡܸܕܼܚܲܠ ܠܲܡ : ܒܢܲܝ̈ : ܠܵܐ ܕܵܚܹ̇ܠ ܐ̄ܢܵܐ . ܒܪܲܡ : ܡܵܐ ܠܝܼ ܩܪܵܒܼܵܐ ܒܲܛܝܼܠܵܐ ؟ ܗܵܢܵܘ ܕܹܝܢ : ܘܐܵܦ ܥܘܼ̈ܗܕܵܢܹܐ ܕܕܲܐܝܟܼ ܗܵܠܹܝܢ : ܚܠܵܦ ܫܲܦܝܼܘܼܬܼܵܐ ܕܦܘܼܠܚܵܢܝ ܀ ܟܠܗܹܝܢ ܓܹܝܪ ܐܲܝܠܹܝܢ ܕܕܼܝܼܠܹܗ ܐܸܢܹܝܢ ܕܗܵܢܵܐ ܦܲܓܼܪܵܐ : ܘܥܲܠ ܐܲܦܲܝ̈ܗܹܝܢ ܬܲܟܼܬܘܼܫܵܐ ܐܝܼܬܼ ܠܹܗ ܠܒܲܪܢܵܫܵܐ ܥܲܠ ܐܲܦܲܝ̈ ܢܛܝܼܪ̈ܵܬܼܵܐ ܕܡܸܢܗܹܝܢ : ܟܠ ܟܡܵܐ ܕܪ̈ܲܚܝܼܩܵܢ ܡܸܢܹܗ : ܬܲܟܼܬܘܼܫܵܐ ܒܨܝܼܪܵܐ ܐܝܼܬܼ ܠܹܗ ܡܸܛܠܵܬܼܗܹܝܢ . ܐܲܝܟܲܢܵܐ ܕܐܵܦ ܟܲܕܼ ܢܸܗܘ̈ܝܵܢ ܩܲܪ̈ܝܼܒܼܵܢ : ܟܡܵܐ ܐܸܢ ܒܩܸܢܛܵܐ ܕܒܼܝܼܪ ܨܹܝܕܼ ܛܵܒܼ̈ܬܐ : ܡܸܬܼܠܗܸܩ ܒܩܲܪܝܼܒܼܘܼܬܼܗܹܝܢ ܠܲܚܫܲܚܬܐ ܕܲܒܼܗܹܝܢ .  pb. 237  ܥܸܩܵܪܹ̈ܐ ܤܲܓܝܼ̈ܐܹܐ ܚܵܙܹ̇ܝܢܲܢ ܕܲܩܒܼܝܼܪܝܼܢ : ܘܡܲܚܼܬܼܝܼܢ ܬܚܹܝܬܼ ܐܲܪܥܵܐ : ܕܲܒܼܙܲܒܼܢܵܐ ܕܩܲܝܛܵܐ ܡܸܛܠ ܚܲܝܠܹܗ ܕܫܸܡܫܵܐ ܘܥܘܼܙܵܐ ܕܚܘܼܡܵܐ : ܐܵܦܠܵܐ ܕܐܝܼܬܲܝܗܘܿܢ ܠܐ̄ܢܵܫ ܝܑܼܕܼܝܼܥܝܼܢ . ܡܵܐ ܕܲܡܛ̣ܵܘ ܨܹܐܕܲܝܗܘܿܢ ܪ̈ܤܝܼܤܹܐ ܕܡܲܝ̈ܵܐ : ܘܚܵܝܠܵܐ ܕܦܲܝܘܼܚܘܼܬܼܵܐ ܕܐܵܐܲܪ : ܡܸܚܕܼܵܐ ܡܫܲܪܸܐ ܟܠ ܚܲܕܼ ܡܸܢܗܘܿܢ ܡܚܵܘܸܐ ܬܲܦܫܹܗ ܡ̣ܢ ܟܠ ܟܲܪ ܕܲܩܒܼܝܼܪ . ܡܵܕܹܝܢ ܠܵܐ ܬܚܘܼܪ ܐܵܦ ܐܲܢ̄ܬܿ : ܕܲܒܼܚܝܠܵܐ ܕܚܲܡܝܼܡܘܼܬܼܵܗ̇ ܕܥܲܢܘܵܝܘܼܬܼܵܐ : ܘܙܲܠܝܼ̈ܩܹܐ ܕܛܲܝܒܿܘܼܬܼܵܐ ܕܫܸܠܝܵܐ ܡܢܵܚ ܐܲܢ̄ܬܿ ܡ̣ܢ ܚܲܫܹ̈ܐ ܤܲܓܝܼ . ܐܸܢܕܹܝܢ ܬܹܐܬܸܐ ܠܘܵܬܼ ܨܸܒܼ̈ܘܵܬܼܵܐ : ܗܵܕܹܝܢ ܚܵܙܹ̇ܐ ܐܲܢ̄ܬܿ ܐܲܝܟܲܢ ܡܸܬܼܢܲܚܡܝܼܢ ܟܠ ܚܲܕܼ ܡܸܢܗܘܿܢ : ܘܲܡܪܝܼܡ ܪܹܫܹܗ ܡ̣ܢ ܕܘܼܟܿܬܹܗ . ܗܵܢܵܘ ܕܹܝܢ : ܘܐܸܢܗ̤ܘ ܕܩܲܠܝܼܠ ܢܪܝܼܚܘܼܢ ܘܪܹܚܵܝܐ ܕܲܢܝܵܚܵܐ . ܗܵܠܹܝܢ ܐܸܡ̇ܪܹܬܼ : ܕܐܹܚܵܘܸܐ ܕܠܵܐ ܐܲܢܵܫ ܢܸܬܿܬܿܟܸܠ ܥܕܲܡܵܐ ܕܡܵܐܹ̇ܬܼ ܘܲܡܫܲܢܸܐ ܡ̣ܢ ܗܵܠܹܝܢ ܚܲܝܹ̈ܐ . ܘܕܲܥܪܘܼܩܝܵܐ ܘܪܲܚܝܼܩܘܼܬܼܵܐ : ܟܡܵܐ ܐܝܼܬܲܝܗܘܿܢ ܡܥܲܕܪ̈ܵܢܹܐ ܕܐܵܓܼܘܿܢܲܢ . ܨܸܒܼ̈ܘܵܬܼܵܐ ܐܲܝܠܹܝܢ ܕܡ̣ܢ ܥܘܼܗܕܵܢܗܹܝܢ ܒܵܗ̇ ܬܝܼܢܲܢ ܟܲܤܝܵܐܝܼܬܼ : ܙܵܕܹܩ ܕܐܵܦ ܡ̣ܢ ܦܸܓܼܥܵܐ ܕܲܒܼܗܹܝܢ ܢܸܩܢܲܛ . ܘܠܵܐ ܢܕܼܘܼܫ ܠܬܹܐܪܬܵܐ : ܘܲܢܒܲܤܲܪ ܥܲܠ ܡܥܲܗܕܵܢܵܐ . ܒܐܼܲܪܵܐ ܓܹܝܪ ܫܵܗܝܵܐ ܘܲܕܼܠܵܐ ܥܲܠ̈ܠܵܬܼܵܐ ܢܸܒܼܩܹܝܘܗܝ ܠܦܲܓܼܪܲܢ : ܟܲܕܼ ܡܲܩܢܹܝܢ ܚ̄ܢܲܢ ܠܹܗ ܕܘܼܪܵܫܵܐ ܕܚܘܼܡܤܵܢܵܐ ܀ ܕܐܵܦ ܐ̄ܚܪܹܬܼܵܐ ܐܝܼܬܹܝܗ̇ : ܕܪܲܒܵܐ ܡ̣ܢ ܟܠܗܹܝܢ . ܕܟܼܠ ܟܡܵܐ ܕܐ̄ܢܵܫ ܠܵܐ ܩܲܪܝܼܒܼ ܠܹܗ ܗܵܘ̇ ܡܸܕܸܡ ܕܥܸܠܬܼܵܐ ܐܝܼܬܼܵܘܗܝ ܕܬܲܟܼܬܘܼܫܹܗ : ܐܵܦܸܢ ܢܸܫܬܿܚܸܩ ܒܬܲܪܥܝܼܬܼܵܐ : ܕܠܵܐ ܕܸܚܠܵܐ ܐܝܼܬܼܵܘܗܝ . ܕܕܲܡ ܟܲܕܼ ܢܸܙܕܟܸܐ ܡ̣ܢ ܚܘܼܫܵܒܼܵܐ : ܡܸܬܼܪܡܸܐ ܠܹܗ ܐܵܦ ܠܲܚܫܲܚܬܼܵܐ ܡܸܛܠ ܩܲܪܝܼܒܼܘܼܬܼܵܐ .  pb. 238  ܝܵܠܘܿܦܵܐ . ܐܲܝܢܵܐ ܕܲܠܟܼܠܗܹܝܢ ܡܥܵܘ̈ܟܼܵܢܝܬܼܵܐ ܫ̣ܕܼܵܐ ܡ̣ܢ ܢܲܦܫܹܗ : ܘܥܲܠ̣ ܠܒܹܝܬܼ ܐܵܓܼܘܿܢܵܐ : ܡܵܢܵܘ ܫܘܼܪܵܝ ܬܲܟܼܬܘܼܫܹܗ ܕܥܲܡ ܚܛܝܼܬܼܵܐ : ܘܡ̣ܢ ܐܲܝܟܵܐ ܢܫܲܪܸܐ ܒܕܲܪܵܐ ؟ ܡܲܠܦܵܢܵܐ . ܗܵܕܹܐ : ܠܟܼܠܢܵܫ ܝܑܼܕܲܥܵܐ . ܕܲܠܟܼܠܗܘܿܢ ܐܵܓܼܘܿܢܹ̈ܐ ܕܠܘܼܩܒܲܠ ܚܛܝܼܬܼܵܐ ܘܲܪ̈ܓܼܝܼܓܼܵܬܼܵܗ̇ : ܥܲܡܠܵܐ ܕܨܵܘܡܵܐ ܩܲܕܝܼܡ . ܝܲܬܝܼܪܵܐܝܼܬܼ : ܗܵܘ̇ ܕܠܘܼܩܒܲܠ ܚܛܝܼܬܼܵܐ ܕܲܠܓܼܵܘ ܡܸܢܹܗ ܡܸܬܼܟܲܬܲܫ . ܘܐܵܬ̤ܵܐ ܕܤܸܢܐܬܼܵܐ ܕܥܲܡ ܚܛܝܼܬܼܵܐ ܘܲܪ̈ܓܼܝܼܓܼܵܬܼܵܗ̇ : ܡ̣ܢ ܗܵܕܹܐ ܡܸܬܼܚܲܙܝܵܐ ܒܐܲܝܠܹܝܢ ܕܲܠܬܲܟܼܬܘܼܫܵܐ ܗܵܢܵܐ ܠܵܐ ܡܸܬܼܚܲܙܝܵܢܵܐ ܢܵܚܬܝܼܢ : ܕܲܒܼܨܵܘܡܵܐ ܡܫܲܪܹܝܢ . ܘܒܼܵܬܼܪܹܗ : ܩܵܘܡܵܐ ܕܲܒܼܠܸܠܝܵܐ . ܐܲܝܢܵܐ ܕܲܒܼܟܼܠܗܘܿܢ ܚܲܝܵܘ̈ܗܝ ܠܥܸܢܝܵܢܵܐ ܕܨܵܘܡܵܐ ܡܲܚܸܒܼ : ܗܵܢܵܐ : ܪܵܚܡܵܐ ܐܝܼܬܼܵܘܗܝ ܕܢܲܟܼܦܘܼܬܼܵܐ . ܐܲܟܼܙܢܵܐ ܓܹܝܪ ܕܪܹܫ ܛܘܼ̈ܒܹܐ ܟܠܗܘܿܢ ܕܥܵܠܡܵܐ : ܘܲܠܤܲܢ̈ܝܵܬܹܗ ܟܠܗܹܝܢ ܢܝܵܚܵܐ ܕܟܲܪܤܵܐ ܩܲܕܝܼܡ : ܘܪܲܦܝܘܼܬܼܵܐ ܕܫܸܢܬܼܵܐ ܕܲܡܓܲܪܓܼܵܐ ܠܡܲܕܼܡܟܼܵܐ ܛܲܢܦܵܐ : ܗܵܟܲܢܵܐ ܫܘܼܪܵܝ ܐܘܼܪܚܹܗ ܩܲܕܝܼܫܬܼܵܐ ܕܐܲܠܵܗܵܐ ܘܲܕܼܟܼܠܗܹܝܢ ܡܝܲܬܿܪ̈ܵܬܼܵܐ : ܨܵܘܡܵܐ ܐܝܼܬܼܵܘܗܝ ܫܲܬܼܐܸܤܬܼܵܐ : ܘܥܝܼܪܘܼܬܼܵܐ ܙܗܝܼܬܐ ܕܲܒܼܬܸܫܡܸܫܬܐ ܕܐܲܠܵܗܵܐ : ܒܲܙܩܝܼܦܘܼܬܹܗ ܕܦܲܪܵܐ ܕܟܼܠܹܗ ܠܸܠܝܵܐ ܠܘܼܩܒܲܠ ܗܲܢܝܼܐܘܼܬܼܵܗ̇ ܕܫܸܢܬܼܵܐ . ܡܲܥܫܢܵܢܵܐ ܗ̄ܘ̣ ܓܹܝܪ ܨܵܘܡܵܐ ܕܟܼܠܗܹܝܢ ܡܝܲܬܿܪ̈ܵܬܼܵܐ : ܘܫܘܼܪܵܝܵܐ ܗ̄ܘ̣ ܕܐܵܓܼܘܿܢܵܐ : ܘܲܟܼܠܝܼܠܵܐ ܕܲܢܙܝܼܪܹ̈ܐ : ܘܫܘܼܦܪܵܐ ܕܲܒܼܬܼܘܼܠܘܼܬܼܵܐ ܘܩܲܕܝܼܫܘܼܬܼܵܐ : ܘܲܡܙܲܗܝܵܢܵܐ ܕܢܲܟܼܦܘܼܬܼܵܐ : ܘܫܘܼܪܵܝܵܐ ܕܐܘܼܪܚܵܐ ܕܲܟܼܪܸܤܛܝܵܢܘܼܬܼܵܐ : ܘܡܵܘܠܕܼܵܢܵܐ ܕܲܨܠܘܿܬܼܵܐ : ܘܡܲܒܘܼܥܵܐ ܕܲܪܡܝܼܤܘܼܬܼܵܐ : ܘܡܲܠܦܵܢܵܐ ܕܫܲܠܝܘܼܬܼܵܐ : ܘܲܠܟܼܠܗܹܝܢ ܫܲܦܝܼܪ̈ܵܬܼܵܐ ܗ̤ܘ ܩܲܕܝܼܡ . ܐܲܟܼܙܢܵܐ ܓܹܝܪ ܕܢܲܩܝܼܦ ܗ̄ܘ̣ ܒܘܼܤܵܡܵܐ ܕܢܘܼܗܪܵܐ ܠܥܲܝ̈ܢܹܐ ܕܲܚܠܝܼ̈ܡܵܢ : ܗܵܟܲܢܵܐ ܠܨܵܘܡܵܐ ܕܦܘܼܪܫܵܢܵܐ ܪܸܓܿܬܼܵܐ ܕܲܨܠܘܿܬܼܵܐ . ܡܸܚܕܼܵܐ ܓܹܝܪ ܕܫܲܪܝܼ ܐ̄ܢܵܫ  pb. 239  ܒܨܵܘܡܵܐ : ܠܥܸܢܝܵܢܵܐ ܕܐܲܠܵܗܵܐ ܡ̣ܢ ܗܵܪܟܵܐ ܡܸܬܼܪܲܓܼܪܲܓܼ ܒܡܲܕܥܹܗ . ܠܵܐ ܡܚܲܡܤܸܢ ܓܘܼܫܡܵܐ ܨܲܝܡܵܐ : ܕܢܲܓܸܣ ܥܲܠ ܬܸܫܘܝܼܬܹܗ ܠܸܠܝܵܐ ܟ̱ܠܹܗ . ܡܚܲܦܛܵܬܵܐ ܗ̄ܘ̣ ܓܹܝܪ ܨܵܘܡܵܐ ܕܥܝܼܪܘܼܬܼܵܐ ܕܲܠܘܵܬܼ ܐܲܠܵܗܵܐ : ܟܝܵܢܵܐܝܼܬܼ . ܠܵܘ ܒܲܠܚܘܿܕܼ ܒܐܝܼܡܵܡܵܐ : ܐܸܠܵܐ ܘܲܒܼܠܸܠܝܵܐ . ܠܵܐ ܓܹܝܪ ܠܵܐܹ̇ܐ ܤܲܓܝܼ ܒܬܲܟܼܬܘܼܫܵܐ ܕܥܲܡ ܫܸܢܬܼܵܐ : ܦܲܓܼܪܵܐ ܤܦܝܼܩܵܐ ܕܨܲܝܵܡܵܐ . ܘܐܵܦܸܢ ܡܚܝܼܠ ܒܪܸ̈ܓܼܫܵܘܗܝ : ܪܸܥܝܵܢܹܗ ܕܹܝܢ : ܥܝܼܪ ܠܘܵܬܼ ܐܲܠܵܗܵܐ ܒܬܲܟܼܫܲܦܬܐ . ܦܲܩܵܚ ܓܹܝܪ ܕܡ̣ܢ ܡܚܝܼܠܘܼܬܼܵܐ ܕܨܵܘܡܵܐ ܢܦܘܼܫ ܡ̣ܢ ܦܘܼܠܚܵܢܵܐ : ܘܠܵܐ ܡ̣ܢ ܝܼܘܼܩܪܵܐ ܕܡܹܐܟܼ̈ܠܵܬܐ . ܥܲܠ ܫܘܼܦܪܹ̈ܐ ܕܹܝܢ ܕܨܵܘܡܵܐ ܠܡܸܬܼܢܵܐ : ܤܲܓܝܼ ܠܵܐ ܐܵܠ̇ܨܵܐ ܠܲܢ . ܠܤܲܓܝܼ̈ܐܹܐ ܡ̣ܢ ܡܲܠܦܵܢܹ̈ܐ ܘܐܲܒܼ̈ܗܵܬܼܵܐ : ܥܲܠ ܢܸܨ̈ܚܵܢܹܐ ܕܨܵܘܡܵܐ ܘܥܲܠ ܫܘܼܦܪܹ̈ܐ ܪܵܘܪ̈ܒܹܐ ܕܡܸܢܹܗ ܨܵܡ̇ܚܝܼܢ : ܐܲܡܝܼܪ ܠܗܘܿܢ . ܘܟܼܠܗܘܿܢ ܟܬܼܵܒܹ̈ܐ ܡܵܘܕܥܝܼܢ ܥܲܠ ܪܲܒܿܘܼܬܹܗ ܕܨܵܘܡܵܐ : ܘܢܸܨ̈ܚܵܢܹܐ ܕܲܤܥܲܪ ܒܟܼܠܕܼܵܪ ܘܕܼܵܪ : ܘܥܲܠ ܪܲܒܿܘܼܬܼ ܥܘܼܕܼܪܵܢܵܐ ܕܡܸܢܹܗ : ܘܫܘܼܒܼܚܵܐ ܡܥܲܠܝܵܐ ܕܨܲܝܵܡܹ̈ܐ . ܘܐܵܦ ܡ̣ܢ ܢܸܤܝܵܢܵܐ ܠܟܼܠܢܵܫ ܝܑܼܕܼܝܼܥ : ܕܡܲܒܿܘܼܥܵܐ ܗ̄ܘ̣ ܕܟܼܠܗܹܝܢ ܫܲܦܝܼܪ̈ܵܬܼܵܐ . ܟܡܵܐ ܕܹܝܢ ܕܛܲܒܼ̈ܥܹܐ ܕܨܵܘܡܵܐ ܪܡܹܝܢ ܥܲܠ ܦܘܼܡܹܗ ܕܒܲܪܢܵܫܵܐ : ܚܘܼܫܵܒܹܗ ܒܲܬܼܘܵܬܼ ܢܲܦܫܵܐ ܗܵܪܹܓܼ . ܘܠܸܒܹܗ : ܨܠܵܘ̈ܵܬܼܵܐ ܡܙܝܼܥ . ܘܥܲܠ ܦܲܪܨܘܿܦܹܐ : ܪܲܡܝܵܐ ܟܡܝܼܪܘܼܬܼܵܐ . ܙܵܘ̈ܥܹܐ ܤܲܢܝܵ̈ܐ : ܘܪܲܚܝܼܩܝܼܢ ܡܸܢܹܗ . ܦܨܝܼܚܘܼܬܼܵܐ : ܐܵܦܠܵܐ ܟܠ ܟ̱ܠܹܗ ܡܸܬܼܚܲܙܝܵܐ ܒܹܝܬܼ ܥܲܝܢܵܘ̈ܗܝ . ܒܥܸܠܕܒܼܵܒܼܵܐ ܗ̄ܘ̣ ܓܹܝܪ ܕܲܪ̈ܓܼܝܼܓܼܵܬܐ ܘܲܕܼܥܸܥ̈ܝܵܢܹܐ ܒܲܛܝܼ̈ܠܹܐ . ܠܵܐ ܡܬܼܘܿܡ ܐܸܬܼܚܙܝܼ ܐ̄ܢܵܫ ܨܲܝܵܡܵܐ ܕܦܘܼܪܫܵܢܵܐ : ܕܫܲܥܒܸܕܼܬܹܗ ܪܸܓܬܐ ܤܢܝܼܬܐ . ܕܘܼܡܤܵܐ ܗ̄ܘ̣ ܓܹܝܪ ܕܟܼܠ ܡܝܲܬܿܪ̈ܵܢ . ܘܐܲܝܢܵܐ ܕܲܒܼܗܵܢܵܐ ܒܵܤܹ̇ܐ : ܠܟܼܠܗܹܝܢ ܡܝܲܬܿܪ̈ܵܬܼܵܐ ܡܙܲܥܲܙܲܥ . ܡܸܛܠ  pb. 240  ܕܹܝܢ ܕܦܘܼܩܕܵܢܵܐ ܩܲܕܼܡܵܝܵܐ ܕܐܸܬܿܬܿܤܝܼܡ ܠܲܟܼܝܵܢܲܢ ܒܫܘܼܪܵܝܵܐ : ܥܲܠ ܛܥܵܡܬܐ ܕܡܹܐܟܼܘܼܠܬܐ ܙܲܗܪܹܗ : ܘܡ̣ܢ ܗܵܪܟܵܐ ܢܦܲܠ̣ ܪܹܫ ܛܘܿܗܡܲܢ . ܒܲܕܼܓܼܘܿܢ ܡ̣ܢ ܐܲܝܟܵܐ ܕܲܗܘ̤ܵܐ ܚܘܼܒܼܠܵܐ ܩܲܕܼܡܵܝܵܐ : ܡ̣ܢ ܬܲܡܵܢ ܡܫܲܪܹܝܢ ܒܒܸܢܝܵܢܵܐ ܐܲܬܼܠܹܝ̈ܛܹܐ ܕܕܸܚܠܲܬܼ ܐܲܠܵܗܵܐ : ܡܵܐ ܕܤܵܝ̇ܡܝܼܢ ܫܘܼܪܵܝܵܐ ܠܲܢܛܘܼܪ̈ܵܬܼܵܐ ܕܢܵܡܘܿܤܵܘ̈ܗܝ . ܘܐܵܦ ܦܵܪܘܿܩܲܢ : ܟܲܕܼ ܐܸܬܼܚܵܘܝܼ ܠܥܵܠܡܵܐ ܥܲܠ ܝܘܿܪܕܢܵܢ : ܡ̣ܢ ܗܵܪܟܵܐ ܫܲܪܒܝܼ . ܡ̣ܢ ܒܵܬܲܪ ܠܲܡ ܕܲܥܡܲܕܼ : ܐܲܦܸܩܬܹܗ ܪܘܼܚܵܐ ܠܡܲܕܼܒܿܪܵܐ . ܘܨܵܡ̣ ܐܲܪܒܿܥܝܼܢ ܐܝܼܡܵܡ̈ܝܼܢ : ܘܐܲܪܒܿܥܝܼܢ ܠܲܝ̈ܠܵܘܵܢ . ܘܟܼܠܗܘܿܢ ܕܲܒܼܥܸܩ̈ܒܼܵܬܹܗ ܢܵܦܩ̇ܝܼܢ : ܥܲܠ ܗܵܕܹܐ ܫܲܬܼܐܸܤܬܼܵܐ ܤܵܝ̇ܡܝܼܢ ܫܘܼܪܵܝ ܐܵܓܼܘܿܢܘܗܘܿܢ . ܙܲܝܢܵܐ ܗ̄ܘ̣ ܚܫܝܼܠ ܡ̣ܢ ܐܲܠܵܗܵܐ : ܡܲܢ̣ܘܼ ܢܸܒܼܤܸܐ ܒܹܗ ܘܢܸܗܘܸܐ ܕܠܵܐ ܡܲܪܫܘܼܢ ؟ ܐܸܢ ܤܵܐܹ̇ܡ ܢܵܡܘܿܤܵܐ ܨܵܡ̣ : ܡܲܢ̣ܘܼ ܡ̣ܢ ܢܵܛܪ̈ܲܝ ܢܵܡܘܿܤܵܐ ܕܠܵܐ ܤܢܝܼܩ ܥܲܠ ܗܵܕܹܐ ؟ ܡܸܛܠ ܕܹܝܢ ܕܲܥܕܲܡܵܐ ܠܗܵܝܕܼܝܼܟ ܓܸܢܤܵܐ ܕܲܒܼܢܲܝ̈ܢܵܫܵܐ ܠܵܐ ܝܑܼܕܲܥ̣ ܙܵܟܼܘܼܬܼܵܐ : ܘܠܵܐ ܤܵܛܵܢܵܐ ܡܬܼܘܿܡ ܐܸܬܼܢܲܤܝܼ ܗ̄ܘ̣ܵܐ ܒܚܘܼܝܵܒܹܗ ܕܡ̣ܢ ܟܝܵܢܲܢ : ܘܲܒܼܗܵܢܵܐ ܙܲܝܢܵܐ ܐܸܫܬܲܦܲܠ ܡܸܢܹܗ ܕܫܘܼܪܵܝܵܐ . ܘܗ̤ܘ ܗܘ̤ܵܐ ܒܘܼܟܼܪܵܐ ܕܙܵܟܼܘܼܬܼܵܐ : ܠܲܡܤܵܡ ܟܠܝܼܠܵܐ ܩܲܕܼܡܵܝܵܐ ܒܪܹܫܹܗ ܕܲܟܼܝܵܢܲܢ . ܡܵܐ ܕܡܸܬܼܚܙܸܐ ܗܵܢܵܐ ܙܲܝܢܵܐ ܥܲܠ ܐ̄ܢܵܫ : ܒܲܪ ܫܵܥܬܹܗ ܤܘܼܪܵܕܼܵܐ ܢܵܦܹ̇ܠ ܒܚܘܼܫܵܒܼܵܘ̈ܗܝ ܕܗܵܘ̇ ܪܹܫ ܡܸܪܕܵܐ ܤܵܛܵܢܵܐ . ܘܡܸܚܕܼܵܐ ܒܬܲܪܥܝܼܬܹܗ : ܠܗܵܘ̇ ܚܘܼܝܵܒܹܗ ܕܲܒܼܡܲܕܼܒܿܪܵܐ : ܘܬܼܘܼܪܥܬܐ ܩܲܕܼܡܵܝܬܐ ܕܒܹܗ ܫܲܪܝܲܬ̤ : ܡܸܬܬܙܝܼܥ ܒܥܘܼܗܕܵܢܵܐ . ܘܚܲܝܠܹܗ : ܡܸܬܿܬܿܒܲܪ ܒܲܚܙܵܬܹܗ ܕܙܲܝܢܵܐ ܕܐܵܘܸܕܼ ܒܐܝܼ̈ܕܲܝܢ ܪܲܒܿ ܚܲܝܠܲܢ . ܡܸܚܕܼܵܐ ܕܚܵܙܹ̇ܐ ܗܵܢܵܐ ܙܲܝܢܵܐ ܥܲܠ ܐ̄ܢܵܫ : ܒܲܪ ܫܵܥܬܹܗ ܡܸܫܬܵܘܕܲܥ ܕܠܵܐ ܓܼܘܿܢܵܐ ܡܥܲܬܲܕܼ . ܐܲܝܢܵܘ ܙܲܝܢܵܐ ܕܚܲܤܝܼܢ ܡܸܢܹܗ ܘܝܵܗܹ̇ܒܼ ܠܘܼܒܵܒܼܵܐ ܠܠܸܒܵܐ ܒܕܲܪܐ ܕܥܲܡ ܪ̈ܘܼܚܹܐ ܒܝܼ̈ܫܵܬܼܵܐ : ܐܲܝܟܼ  pb. 241  ܟܲܦܢܵܐ ܕܡܸܛܠ ܡܫܝܼܚܵܐ ؟ ܟܡܵܐ ܓܹܝܪ ܕܲܡܛܲܪܲܦ ܐ̄ܢܵܫ ܘܡܫܲܦܲܠ ܒܦܲܓܼܪܹܗ : ܒܙܲܒܼܢܵܐ ܕܲܚܕܼܝܼܪܵܐ ܠܹܗ ܦܠܲܓܼܵܐ ܕܤܵܛܵܢܵܐ : ܗܵܟܲܢܵܐ ܤܡܝܼܟܼ ܠܸܒܹܗ ܒܬܼܘܼܟܼܠܵܢܵܐ . ܐܲܝܢܵܐ ܕܲܠܗܵܢܵܐ ܐܲܡܝܼܢ ܠܒܼܝܼܫ : ܒܲܛܢܵܢܵܐ ܐܲܝܟܼ ܕܲܒܼܢܘܼܪܵܐ ܫܓܼܝܼܪ ܒܟܼܠܙܒܲܢ . ܨܵܘܡܵܐ ܐܲܡܝܼܢܵܐ : ܐܵܬ̤ܿܐ ܗ̣̄ܝ ܕܛܲܢܵܢܘܼܬܼܵܐ : ܘܚܲܡܝܼܡܘܼܬܼܵܐ ܕܒܲܩܪܵܒܼܵܐ ܡܒܲܕܸܩ . ܐܵܦ ܗܵܘ̇ ܛܲܢܵܢܵܐ ܐܹܠܝܵܐ : ܟܲܕܼ ܚܠܵܦ ܢܵܡܘܿܤܵܐ ܐܲܠܵܗܝܵܐ ܐܸܬܿܛܲܢܲܢ : ܗܵܢܵܐ ܥܲܡܠܵܐ ܩܲܒܸܿܠ̣ ܥܠܵܘܗܝ . ܐܲܪܒܿܥܝܼܢ ܝܵܘܡ̈ܝܼܢ ܚܲܡܤܸܢ ܦܘܼܡܹܗ ܡ̣ܢ ܤܲܝܒܵܪܬܵܐ : ܒܲܗܠܲܟܼܬܐ ܢܲܓܿܝܼܪܬܵܐ ܕܲܒܼܡܲܕܼܒܿܪܵܐ . ܡܥܲܗܕܼܵܢܵܐ ܗ̄ܘ̣ ܓܹܝܪ ܕܦܘܼ̈ܩܕܵܢܹܐ ܕܪܘܼܚܵܐ ܒܡ̇ܢ ܕܲܩܢܸܐ ܠܹܗ . ܡܸܛܠ ܕܗ̤ܘ ܡܸܨܥܵܝܵܐ ܒܢܵܡܘܿܤܵܐ ܥܲܬܝܼܩܵܐ : ܘܲܒܼܛܲܝܒܿܘܼܬܼܵܐ ܗܵܕܹܐ ܕܲܒܼܡܵܪܲܢ ܝܼܫܘܿܥ ܩܲܒܸܠܢܲܢ . ܘܡܵܢܵܐ ܡܲܤܓܸܢܵܐ ܥܲܠ ܫܒܼܝܼ̈ܚܵܬܹܗ ܝܲܬܝܼܪܵܐ : ܕܲܠܟܼܠܢܵܫ ܝܑܼܕܼܝܼ̈ܥܵܢ ؟ ܐܲܝܢܵܐ ܕܲܒܼܗܵܢܵܐ ܒܵܤܹ̇ܐ : ܐܵܦ ܠܘܵܬܼ ܫܲܪܟܵܐ ܕܢܸܨ̈ܚܵܢܹܐ ܪܲܦܝܵܐ ܐܝܼܬܼܵܘܗܝ ܘܫܲܦܠܵܐ . ܡܸܛܠ ܕܠܵܐ ܐܝܼܬܼ ܥܠܵܘܗܝ ܙܲܝܢܵܐ : ܕܒܹܗ ܙܟܼܵܘ ܐܲܬܼܠܹܝ̈ܛܹܐ ܐܲܠܵܗܵܝܹ̈ܐ . ܘܲܕܡܸܢܹܗ ܕܫܘܼܪܵܝܵܐ ܐܵܬ̤ܵܐ ܓܪܲܦܝܘܼܬܼܵܐ ܡܚܵܘܸܐ ܒܢܲܦܫܹܗ : ܘܗ̤ܘ ܝܵܗܹ̇ܒܼ ܦܸܠܥܵܐ ܕܬܼܵܚܘܿܒܼܘܹܗ ܠܲܒܼܥܸܠ ܬܲܟܼܘܼܫܹܗ : ܘܲܡܫܲܠܚܵܐܝܼܬܼ ܥܵܐܹ̇ܠ ܠܐܵܓܼܘܿܢܵܐ . ܘܝܼܕܼܝܼܥܵܐ ܗ̣̄ܝ ܕܲܕܼܠܵܐ ܙܵܟܼܘܼܬܼܵܐ ܡܸܢܹܗ ܢܵܦܹ̇ܩ : ܡܸܛܠ ܕܲܫ̣ܕܼܵܐ ܡܸܢܹܗ ܠܚܲܝܠܵܐ ܗܵܘ̇ ܕܲܡܙܝܼܥ ܒܹܗ ܛܢܵܢܵܐ ܐܲܠܵܗܝܵܐ : ܘܩܲܪܝܼܪܵܐܝܼܬܼ ܗ̄ܘ̣ ܥܵܐܹ̇ܠ ܠܬܲܟܼܬܘܼܫܵܐ ܘܠܵܐ ܗ̄ܘ̣ܵܐ ܚܲܡܝܼܡܵܐܝܼܬܼ . ܠܵܐ ܓܹܝܪ ܠܒܼܝܼܫܝܼܢ ܗܲܕܵܡܵܘ̈ܗܝ ܫܲܠܗܹܒܼܝܼܬܼܵܐ ܕܟܲܦܢܵܐ : ܗܵܢܵܘ ܕܹܝܢ ܕܨܵܘܡܵܐ : ܗܵܘ̇ ܕܠܵܐ ܡܸܬܿܬܿܙܝܼܥܵܢܵܐ ܡܩܵܘܸܐ ܒܹܗ ܪܸܥܝܵܢܵܐ : ܒܦܸܓܼ̈ܥܹܐ ܕܟܼܠܗܹܝܢ ܥܲܤ̈ܩܵܬܼܵܐ ܘܲܓܼܢܝܼ̈ܚܵܬܼܵܐ ܀ ܡܸܬܼܐܲܡܪܵܐ ܓܹܝܪ ܐܵܦ ܥܲܠ ܤܲܓܝܼ̈ܐܹܐ ܡ̣ܢ ܤܵܗ̈ܕܹܐ ܩܲܕܝܼ̈ܫܹܐ :  pb. 242  ܕܲܒܼܝܵܘܡܵܐ ܗܵܘ̇ ܕܲܥܬܼܝܼܕܼܝܼܢ ܗ̄ܘ̣ܵܘ ܕܲܢܩܲܒܿܠܘܼܢ ܟܠܝܼܠܵܐ : ܐܸܢ ܓܕܲܫ̣ ܘܲܡܩܲܕܿܡܝܼܢ ܝܵܠ̇ܦܝܼܢ ܗ̄ܘ̣ܵܘ ܥܲܠ ܗܵܕܹܐ ܡ̣ܢ ܓܸܠܝܵܢܵܐ ܕܪܘܼܚܵܐ : ܐܵܘ ܡ̣ܢ ܐ̄ܢܵܫ ܡ̣ܢ ܪ̈ܵܚܡܲܝܗܘܿܢ : ܒܠܸܠܝܵܐ ܗܵܘ̇ ܡܸܕܸܡ ܠܵܐ ܛܵܥܡ̇ܝܼܢ ܗ̄ܘ̣ܵܘ : ܘܠܵܐ ܢܵܤ̇ܒܿܝܼܢ ܗ̄ܘ̣ܵܘ ܤܲܝܒܵܪܬܵܐ . ܐܸܠܵܐ ܡ̣ܢ ܪܲܡܫܵܐ ܘܲܥܕܲܡܵܐ ܠܨܲܦܪܵܐ ܩܵܝ̇ܡܝܼܢ ܗ̄ܘ̣ܵܘ ܟܲܕܼ ܥܝܼܪܝܼܢ ܒܲܨܠܘܿܬܼܵܐ : ܘܲܡܫܲܒܿܚܝܼܢ ܠܐܲܠܵܗܵܐ ܒܲܙܡܝܼܪ̈ܵܬܼܵܐ ܘܲܒܼܬܸܫ̈ܒܿܚܵܬܐ ܘܲܒܼܡܲܕܼܪ̈ܵܫܹܐ ܘܲܒܼܩܝܼ̈ܢܵܬܼܵܐ ܕܪܘܼܚܵܐ . ܟܲܕܼ ܚܵܕܼܝܼܢ ܘܪܵܘܙܝܼܢ ܘܲܡܤܲܟܹܝܢ ܠܹܗ ܠܥܸܕܵܢܵܐ : ܐܲܝܟܼ ܐ̄ܢܵܫܵܐ ܕܲܠܒܹܝܬܼ ܚܠܘܿܠܵܐ ܡܙܲܡܝܼܢ ܠܡܸܥܲܠ . ܘܲܡܤܲܟܹܝܢ ܕܟܲܕܼ ܨܲܝܡܵܝܼܢ ܢܸܦܓܥܘܼܢ ܒܤܲܝܦܵܐ : ܘܲܢܩܲܒܿܠܘܼܢ ܠܟܼܠܝܼܠܵܐ ܕܡܵܘܕܝܵܢܘܼܬܼܵܐ ܀ ܘܐܵܦ ܚܢܲܢ ܒܗܵܢܵܐ ܛܘܼܝܵܒܼܵܐ ܢܩܝܼܡ ܐܲܡܝܼܢܵܐܝܼܬܼ ܐܲܚܲܝ̈ : ܕܠܤܵܗܕܘܼܬܼܵܐ ܕܠܵܐ ܡܸܬܼܚܲܙܝܵܐ ܡܙܲܡܢܝܼܢܲܢ : ܕܲܢܩܲܒܸܠ ܟܠܝܼܠܵܐ ܕܩܲܕܝܼܫܘܼܬܼܵܐ : ܕܕܲܠܡܵܐ ܒܚܲܕܼ ܡ̣ܢ ܗܲܕܵܡܲܝ̈ܢ ܡܸܬܼܝܲܗܒܵܐ ܠܲܒܼܥܸܠܕܒܼܵܒܲܝ̈ܢ ܐܵܬܸܵܐ ܕܲܟܼܦܙܼܪܝܵܐ . ܐܸܠܵܐ ܟܲܕܼ ܠܒܼܝܼܫܝܼܢܲܢ ܥܲܠ ܪܸ̈ܓܼܫܲܝܢ ܡ̣ܢ ܠܒܲܪ ܘܥܲܠ ܙܵܘ̈ܥܲܝܢ ܡ̣ܢ ܠܓܼܵܘ ܟ̱ܠܹܗ ܙܲܝܢܵܐ ܕܐܲܠܵܗܵܐ : ܢܩܲܒܸܠ ܠܲܟܼܠܝܼܠܵܐ ܗܵܢܵܐ ܟܲܫܝܼܪܵܐܝܼܬܼ : ܘܢܸܥܘܿܠ ܠܬܸܫܒܿܘܿܚܬܹܗ ܥܲܡ ܤܵܗ̈ܕܹܐ ܩܲܕܝܼ̈ܫܹܐ : ܘܲܢܩܝܼܡ ܐܸܢܘܿܢ ܠܲܒܼܥܸܠ̈ܕܒܼܵܒܲܝܢ ܒܬܸܡܗܵܐ . ܕܠܵܐ ܥܲܡܠܵܐ ܓܹܝܪ ܠܲܝܬܿ ܕܲܡܩܲܒܸܠ ܟܠܝܼܠܵܐ : ܐܲܝܟܼ ܕܐܸܡ݂ܲܪ ܡܲܠܦܵܢܵܐ ܪܲܒܵܐ ܕܝܼܵܕܘܿܪܘܿܣ . ܡܸܬܼܝܼܕܲܥ ܠܲܡ ܕܲܫܟܼܝܼܪܵܐ ܤܲܓܝܼ : ܐܸܢܗ̤ܘ ܕܬܲܓܼܵܪܹ̈ܐ ܕܠܵܐ ܥܲܡܠܵܐ ܘܡܲܚܫܘܼܠܵܐ ܕܩܹܘܲܢܕܹܝܢܘܿܣ ܠܵܐ ܡܫܵܘܙܒܼܝܼܢ ܥܘܼܬܼܪܵܐ : ܙܲܕܝܼܪܵܐ : ܙܲܕܝܼܩܵܐ ܕܹܝܢ ܕܠܵܐ ܫܚܵܩܵܐ ܘܲܕܼܠܵܐ ܥܲܡܠܵܐ ܕܥܲܠ ܐܲܦܲܝ̈ ܙܲܕܝܼܩܘܼܬܼܵܐ : ܡܤܲܟܸܐ ܠܦܘܼܪܥܵܢܘܼܬܼܵܐ ܕܲܟܼܠܝܼܠܵܐ .  pb. 243  ܝܠܵܘܿܦܵܐ . ܗܵܐ ܤܲܓܝܼ̈ܐܹܐ ܐܸܢܘܿܢ ܕܐܝܼܬܼ ܠܗܘܿܢ ܗܵܠܹܝܢ ܥܲܡ̈ܠܹܐ : ܘܒܲܒܼܗܝܼܠܘܼܬܼܵܐ ܕܡ̣ܢ ܚܲܫܹ̈ܐ ܘܲܒܼܫܲܝܢܵܐ ܕܡ̣ܢ ܚܘܼ̈ܫܵܒܹܐ : ܠܵܐ ܡܲܪܓܫܝܼܢ . ܡܲܠܦܵܢܵܐ . ܚܲܫܹ̈ܐ ܟܤܲܝ̈ܵܐ ܕܲܒܼܢܲܦܫܵܐ ܐܚܵܝ : ܠܵܐ ܗ̄ܘ̣ܵܐ ܒܥܲܡ̈ܠܹܐ ܝܑܼܚܝܼ̈ܕܼܵܐ ܕܲܒܼܦܲܓܼܪܵܐ ܒܲܠܚܘܿܕܼ ܡܸܫܬܲܝܢܝܼܢ : ܐܵܦܠܸܐ ܠܚܘܼ̈ܫܵܒܹܐ ܟܵܠܹܝܢ ܕܡ̣ܢ ܪܸ̈ܓܼܫܹܐ ܐܲܡܝܼܢ ܡܸܬܿܬܿܥܝܼܪܝܼܢ . ܗܵܠܹܝܢ ܥܲܡ̈ܠܹܐ ܢܵܛ̇ܪܝܼܢ ܠܹܗ ܠܐ̄ܢܵܫ : ܡ̣ܢ ܪ̈ܓܼܝܼܓܼܵܬܼܵܐ : ܕܠܵܐ ܢܸܙܕܟܸܐ ܡܸܢܗܹܝܢ . ܘܡ̣ܢ ܫܹܐܕܹ̈ܐ : ܕܠܵܐ ܢܲܟܿܘܿܢܲܝܗܝ ܒܡܸܕܸܡ . ܠܵܐ ܗ̄ܘ̣ܵܐ ܐܵܦ ܫܲܝܢܵܐ ܘܲܒܼܗܝܼܠܘܼܬܼܵܐ ܝܵܗ̇ܒܿܝܼܢ ܒܢܲܦܫܵܐ . ܥܲܡ̈ܠܹܐ ܕܹܝܢ ܗܵܝܕܹܝܢ ܝܵܗ̇ܒܿܝܼܢ ܠܵܐ ܚܵܫܘܿܫܘܼܬܼܵܐ : ܘܲܡܡܝܼܬܼܝܼܢ ܠܗܲܕܵܡܹ̈ܐ ܕܒܲܐܪܥܵܐ : ܘܝܵܗ̇ܒܿܝܼܢ ܢܵܘܚܵܐ ܕܚܘܼ̈ܫܵܒܹܐ : ܐܸܡܲܬܼܝ ܕܲܠܫܸܠܝܵܐ ܡܸܫܬܵܘܬܿܦܝܼܢ : ܡܵܐ ܕܐܵܦ ܗܸܢܘܿܢ ܪܸ̈ܓܼܫܹܐ ܒܲܪ̈ܝܹܐ ܡܸܬܿܬܿܢܝܼܚܝܼܢ ܡ̣ܢ ܫܓܼܝܼܫܘܼܬܼܵܐ : ܘܡܸܬܼܐܲܡܝܼܢ ܠܦܘܼܠܚܵܢܵܐ ܕܚܸܟܼܡܬܼܵܐ ܙܲܒܼܢܵܐ . ܥܕܲܡܵܐ ܟܹܝܬܼ ܕܡܸܬܼܚܤܸܟܼ ܒܲܪܢܵܫܵܐ ܡ̣ܢ ܦܸܓܼܥܹ̈ܐ ܕܐ̄ܢܵܫܘܼܬܼܵܐ : ܘܗܲܕܵܡܵܘ̈ܗܝ ܡ̣ܢ ܠܲܫܝܼܕܼܘܼܬܼܵܐ ܕܲܒܼܤܲܓܝܼ̈ܐܵܬܼܵܐ : ܘܟܼܵܢܹ̇ܫ ܠܘܵܬܼ ܢܲܦܫܹܗ : ܐܵܦܠܵܐ ܠܚܲܫܵܘ̈ܗܝ ܡܸܬܫܵܘܕܲܥ . ܫܸܠܝܵܐ ܓܹܝܪ : ܐܲܝܟܼ ܕܐܸܡ݂ܲܪ ܠܲܡܦܹܝܕܼܵܐ ܢܲܗܝܼܪܵܐ ܕܟܼܠܵܗ̇ ܬܹܒܹܝܠ ܛܘܼܒܼܵܢܵܐ ܒܵܤܝܼܠܸܣ : ܫܘܼܪܵܝܵܐ ܗ̄ܘ̣ ܕܬܲܕܼܟܿܝܼܬܼܵܗ̇ ܕܢܲܦܫܵܐ . ܡܵܐ ܓܹܝܪ ܕܗܲܕܵܡܹ̈ܐ ܒܲܪ̈ܵܝܹܐ ܫܠܝܼܘ ܡ̣ܢ ܪܵܘܒܵܐ ܕܲܠܒܲܪ : ܗܵܝܕܹܝܢ ܦܵܢܹ̇ܐ ܡܲܕܥܵܐ ܡ̣ܢ ܦܸܗܝܵܐ ܠܓܼܵܘ ܐܲܬܼܪܹܗ : ܘܡܸܬܿܬܿܥܝܼܪ ܠܸܒܵܐ ܠܡܸܒܼܨܵܐ ܠܙܵܘ̈ܥܹܐ ܓܵܘܵܝܹ̈ܐ ܕܢܲܦܫܵܐ . ܘܐܸܢ ܡܚܲܡܤܸܢ ܫܲܦܝܼܪ ܗܵܪܟܵܐ : ܐܵܬܹ̇ܐ ܒܡܲܪܝܼܬܹܗ ܥܕܲܡܵܐ ܠܕܲܟܼܝܘܼܬܼܵܐ ܕܢܲܦܫܵܐ . ܝܵܠܘܿܦܵܐ . ܘܠܵܐ ܡܨܲܝܵܐ ܟܲܝ ܒܗܘܼܦܵܟܼܵܐ ܕܲܠܒܲܪ : ܐܸܢ ܬܥܲܙܸܐ : ܡܸܬܿܕܲܟܿܝܵܐ ܢܲܦܫܵܐ ؟ ܡܲܠܦܵܢܵܐ . ܐܝܼܠܵܢܵܐ ܕܟܼܠܝܘܿܡ ܫܵܬܹ̇ܐ : ܐܸܡܲܬܼܝ  pb. 244  ܝܵܒܹ̇ܫ ܥܸܩܵܪܹܗ ؟ ܘܡܵܐܢܵܐ ܕܟܼܠܝܘܿܡ ܬܵܘܤܲܦܬܐ ܫܵܩܹ̇ܠ : ܐܸܡܲܬܼܝ ܚܵܤܲܪ ؟ ܐܸܢ ܕܲܟܼܝܘܼܬܼܵܐ ܘܠܵܐ ܡܸܕܸܡ ܐ̄ܚܪܹܝܢ ܐܝܼܬܹܝܗ̇ : ܐܸܠܵܐ ܠܡܸܛܥܵܐ ܗܘܼ̈ܦܵܟܹܐ ܕܠܵܐ ܚܹܐܪܘܼܬܼܵܐ ܘܲܠܡܸܫܬܲܝܵܢܘܼ ܡ̣ܢ ܥܘܼܗܕܵܢܗܘܿܢ : ܘܗ̤ܘ ܗܵܢܵܐ ܟܠܝܘܿܡ ܒܲܩܢܘܿܡܹܗ ܤܘܼܥܪܵܢܵܐܝܼܬܼ ܐܵܘ ܒܲܐ̄ܚܪ̈ܵܢܹܐ : ܒܝܲܕܼ ܪܸ̈ܓܼܫܹܐ ܡܚܲܕܸܬܼ ܠܹܗ ܠܥܘܼܗܕܵܢܗܘܿܢ ܒܢܲܦܫܹܗ : ܗܵܢܵܘ ܕܹܝܢ ܠܝܼܕܲܥܬܼܗܹܝܢ ܕܒܼܝܼ̈ܫܵܬܼܵܐ : ܐܸܡܲܬܼܝ ܢܸܬܿܕܲܟܸܐ ܡܸܢܗܘܿܢ ؟ ܐܵܘ ܐܸܡܲܬܼܝ ܢܸܤܬܲܦܲܩ ܡ̣ܢ ܬܲܟܼܬܘܼܫܵܐ ܕܗܵܠܹܝܢ ܕܲܠܒܲ : ܕܲܠܗܵܠܹܝܢ ܕܲܠܓܼܵܘ ܢܸܚܙܸܐ ܘܲܢܫܲܝܸܢ ܡܸܫܟܲܚ ؟ ܟܲܕܼ ܟܠܝܘܿܡ ܡܸܨܛܲܐܸܐ ܠܸܒܵܐ : ܐܸܡܲܬܼܝ ܡ̣ܢ ܨܵܐܘܼܬܹܗ ܡܸܬܿܕܲܟܸܐ ؟ ܕܲܠܡܵܐ ܘܐܵܦܠܵܐ ܠܘܼܩܒܲܠ ܗܵܝ̇ ܕܤܘܼܥܪܵܢܵܐ ܡܸܫܟܲܚ ܠܲܡܩܵܡ : ܐܲܪܦܵܐ ܕܲܠܥܸܩܵܪܵܐ ܢܕܲܟܸܐ . ܒܲܡܨܲܥܬܼܵܗ̇ ܓܹܝܪ ܕܡܲܫܪܝܼܬܼܵܐ ܩܵܐܹ̇ܡ : ܘܟܼܠܝܘܿܡ ܤܲܒܼܪ̈ܵܬܼܵܐ ܕܲܩܪ̈ܵܒܹܐ ܬܼܵܟܼ̈ܒܵܢ ܠܐܸܕܼܢܵܘ̈ܗܝ : ܐܲܝܟܲܢ ܡܲܡܪܲܚ ܡܲܟܼܪܸܙ ܫܲܝܢܵܐ ܠܢܲܦܫܹܗ ؟ ܐܸܢ ܕܹܝܢ ܡ̣ܢ ܗܵܠܹܝܢ ܢܸܬܼܪܲܚܲܩ : ܗܵܝܕܹܝܢ ܡܸܫܟܲܚ ܕܒܼܐܝܼܕܼܵܐ ܒܐܝܼܕܼܵܐ ܢܫܲܠܸܐ ܠܗܵܠܹܝܢ ܕܲܠܓܼܵܘ . ܥܕܲܡܵܐ ܕܢܲܗܪܵܐ ܡ̣ܢ ܠܥܸܠ ܠܵܐ ܡܸܤܬܿܟܲܪ : ܡ̣ܢ ܠܬܲܚܬܿ ܠܵܐ ܝܵܒܼܫ̇ܝܼܢ ܡܵܘ̈ܗܝ . ܡܵܐ ܕܹܝܢ ܕܐܸܬ̣ܼܵܐ ܐ̄ܢܵܫ ܠܫܸܠܝܵܐ : ܗܵܝܕܹܝܢ ܡܲܨܝܵܐ ܢܲܦܫܵܐ ܦܵܪܫܵܐ ܠܗܘܿܢ ܠܚܲܫܹ̈ܐ : ܘܒܼܵܨ̇ܝܵܐ ܚܸܟܼܡܬܐ ܕܒܼܵܗ̇ . ܗܵܝܕܹܝܢ ܒܲܪܢܫܵܢܵܐ ܓܵܘܝܵܐ : ܡܸܬܿܬܿܥܝܼܪ ܠܦܘܼܠܚܵܢܵܐ ܕܪܘܼܚ . ܘܝܘܿܡ ܡ̣ܢ ܝܘܿܡ : ܡܲܪܓܸܫ ܒܚܸܟܼܡܬܐ ܟܤܝܼܬܐ ܕܢܵܒܼ̇ܗܵܐ ܒܢܲܦܫܹܗ . ܝܵܠܘܿܦܵܐ . ܐܲܝܠܹܝܢ ܐܸܢܘܿܢ ܫܘܼ̈ܕܵܥܹܐ ܚܲܬܝܼ̈ܬܹܐ ܘܐܵܬܼ̈ܘܵܬܼܵܐ ܩܲܪ̈ܝܼܒܼܵܬܐ : ܡܵܐ ܕܫܲܪܝܼܘ ܡܸܬܼܚܙܹܝܢ ܡ̣ܢ ܓܵܘ ܥܲܡܠܹܗ ܕܒܲܪܢܵܫܵܐ ܦܹܐܪܹ̈ܐ ܟܤܲܝ̈ܵܐ ܕܲܒܼܢܲܦܫܵܐ ؟ ܡܲܠܦܵܢܵܐ . ܡܵܐ ܕܡܸܫܬܿܘܸܐ ܠܡܵܘܗܲܒܼܬܵܐ ܕܕܸܡ̈ܥܹܐ : ܗܵܝ̇ ܕܲܡܫܲܪܬܿܚܵܐܝܼܬܼ ܘܲܕܼܠܵܐ ܥܸܨܝܵܢ . ܐܲܝܟܼ ܬܚܘܼܡܵܐ ܡܸܕܸܡ ܤܝܼ̈ܡܵܢ  pb. 245  ܕܸܡ̈ܥܹܐ ܠܪܸܥܝܵܢܵܐ : ܒܹܝܬܼ ܦܲܓܼܪܵܢܘܼܬܼܵܐ ܠܪܘܼܚܵܢܘܼܬܼܵܐ : ܘܒܹܝܬܼ ܚܵܫܘܿܫܘܼܬܼܵܐ ܠܕܲܟܼܝܘܼܬܼܵܐ . ܥܕܲܡܵܐ ܓܹܝܪ ܕܲܠܗܵܕܹܐ ܡܵܘܗܲܒܼܬܼܵܐ ܡܩܲܒܸܿܠ : ܥܕܲܟܹܝܠ ܒܒܲܪܢܵܫܵܐ ܒܲܪܵܝܵܐ ܐܝܼܬܼܵܘܗܝ ܥܲܡܠܵܐ ܕܦܘܼܠܚܵܢܹܗ . ܘܟܼܠ ܟ̱ܠܹܗ : ܐܵܦܠܵܐ ܩܲܠܝܼܠ ܐܲܪܓܸܫ̣ ܒܦܘܼܠܚܵܢܵܐ ܟܲܤܝܵܐ ܕܗܵܘ̇ ܒܲܪܢܵܫܵܐ ܕܪܘܼܚ . ܡܵܐ ܕܹܝܢ ܕܫܲܪܝܼ ܫܵܒܹ̇ܩ ܦܲܓܼܪܵܢܘܼܬܹܗ ܕܥܵܠܡܵܐ ܗܵܢܵܐ : ܘܦܵܤܲܥ̇ ܒܗܵܘ̇ ܬܘܼܚܡܵܐ ܕܲܠܓܼܵܘ ܡ̣ܢ ܗܵܢܵܐ ܟܝܵܢܵܐ ܕܡܸܬܼܚܙܸܐ : ܡܸܚܕܼܵܐ ܠܗܵܕܹܐ ܛܲܝܒܿܘܼܬܼܵܐ ܕܕܸܡ̈ܥܹܐ ܡܵܛܹ̇ܐ . ܘܡܸܢܹܗ ܕܐܵܘܵܢܵܐ ܩܲܕܼܡܵܝܵܐ ܕܗܵܘ̇ ܕܘܼܒܵܪܵܐ ܟܲܣܝܵܐ ܡܫܲܪ̈ܝܵܢ ܗܵܠܹܝܢ ܕܸܡ̈ܥܹܐ : ܘܲܡܝܲܒ̈ܠܵܐ ܠܹܗ ܥܕܲܡܵܐ ܠܚܘܼܒܵܐ ܓܡܝܼܪܵܐ ܕܐܲܠܵܗܵܐ . ܘܡܵܐ ܕܲܠܬܲܡܵܢ ܡܸܫܬܵܘܫܲܛ : ܗܵܟܲܢܵܐ ܥܵܬܲܪ ܒܗܵܠܹܝܢ : ܥܕܲܡܵܐ ܕܥܲܡ ܤܲܝܒܵܪܬܹܗ ܘܫܸܩܝܹܗ ܫܵܬܹ̇ܐ ܠܗܹܝܢ : ܡ̣ܢ ܐܲܡܝܼܢܘܼܬܼܗܹܝܢ ܘܤܲܓܝܼܐܘܼܗܹܝܢ . ܘܗܵܢܵܘ ܫܘܼܘܕܵܥܵܐ ܚܲܬܝܼܬܼܵܐ ܕܡܲܦܲܩܬܹܗ ܕܪܸܥܝܵܢܵܐ ܡ̣ܢ ܗܵܢܵܐ ܥܵܠܡܵܐ : ܘܡܲܪܓܫܵܢܘܼܬܹܗ ܕܒܼܗܵܘ̇ ܥܲܠܡܵܐ ܕܪܘܼܚ . ܘܲܟܼܡܵܐ ܕܲܠܗܵܢܵܐ ܥܵܠܡܵܐ ܒܪܸܥܝܵܢܹܗ ܡܸܬܼܩܲܪܲܒܼ : ܗܵܟܲܢܵܐ ܒܵܨܲܪ ܡ̣ܢ ܗܵܠܹܝܢ ܕܸܡ̈ܥܹܐ . ܘܡܵܐ ܕܓܼܡܝܼܪܵܐܝܼܬܼ ܐܝܼܬܼܵܘܗܝ ܒܗܵܠܹܝܢ ܕܲܬܼܢܵܢ ܪܸܥܝܵܢܹܗ : ܓܡܝܼܪܵܐܝܼܬܼ ܘܐܵܦ ܡ̣ܢ ܕܸܡ̈ܥܹܐ ܟܠܸܐ . ܘܗܵܕܲܐ ܗ̣̄ܝ ܐܵܬ̤ܵܐ ܕܲܛܡܝܼܪܘܼܬܹܗ ܕܲܒܼܚܲܫܹ̈ܐ . ܡܸܢܗܹܝܢ ܕܕܸܡ̈ܥܹܐ : ܡܵܘ̈ܩܕܼܵܢܝܬܼܵܐ ܐܸܢܹܝܢ . ܘܡܸܢܗܹܝܢ : ܡܕܲܗ̈ܢܵܢܬܼܵܐ . ܟܠ ܕܸܡ̈ܥܹܐ ܕܹܝܢ : ܕܡ̣ܢ ܬܵܘܬܼܵܐ ܘܡ̣ܢ ܐܲܢܘܼܤܝܵܐ ܕܠܸܒܵܐ ܕܡܸܛܠ ܚܛܵܗܹ̈ܐ ܢܵܚ̈ܬܵܢ : ܡܝܲܒ̈ܫܵܢ ܠܹܗ ܠܦܲܓܼܪܵܐ ܘܡܵܘ̈ܩܕܼܵܢ ܠܹܗ . ܘܙܲܒܼ̈ܢܝܼܢ ܤܲܓܝܼ̈ܐܵܢ : ܐܵܦ ܒܢܸܟܼܝܵܢܹܗ ܕܡܘܼܚܵܐ ܡܲܪܓܸܫ ܒܡܲܪܕܝܼܬܼܗܹܝܢ . ܘܩܲܕܼܡܵܝܑܬܼ ܒܗܵܢܵܐ ܛܲܟܼܤܵܐ ܕܕܸܡ̈ܥܹܐ ܦܵܓܲܥ ܒܲܢܵܫܵܐ ܐܵܠܨܵܐܝܼܬܼ . ܘܲܒܼܗܹܝܢ ܡܸܬܼܦܬܲܚ  pb. 246  ܠܹܗ ܬܲܪܥܵܐ ܠܘܵܬܼ ܗܵܘ̇ ܛܲܟܼܤܵܐ ܕܲܬܼܪܹܝܢ : ܕܲܡܝܲܬܲܪ ܤܲܓܝܼ ܡ̣ܢ ܗܵܢܵܐ : ܕܐܝܼܬܼܵܘܗܝ ܐܵܬ̤ܵܐ ܕܩܘܼܒܵܠܵܐ ܕܪ̈ܲܚܡܹܐ . ܐܲܝܢܵܐ ܗܵܢܵܐ ؟ ܗܵܠܹܝܢ ܕܡ̣ܢ ܤܘܼܟܵܠܵܐ ܫܵܦ̈ܥܵܢ : ܡܕܲܗ̈ܢܵܢ ܠܹܗ ܠܦܲܓܼܪܵܐ : ܘܡ̣ܢ ܢܲܦܫܗܹܝܢ ܪ̈ܵܕܼܝܵܢ : ܘܥܸܨܝܵܢܵܐ ܠܲܝܬܿ ܒܗܹܝܢ . ܘܐܵܦ ܠܦܲܓܼܪܵܐ ܡܫܲܡ̈ܢܵܢ ܠܹܗ . ܘܚܸܙܘܵܐ ܕܦܲܪܨܘܿܦܵܐ : ܡܸܫܬܲܚܠܲܦ . ܠܸܒܵܐ ܠܲܡ ܚܲܕܵܝܵܐ ܡܲܫܦܲܪ ܓܘܼܫܡܵܐ . ܘܡܸܬܼܐܲܫ̈ܕܵܢ : ܥܲܠ ܟ̱ܠܹܗ ܦܲܪܨܘܿܦܵܐ ܒܫܸܠܝܵܐ ܕܬܲܪܥܝܼܬܼܵܐ . ܘܐܲܝܟܼ ܬܘܼܪܤܵܝܵܐ ܡܸܕܸܡ ܡܩܲܒܸܠ ܡܸܢܗܹܝܢ ܗ̤ܘ ܦܲܓܼܪܵܐ : ܘܲܦܨܝܼܚܘܼܬܼܵܐ ܡܸܬܼܪܲܫܡܵܐ ܥܲܠ ܦܲܪܨܘܿܦܵܐ . ܡܲܢ̣ܘ ܢܤܲܒܼ ܢܸܤܝܵܐ ܕܗܵܠܹܝܢ ܬܪܹܝܢ ܫܘܼܚ̈ܠܵܦܹܐ : ܢܸܤܬܲܟܲܠ . ܝܵܠܘܿܦܵܐ . ܡܵܢܲܐ ܗ̣̄ܝ ܩܝܵܡܬܵܗ̇ ܕܢܲܦܫܵܐ : ܐܸܢ ܩܵܡܬܿܘܿܢ ܠܲܡ ܥܲܡ ܡܫܝܼܚܵܐ ؟ ܡܲܠܦܵܢܵܐ . ܗܵܝ̇ ܗ̣̄ܝ ܕܐܡܝܼܪܵܐ ܠܲܫܠܝܼܚܵܐ ܒܕܼܘܼܟܿܬܐ ܐ̄ܚܪܹܬܼܵܐ : ܕܐܲܠܵܗܵܐ ܗܵܘ̇ ܕܐܸܡ݂ܲܪ : ܕܡ̣ܢ ܚܸܫܘܿܟܼܵܐ ܢܘܼܗܪܵܐ ܢܸܕܼܢܲܚ : ܗ̤ܘ ܢܸܕܼܢܲܚ ܒܠܸܒܵܘ̈ܵܬܼܟܼܘܿܢ . ܩܝܵܡܬܐ : ܠܡܲܦܲܩܬܼܵܐ ܕܡ̣ܢ ܥܲܬܝܼܩܘܼܬܼܵܐ ܩܵܪܹܐ : ܗܵܝ̇ ܕܒܲܕܼܡܘܼܬܼܵܐ ܕܲܫܝܘܿܠ ܐܲܚܝܼܕܼܵܐ ܒܐܲܦܵܘ̈ܗܝ : ܕܠܵܐ ܢܸܕܼܢܲܚ ܠܹܗ ܢܘܼܗܪܹܗ ܕܐܹܘܲܢܓܲܝܼܘܿܢ ܒܐ̄ܪܵܙ : ܕܗ̤ܘܝܘܼ ܡܲܦܘܿܚܝܼܬܼܵܐ ܕܚܲܝܹ̈ܐ ܒܤܲܒܼܪܵܐ ܕܲܩܝܵܡܬܼܵܐ : ܗܵܝ̇ ܕܒܼܵܗ̇ ܗ̤ܘ ܕܸܢܚܵܐ ܕܚܸܟܼܡܬܐ ܐܲܠܵܗܝܬܵܐ ܕܵܢܲܚ ܒܠܸܒܵܐ . ܟܲܕܼ ܐܝܼܬܼܵܘܗܝ ܡܸܟܹܝܠ ܒܲܪܢܵܫܵܐ ܚܲܕܼܬܼܵܐ : ܕܠܲܝܬܿ ܒܹܗ ܡܸܕܸܡ ܡ̣ܢ ܕܲܬܼܢܵܢ . ܐܲܝܟܼ ܕܐܲܡܝܼܪ : ܕܐܸܬܸܠ ܠܗܘܿܢ ܠܸܒܵܐ ܚܲܕܼܬܼܵܐ : ܘܪܘܼܚܵܐ ܚܕܼܵܬܵܐ . ܘܗܵܝܕܹܝܢ ܫܲܪܝܼܪܵܐܝܼܬܼ ܡܸܬܿܬܿܨܝܼܪ ܒܗܘܿܢ ܡܫܝܼܚܵܐ : ܒܝܲܕܼ ܪܘܼܚܵܐ ܕܚܸܟܼܡܬܐ ܘܲܕܼܓܸܠܝܵܢܵܐ ܒܝܼܕܲܥܬܼܵܐ ܕܲܥܠܵܘܗܝ . ܝܵܠܘܿܦܵܐ . ܡܵܢܵܘ ܐܲܝܟܼ ܕܲܒܼܤܵܟܼܵܐ ܚܲܝܠܵܐ ܕܤܵܥܘܪܘܼܬܹܗ ܕܫܸܠܝܵܐ ؟ ܡܲܠܦܵܢܵܐ .  pb. 247  ܠܪܸ̈ܓܼܫܹܐ ܒܲܪ̈ܵܝܹܐ ܡܡܝܼܬܼ : ܘܲܠܙܵܘ̈ܥܹܐ ܓܵܘܵܝܹ̈ܐ ܡܢܲܚܸܡ . ܗܘܼܦܵܟܼܵܐ ܕܹܝܢ ܕܲܠܒܲܪ : ܕܲܠܩܘܼܒܼܠܵܐ ܕܗܵܕܹܐ ܤܵܥܲܪ . ܝܵܠܘܿܦܵܐ . ܐܲܝܕܵܐ ܗ̣̄ܝ ܥܸܠܬܼܵܐ ܕܚܸܙ̈ܘܵܢܹܐ ܘܲܕܼܓܸܝܵܢܹ̈ܐ ܕܡܸܫܬܲܡܫܝܼܢ ܠܘܵܬܼ ܐ̄ܢܵܫ̈ܝܼܢ ؟ ܐ̄ܚܪ̈ܵܢܹܐ ܕܹܝܢ ܟܲܕܼ ܝܲܬܝܼܪ ܡܸܢܗܘܿܢ ܥܡܝܼܠܝܼܢ : ܠܵܐ ܡܸܫܬܲܡܫܝܼܢ ܠܘܵܬܼܗܘܿܢ ܕܐܲܝܟܼ ܗܵܠܹܝܢ . ܡܲܠܦܵܢܵܐ . ܥܸܠ̈ܠܵܬܐ ܕܹܝܢ ܠܓܸܠܝܵܢܹ̈ܐ ܘܲܠܚܸܙ̈ܘܵܢܹܐ ܤܲܓܿܝܼ̈ܐܵܬܼܵܐ ܐܸܢܹܝܢ : ܘܠܵܘ ܚܕܼܵܐ . ܘܥܸܠܬܼܵܐ ܩܲܕܼܡܵܝܬܐ ܕܓܸܠܝܵܢܹ̈ܐ ܘܲܕܼܚܸܙ̈ܘܵܢܹܐ : ܬܲܚܘܝܼܬܼܵܐ ܐܝܼܬܹܝܗ̇ ܕܲܡܪܲܚܡܵܢܘܼܬܹܗ ܕܐܲܠܵܗܵܐ : ܕܲܠܘܼܕܼܪܵܢܵܐ ܕܲܒܼܢܲܝ̈ܢܵܫܵܐ ܡܸܬܼܦܲܪܢܤܝܼܢ ܡ̣ܢ ܨܹܐܕܼܵܘܗܝ . ܘܐܝܼܬܼ : ܕܒܲܡܕܲܒܿܪܵܢܘܼܬܼܵܐ ܗܵܘܹ̇ܝܢ . ܗܵܕܹܐ : ܕܓܼܵܘܲܐ ܗ̣̄ܝ . ܕܫܲܪܟܵܐ ܕܹܝܢ : ܐܲܝܟܼ ܕܲܠܚܘܼܝܵܠܵܐ ܘܠܘܼܒܵܒܼܵܐ ܕܲܡܚܝܼ̈ܠܹܐ ܗܵܘܹ̇ܝܢ . ܘܐܲܝܟܼ ܕܲܠܒܼܘܼܝܵܐܵܐ : ܘܐܲܝܟܼ ܕܲܠܝܘܼܠܦܵܢܵܐ ܀ ܕܲܡܕܲܒܿܪܵܢܘܼܬܼܵܐ : ܐܲܝܟܼ ܕܐܸܬܼܚܙܝܼܘ ܥܲܠ ܓܸܢ̄ܒܼ ܩܲܒܼܪܵܐ : ܘܐܲܝܟܼ ܐܲܝܠܹܝܢ ܕܲܒܼܙܲܒܼܢܵܐ ܕܤܘܼܠܵܩܵܐ ܐܸܬܼܚܙܝܼܘ ܠܲܫܠܝܼܚܹ̈ܐ ܟܲܕܼ ܡܥܵܩܝܼܢ ܐܲܟܲܚ̄ܕܼ ܘܬܲܡܝܝܼܗܝܼܢ ܘܲܪܡܹܝܢ ܒܦܘܼܫܵܟܼܵܐ : ܒܦܘܼܪܫܵܢܹܗ ܕܡܵܪܲܢ ܕܡܸܢܗܘܿܢ . ܘܒܲܪ ܫܵܥܬܹܗ ܐܸܬܼܚܙܝܼܘ ܠܘܵܬܼܗܘܿܢ ܬܪܹܝܢ ܡܲܠܲܐܟܹ̈ܐ : ܕܩܵܝ̇ܡܝܼܢ ܒܲܠܒܼܘܼܫܵܐ ܚܸܘܵܪܵܐ . ܘܐܲܝܟܼ ܗܵܝ̇ ܕܲܒܼܒܹܝܬܼ ܐܲܤܝܼܪܹ̈ܐ : ܘܲܒܼܕܼܘܼܟ ܕܘܼܟܼ : ܟܲܕܼ ܢܵܦ̇ܠܝܼܢ ܗ̄ܘ̣ܵܘ ܒܐܝܼܕܼܵܐ ܕܲܒܼܢܲܝ̈ܢܵܫܵܐ . ܠܘܵܬܼ ܦܲܪ̈ܨܘܿܦܹܐ ܕܹܝܢ ܝܑܼܚܝܼ̈ܕܵܝܹܐ : ܐܲܝܟܼ ܕܲܠܘܵܬܼ ܫܲܪܟܵܐ ܕܩܲܕܝܼ̈ܫܹܐ ܕܒܼܵܬܲܪܗܘܿܢ : ܐܵܦ ܥܕܲܡܵܐ ܠܝܵܘܡܵܢܵܐ . ܘܲܠܘܵܬܼ ܗܵܠܹܝܢ ܬܠܵܬܐ ܙܢܲܝ̈ܵܐ ܕܐ̄ܢܵܫܵܐ ܡܸܬܼܦܲܪܢܤܝܼܢ ܤܘܼܥܪ̈ܵܢܹܐ ܕܐܲܝܟܼ ܗܵܠܹܝܢ : ܐܲܝܟܼ ܕܲܒܼܤܘܿܓܼܵܐܐ . ܐܵܘ ܠܵܘܬܼ ܐܲܝܠܹܝܢ ܕܲܦܫܝܼܛܝܼܢ ܘܬܲܡܝܼܡܝܼܢ ܠܒܲܪ ܡ̣ܢ ܡܫܘܼܚܬܼܵܐ : ܐܵܘ ܠܘܵܬܼ ܐ̄ܢܵܫܵܐ ܩܲܕܝܼ̈ܫܹܐ ܘܲܓܼܡܝܼܪܹ̈ܐ : ܐܵܘ ܠܘܵܬܼ ܐܲܝܠܹܝܢ ܕܒܲܛܢܵܢܵܐ ܕܪܸܬܼܚܵܐ ܒܲܦܤܵܩ ܤܲܒܼܪܵܐ ܢܵܦܩ̇ܝܼܢ ܡ̣ܢ ܓܵܘ ܥܵܠܡܵܐ . ܘܫܲܒܼܩ̣ܘܗܝ  pb. 248  ܓܡܝܼܪܵܐܝܼܬܼ : ܘܐܸܬܼܪܲܚܲܩܘ ܡ̣ܢ ܟ̱ܠܹܗ ܝܲܬܼܒܵܐ ܕܐ̄ܢܵܫܘܼܬܼܵܐ : ܘܲܢܦܲܩ̣ܘ ܒܵܬܲܪ ܐܲܠܵܗܵܐ ܫܠܝܼܚܵܐܝܼܬܼ ܕܠܵܐ ܤܲܒܼܪܵܐ ܘܥܘܼܕܼܪܵܢܵܐ ܕܡܸܕܸܡ ܕܡܸܬܼܚܙܸܐ . ܘܥܵܕܼܝܵܐ ܥܠܲܝܗܘܿܢ ܕܚܸܠܬܐ ܕܡ̣ܢ ܡܫܵܘܚܕܼܘܼܬܼܵܐ : ܐܵܘ ܟܵܪܹܟܼ ܠܗܘܿܢ ܩܹܘܲܢܕܹܝܢܘܿܣ ܕܡܵܘܬܵܐ : ܕܡ̣ܢ ܟܲܦܢܵܐ ܐܵܘ ܡ̣ܢ ܟܘܼܪܗܵܢܵܐ : ܐܵܘ ܚܕܼܵܐ ܡ̣ܢ ܒܝܼ̈ܫܵܬܐ ܐܲܝܠܹܝܢ ܕܗܸܢܹܝܢ : ܘܩܲܪܝܼܒܼܝܼܢ ܠܲܦܤܵܩ ܤܲܒܼܪܵܐ . ܗܵܝ̇ ܕܹܝܢ ܕܲܠܘܵܬܼ ܐ̄ܢܵܫ̈ܝܼܢ ܗܵܘܹ̇ܝܢ ܒܘܼ̈ܝܵܐܹܐ ܕܐܲܝܟܼ ܗܵܠܹܝܢ : ܐ̄ܚܪ̈ܵܢܹܐ ܕܹܝܢ ܕܲܒܼܥܲܡ̈ܠܹܐ ܥܵܠ̇ܒܿܝܼܢ ܠܗܘܿܢ : ܠܵܐ ܗܵܘܹ̇ܐ ܠܘܵܬܼܗܘܿܢ ܡܸܕܸܡ ܕܐܲܝܟܼ ܗܵܟܲܢ : ܥܸܠܬܐ ܩܲܕܼܡܵܝܬܐ ܐܝܼܬܹܝܗ̇ : ܕܲܟܼܝܘܼܬܼܵܐ ܘܠܵܐ ܕܲܟܼܝܘܼܬܼܵܐ : ܕܬܹܐܪܬܵܐ ܐܵܡܲ̈ܪܢܵܐ : ܥܸܠܬܐ ܕܹܝܢ ܕܬܲܪܬܹܝܢ ܕܐܝܼܬܹܝܗ̇ ܚܲܬܝܼܬܼܵܐܝܼܬܼ ܗܵܕܲܐ ܗ̣̄ܝ : ܕܲܟܼܡܵܐ ܕܐܝܼܬܼ ܠܹܗ ܠܐ̄ܢܵܫ ܒܘܼܝܵܐܵܐ ܕܡ̣ܢ ܒܢܲܝ̈ܢܵܫܵܐ : ܐܵܘ ܕܡܸܕܸܡ ܡ̣ܢ ܗܵܠܹܝܢ ܡܸܬܼܚܲܙܝܵܢ̈ܝܵܬܐ : ܠܵܐ ܗܵܘܹ̇ܝܢ ܠܘܵܬܹܗ ܒܘܼ̈ܝܵܐܹܐ ܕܐܲܝܟܼ ܗܵܠܹܝܢ . ܐܸܠܵܐ ܐܸܢ ܐܲܝܟܼ ܕܒܲܡܕܲܒܿܪܵܢܘܼܬܼܵܐ . ܘܗܵܕܹܐ : ܕܓܼܵܘܲܐ ܗ̣̄ܝ . ܚܢܲܢ ܕܹܝܢ ܡܸܠܬܲܢ : ܠܘܵܬܼ ܝܑܼܚܝܼ̈ܕܼܵܝܹܐ ܐܝܼܬܹܝܗ̇ . ܘܤܵܗܕܵܐ ܕܗܵܕܹܐ : ܚܲܕܼ ܡ̣ܢ ܩܲܕܼܝܼ̈ܫܹܐ ܕܐܲܝܼܣ ܥܠܹܝܗ̇ ܕܗܵܕܹܐ . ܘܐܸܬܿܬ̤ ܠܹܗ ܒܲܪܬܼ ܩܵܠܵܐ ܟܲܕܼ ܐܵܡ̇ܪܵܐ : ܤܵܦܹ̇ܩ ܠܵܟܼ ܒܘܼܝܵܐܵܐ ܘܥܸܢܝܵܢܵܐ ܕܲܒܼܢܲܝ̈ܢܵܫܵܐ . ܘܲܐ̄ܚܪܹܢܵܐ ܕܒܹܗ ܒܲܙܢܵܐ ܐܲܦܝܼܣ ܠܐܲܠܵܗܵܐ : ܕܟܲܕܼ ܒܥܘܼܡܪܵܐ ܝܑܼܚܝܼܕܼܵܝܵܐ ܚܵܝܹ̇ܐ ܗ̄ܘ̣ܵܐ ܘܲܒܼܗܘܼ̈ܦܵܟܹܐ ܕܲܠܚܘܿܕܼܵܝܘܼܬܼܵܐ : ܒܟܼܠܫܵܥ ܡ̣ܢ ܒܘܼ̈ܝܵܐܹܐ ܕܡ̣ܢ ܛܲܝܒܿܘܼܬܼܵܐ ܡܸܬܼܒܲܤܲܡ ܗ̄ܘ̣ܵܐ : ܘܲܒܼܛܝܼܠܘܼܬܼܵܐ ܐܲܠܵܗܵܝܬܐ ܢܲܩܝܼܦܵܐܝܼܬܼ ܒܡܲܪܓܫܵܢܘܼܬܼܵܐ ܓܠܝܼܬܼܵܐ ܠܹܗ ܡܸܬܼܚܲܙܝܵܐ ܗ̄ܘ̣ܵܬܼ . ܘܡܵܐ ܕܐܸܬܼܩܲܪܲܒܼ ܠܝܲܬܼܒܵܐ ܕܥܵܠܡܵܐ : ܠܗܹܝܢ ܠܗܵܠܹܝܢ ܒܥ̣ܵܐ ܐܲܝܟܼ ܥܝܵܕܼܵܐ : ܘܠܵܐ ܐܸܫܟܲܚ . ܐܸܬܼܟܲܫܲܦ ܠܐܲܠܵܗܵܐ ܕܢܸܬܼܝܼܕܲܥ ܠܹܗ ܫܪܵܪܵܐ ܕܤܘܼܥܪܵܢܵܐ : ܟܲܕܼ ܐܵܡܲ݁ܪ : ܕܕܲܠܡܵܐ ܡܵܪܝ : ܡܸܛܠ ܐܲܦܸܤܩܘܿܦܘܼܬܼܵܐ ܐܸܬܼܪܲܚܩܲܬ̤  pb. 249  ܡܹܢܝ ܛܲܝܒܿܘܼܬܼܵܐ . ܘܐܸܬܼܐܡܲܪ ܠܹܗ : ܠܵܐ . ܐܸܠܵܐ ܗܵܝܕܹܝܟ : ܡܲܕܼܒܿܪܵܐ ܗ̄ܘ̣ܵܐ . ܠܲܝܬܿ ܗ̄ܘ̣ܵܐ ܒܢܲܝ̈ܢܵܫܵܐ : ܘܐܲܠܵܗܵܐ ܝܵܨܹ̇ܦ ܗ̄ܘ̣ܵܐ ܕܝܼܠܵܟܼ . ܗܵܫܵܐ ܕܹܝܢ ܝܲܬܼܒܵܐ ܗ̄ܘ̣ ܕܥܵܠܵܡܵܐ : ܘܲܒܼܢܲܝ̈ܢܵܫܵܐ ܝܵܨܦܝܼܢ ܕܝܼܠܵܟܼ . ܕܢܹܐܡܲܪ : ܕܠܵܐ ܡܲܨܝܵܐ ܕܥܲܡ ܒܘܼܝܵܐܵܐ ܕܡܸܬܼܚܙܸܐ : ܢܸܫܬܵܘܬܲܦ ܐ̄ܢܵܫ ܒܒܼܘܼܝܵܐܵܐ ܪܘܼܚܵܢܵܐ . ܝܵܠܘܿܦ . ܘܕܹܐܢ ܚܲܕܼ ܗ̄ܘ̣ ܚܸܙܘܵܐ ܘܓܸܠܝܵܢܵܐ : ܐܵܘ ܕܐܲܝܟܼ ܕܲܦܪܝܼܫܝܼܢ ܒܲܫܡܵܗܹ̈ܐ : ܦܪܝܼܫܝܼܢ ܐܵܦ ܒܤܘܼܥܪ̈ܵܢܹܐ ؟ ܡܲܠܦܵܢܵܐ . ܐܝܼܬܼ ܗ̄ܘ̣ ܦܘܼܪܫܵܢܵܐ ܒܹܝܬܼ ܚܸܙܵܐ ܠܓܸܠܝܵܢܵܐ . ܓܸܠܝܵܢܵܐ ܕܹܝܢ ܐܵܦܸܢ ܥܲܠ ܬܪ̈ܲܝܗܘܿܢ ܢܵܦܹ̇ܠ : ܒܗܵܝ̇ ܕܟܲܤܝܘܼܬܼܵܐ ܗ̣̄ܝ ܕܡܸܬܼܓܲܠܝܵܐ : ܕܡܸܕ̤ܡ ܕܲܟܼܤܸܐ ܗ̄ܘ̣ܵܐ ܡ̣ܢ ܩܕܝܼܡ : ܘܗܵܫܵܐ ܢܦܲܩ̣ ܠܓܸܠܝܵܐ ܒܚܲܕܼ ܡ̣ܢ ܦܘܼܪ̈ܫܵܢܹܐ . ܐܸܠܵܐ ܠܵܐ ܒܪܲܡ ܟܠܡܸܕܸܡ ܕܓܸܠܝܵܢܵܐ ܗ̄ܘ̣ : ܐܵܦ ܚܸܙܘܵܐ ܗ̄ܘ̣ . ܟܠܡܸܕܸܡ ܕܚܸܙܘܵܐ ܗ̄ܘ̣ : ܡܸܬܼܩܪܸܐ ܘܐܵܦ ܓܸܠܝܵܢܵܐ . ܡܸܛܠ ܕܟܲܤܝܘܼܬܼܵܐ ܗ̣̄ܝ ܕܡܸܬܼܓܲܠܝܵܐ . ܠܵܘ ܕܹܝܢ ܟܠܡܸܕܸܡ ܕܲܠܓܸܠܝܵܐ ܘܠܝܼܕܲܥܬܼܵܐ ܐܵܬܹ̇ܐ : ܒܚܸܙܘܵܐ ܗܵܘܹ̇ܐ . ܓܸܠܝܵܢܵܐ ܡܲܢ ܐܲܝܟܼ ܕܲܒܼܤܘܿܓܼܵܐܐ : ܥܲܠ ܐܲܝܠܹܝܢ ܕܡܸܬܼܝܲܕܼ̈ܥܵܢ ܘܕܲܒܼܡܲܕܥܵܐ ܡܸܬܿܛܲܥ̈ܡܵܢ ܡܸܬܼܢܤܸܒܼ . ܚܸܙܘܵܐ ܕܹܝܢ ܡ̣ܢ ܟܠܦܪܘܿܣ : ܒܕܸܡ̈ܘܵܬܼܵܐ ܗܵܘܹ̇ܐ . ܐܝܟܼ ܗܵܢܹܝܢ ܕܲܠܘܵܬܼ ܩܲܕܼ̈ܡܵܝܹܐ ܐܸܫܬܲܡܲܫ : ܐܲܝܟܼ ܕܲܒܼܛܲܒܿܝܼܘܼܬܼܵܐ ܡܸܕܸܡ ܕܲܒܼܫܸܬܼܵܐ : ܐܵܘ ܥܒܼܝܼܪܘܼܬܼܵܐ . ܘܒܲܙܒܲܢ ܚܲܬܝܼܬܼܵܐܝܼܬܼ : ܘܒܲܙܒܲܢ ܒܲܗܘܼܪܵܐܝܼܬܼ . ܟܲܕܼ ܗ̤ܘ ܗܵܘ̇ ܕܗܵܘܹ̇ܐ ܠܘܵܬܹܗ ܚܸܙܘܵܐ : ܟܡܵܐ ܙܲܒܼ̈ܢܝܼܢ ܠܵܐ ܝܵܕܲܥ : ܕܐܸܢ ܒܥܝܼܪܘܼܬܼܵܐ ܗ̄ܘ̣ ܕܚܵܙܹ̇ܐ ܐܵܘ ܒܫܸܢܬܼܵܐ . ܐܵܦܠܵܐ ܒܵܬܲܪ ܕܐܸܬ̣ܼܵܐ ܠܘܵܬܼ ܢܲܦܫܹܗ ܝܵܕܲܥ ܕܐܸܢ ܒܲܫܪܵܪܵܐ ܐܸܫܬܲܡܲܫ ܤܘܼܥܪܵܢܵܐ : ܐܵܘ ܐܲܝܟܼ ܕܲܒܼܚܸܠܡܵܐ . ܘܐܝܼܬܼ ܐܸܡܲܬܼܝ : ܕܒܲܪܬܼ ܩܵܠܵܐ ܡܸܫܬܲܡܥܵܐ ܕܥܘܼܕܼܪܵܢܵܐ : ܘܐܝܼܬܼ ܐܸܡܲܬܼܝ ܕܛܘܼܦܤܵܐ  pb. 250  ܡܸܕܹܡ . ܘܒܲܙܒܲܢ ܢܲܗܝܼܪܵܐܝܼܬܼ : ܘܲܦܲܝ̈ܢ ܒܐܲܦܝܼ̈ܢ . ܐܵܦ ܚܙܵܬܼܵܐ ܘܡܲܡܠܠܵܐ ܘܫܘ̈ܐܵܠܹܐ ܘܥܸܢܝܵܢܵܐ . ܘܚܲܝ̈ܠܵܘܵܬܼܵܐ ܐܸܢܘܿܢ ܩܲܕܝܼ̈ܫܹܐ : ܕܡܸܬܼܚܙܹܝܢ ܠܐܲܝܠܹܝܢ ܕܫܵܘܹ̇ܝܢ . ܘܓܲܠܝܵܐ : ܕܲܒܼܡܲܕܼܒܿܪܵܐ ܘܲܒܼܚܘܼܪܒܵܐ ܘܲܒܼܕܼܘܼ̈ܟܿܝܵܬܼܵܐ ܕܲܡܫܵܘ̈ܚܕܼܵܢ : ܘܲܒܼܦܘܼܪܢܵܫܵܐ ܕܡ̣ܢ ܥܵܠܡܵܐ : ܗܵܘ̈ܝܵܢ ܨܼܒܼ̈ܘܵܬܼܵܐ ܕܐܲܝܟܼ ܗܵܠܹܝܢ . ܐܲܝܟܵܐ ܕܐܵܦ ܒܲܪܢܵܫܵܐ ܐܵܠܨܵܐܝܼܬܼ ܤܢܝܼܩ ܥܠܲܝܗܹܝܢ : ܒܲܕܼܠܲܝܬܿ ܠܹܗ ܐܝܼܠܵܐ ܡ̣ܢ ܕܘܼܟܼ . ܓܸܠܝܵܢܹ̈ܐ ܕܹܝܢ ܕܐܲܝܠܹܝܢ ܕܲܒܼܤܘܼܟܵܠܵܐ ܡܸܬܼܪ̈ܲܓܼܫܵܢ : ܒܝܲܕܼ ܕܲܟܼܝܘܼܬܼܵܐ ܡܸܬܼܩܲܒܹܠܝܼܢ . ܘܒܲܠܚܘܿܕܼ : ܕܐ̄ܢܵܫܵܐ ܐܝܼܬܹܝܗ̇ ܝܲܕܼܘܼ̈ܥܬܼܵܢܹܐ ܘܲܓܼܡܝܼܪܹ̈ܐ . ܝܵܠܘܿܦܵܐ . ܐܸܢ ܡܲܛܝܼ ܐ̄ܢܵܫ ܠܕܲܟܼܝܘܼܬܼܵܐ ܕܠܸܒܵܐ : ܡܵܢܵܘ ܫܘܼܘܕܵܥܵܗ̇ ؟ ܘܐܸܡܲܬܼܝ ܢܸܕܲܥ ܩܢܘܿܡܹܗ : ܐܸܢ ܐܸܬ݂ܼܵܐ ܠܸܒܹܗ ܠܕܲܟܼܝܘܼܬܼܵܐ ؟ ܡܲܠܦܵܢܵܐ . ܡܵܐ ܕܲܠܟܼܠܗܘܿܢ ܒܢܲܝ̈ܢܵܫܵܐ ܫܲܦܝܼܪ ܚܵܙܹ̇ܐ : ܘܠܵܐ ܡܸܬܼܚܙܸܐ ܠܹܗ ܕܲܛܡܲܐ ܐ̄ܢܵܫ ܐܵܘ ܕܲܡܤܲܝܼܒܲ . ܗܵܢܵܐ ܒܕܲܟܼܝܘܼܬܼܵܐ ܩܵܐܹ̇ܡ : ܫܲܪܝܼܪܵܐܝܼܬܼ . ܘܐܸܠܵܐ : ܐܲܝܟܲܢ ܡܲܨܝܵܐ ܕܢܸܓܼܡܘܿܪ ܡܸܠܬܼܵܐ ܕܲܫܠܝܼܚܵܐ : ܕܟܲܕܼ ܐ̄ܢܵܫ ܒܟܼܠܵܗ̇ ܡܝܲܬܿܪܘܼܬܼܵܐ ܩܵܐܹ̇ܡ ܢܸܚܫܘܿܒܼ ܠܟܼܠܢܵܫ ܐܲܝܟܼ ܕܲܡܝܲܬܲܪ ܡܸܢܹܗ ܒܠܸܒܵܐ ܘܒܲܫܪܵܪܵܐ : ܐܸܠܵܐ ܐܸܢ ܐܸܬܼܡܲܛܝܼ ܠܗܵܝ̇ ܕܐܲܡܝܼܪܵܐ : ܕܕܲܟܼ̈ܝܵܢ ܥܲܝܢܵܘ̈ܗܝ ܠܵܐ ܚܵܙܹ̇ܐ ܒܝܼܫܬܼܵܐ . ܝܵܠܘܿܦܵܐ . ܡܵܢܲܐ ܗ̣̄ܝ ܕܲܟܼܝܘܼܬܼܵܐ ؟ ܘܥܕܲܡܵܐ ܠܐܲܝܟܵܐ ܬܚܘܼܡܵܗ̇ ؟ ܡܲܠܦܵܢܵܐ . ܕܲܟܼܝܘܼܬܼܵܐ ܡܸܬܼܪܲܥܹܢܵܐ ܕܐܝܼܬܹܝܗ̇ : ܡܸܬܼܢܲܫܝܵܢܘܼܬܼܵܐ ܕܲܙܢܲܝ̈ ܝܑܼܕܲܥܬܼܵܐ ܕܲܠܒܲܪ ܡ̣ܢ ܟܝܵܢܵܐ : ܗܵܠܹܝܢ ܕܲܒܼܓܼܵܘ ܥܵܠܡܵܐ ܐܸܫܟܲܚ ܐܸܢܘܿܢ ܟܝܵܢܵܐ . ܬܚܘܼܡܗ̇ ܕܹܝܢ : ܕܗܵܢܵܐ ܟ̱ܠܹܗ ܢܸܬܼܚܲܪܲܪ ܡܸܢܗܘܿܢ : ܕܟܹܐܬܸܐ ܥܕܲܡܵܐ ܠܲܦܫܝܼܛܘܼܬܹܗ ܘܬܲܡܝܼܡܘܼܬܹܗ ܩܲܕܼܡܵܝܬܼܵܐ ܕܲܟܼܝܵܢܵܐ : ܐܲܝܟܼ ܫܲܒܼܪܵܐ ܡܸܕܸܡ : ܤܛܲܪ ܡ̣ܢ ܙܥܘܿܪ̈ܝܵܬܼܵܐ  pb. 251  ܒܲܠܚܘܿܕܼ . ܝܵܠܘܿܦܵܐ . ܘܡܲܨܝܵܐ ܕܢܹܐܬܸܐ ܒܲܪܢܵܫܵܐ ܠܗܵܢܵܐ ܛܲܟܼܤܵܐ ؟ ܡܲܠܦܵܢܵܐ . ܐܹܝܢ . ܗܵܐ ܚܲܕܼ ܡ̣ܢ ܤܵܒܹ̈ܐ ܥܕܲܡܵܐ ܠܗܵܕܹܐ ܐܸܬ̣ܼܵܐ : ܥܕܲܡܵܐ ܕܐܵܦ ܠܬܲܠܡܝܼܕܹܗ ܡܫܲܐܸܠ ܗ̄ܘ̣ܵܐ ܐܲܡܝܼܢܵܐܝܼܬܼ : ܕܐܸܢ ܐܲܝܟܼܝܼܠ ܠܹܗ ܠܲܚܡܵܐ ܐܵܘ ܠܵܐ . ܘܚܲܕܼ ܡ̣ܢ ܩܲܕܝܼ̈ܫܹܐ ܕܒܲܙܒܲܢ ܐ̄ܢܵܫ ܤܵܒܼܵܐ ܥܲܬܝܼܩܵܐ : ܗܵܢܵܐ ܟ̱ܠܹܗ ܐܸܬܿܕܲܟܝܼ ܘܐܸܬܼܦܫܸܛ : ܘܐܸܬ̣ܼܵܐ ܠܬܲܡܝܼܡܘܼܬܼܵܐ ܘܲܠܫܲܦܝܼܘܼܬܼܵܐ : ܥܕܲܡܵܐ ܕܐܲܝܟܼ ܥܘܸܠܵܐ ܢܸܗܘܸܐ ܒܨܝܼܪ ܩܲܠܝܼܠ : ܒܡܸܬܼܢܲܫܝܵܢܘܼܬܼܵܐ ܕܗܵܠܹܝܢ ܕܲܬܼܢܵܢ . ܘܲܟܼܒܲܪ ܠܵܐ ܡܸܬܼܗܲܝܡܲܢ ܠܤܲܓܝܼ̈ܐܹܐ ܡܸܕܸܡ ܕܐܵܡ̇ܪܝܼܢܲܢ : ܡܸܛܠ ܕܕܼܘܼܡܵܪܵܐ ܗ̄ܘ̣ ܒܲܫܪܵܪܵܐ . ܕܐܵܦܠܵܐ ܒܥܸܕܵܢܵܐ ܕܐ̄ܪ̈ܵܙܹܐ ܝܵܕܲܥ ܗ̄ܘ̣ܵܐ ܠܡܸܛܲܪ ܢܲܦܫܹܗ ܐܲܝܟܼ ܕܲܠܡܸܫܩܲܠ ܐ̄ܪ̈ܵܙܹܐ : ܘܕܐܸܢ ܢܛܝܼܪ ܐܵܘ ܠܵܐ : ܥܕܲܡܵܐ ܕܬܲܠܡܝܼܕܼܵܘ̈ܗܝ ܢܵܛ̇ܪܝܼܢ ܗ̄ܘ̣ܵܘ ܠܹܗ ܒܩܸܠܵܝܬܹܗ : ܘܡܵܘܒܿܠܝܼܢ ܗ̄ܘ̣ܵܘ ܠܹܗ ܠܩܘܼܕܼܫܵܐ : ܐܲܝܟܼ ܕܲܠܛܲܠܝܵܐ ܙܥܘܿܪܵܐ . ܗܵܢܵܐ ܟ̱ܠܹܗ ܐܸܫܬܲܦܝܼ ܘܐܸܬܼܦܫܸܛ ܗܵܘ̇ ܛܘܼܒܼܵܢܵܐ . ܘܟܲܕܼ ܗܵܟܲܢܵܐ ܗܘ̤ܵܐ ܒܗܵܠܹܝܢ ܕܲܬܼܢܵܢ : ܒܢܲܦܫܹܗ ܓܡܝܼܪ ܗ̄ܘ̣ܵܐ ܠܘܵܬܼ ܐܲܠܵܗܵܐ . ܝܵܠܘܿܦܵܐ . ܐܲܝܢܵܐ ܗܸܪܓܵܐ ܘܥܸܢܝܵܢܵܐ ܙܵܕܹܩ ܕܢܸܗܘܸܐ ܠܹܗ ܠܐ̄ܢܵܫ ܒܓܼܵܘ ܚܒܼܘܼܫܝܹܗ ܘܲܒܼܫܸܠܝܹܗ : ܕܠܵܐ ܢܸܫܬܿܟܲܚ ܒܲܛܝܼܠ ܡܲܕܿܥܹܗ ܒܚܘܼ̈ܫܵܒܹܐ ܕܫܸܓܼܡܵܐ ؟ ܡܲܠܦܵܢܵܐ . ܥܲܠ ܗܸܪܓܵܐ ܡܫܲܐܸܠ ܐܲܢ̄ܬܿ : ܕܡܵܢܵܐ ܢܸܗܘܸܐ ܠܹܗ ܠܡܝܼܬܼ ܠܥܵܠܡܵܐ ܒܩܸܠܵܝܬܹܗ ؟ ܒܲܪܢܵܫܵܐ ܕܲܚܦܝܼܛ ܟܲܝ ܘܥܝܼܪܵܐ ܢܲܦܫܹܗ : ܥܲܠ ܫܘܼܐܵܠܵܐ ܤܢܝܼܩ ܕܐܲܝܢܵܐ ܦܘܼܠܚܵܢܵܐ ܢܸܗܘܸܐ ܠܹܗ ܟܲܕܼ ܐܝܼܬܼܵܘܗܝ ܒܲܠܚܘܿܕܼܵܘܗܝ : ܡܵܢܵܐ ܐܝܼܬܼܵܘܗܝ ܗܸܪܓܹܗ  ܕܝܼܚܝܼܕܼܵܝܵܐ ܒܩܸܠܵܝܬܹܗ ܐܸܠܵܐ ܐܸܢ ܒܸܟܼܝܵܐ ؟ ܡ̣ܢ ܒܸܟܼܝܵܐ ܟܲܝ ܡܸܤܬܿܦܸܩ ܠܘܵܬܼ ܚܘܼܫܵܒܼܵܐ ܐ̄ܚܪܹܢܵܐ ܠܲܡܚܵܪ : ܐܲܝܢܵܘ ܗܸܪܓܵܐ ܕܲܡܝܲܬܲܪ ܡܸܢܹܗ ؟  pb. 252  ܟܲܕܼ ܗ̤ܘ ܡܵܘܬܿܒܹܗ ܝܑܼܚܝܼܕܼܵܝܵܐ ܘܲܡܫܵܘܚܕܼܵܐ ܕܡܘܼܬܼ ܩܲܒܼܪܵܐ : ܕܲܫܠܸܐ ܡ̣ܢ ܟܠܗܹܝܢ ܡܚܲܕܝܵܢ̈ܝܵܬܹܗ ܕܥܵܠܡܵܐ ܡܲܠܸܦ ܠܹܗ : ܕܲܕܒܸܟܼܝܵܐ ܗ̄ܘ̣ ܦܘܼܠܚܵܢܹܗ . ܐܵܦ ܗ̤ܘ ܟܘܼܢܵܝܵܐ ܕܲܫܡܹܗ : ܥܲܠ ܗܵܢܵܐ ܡܚܲܦܸܛ ܠܹܗ . ܐܲܒܼܝܼܠܵܐ ܓܹܝܪ ܡܸܬܼܩܪܸܐ : ܗܵܢܵܘ ܕܹܝܢ : ܡܲܪܝܼܪ ܠܸܒܵܐ . ܟܠܗܘܿܢ ܓܹܝܪ ܙܲܕܝܼ̈ܩܹܐ : ܒܒܸܟܼܝܵܐ ܢܦܲܩ̣ܘ ܡ̣ܢ ܥܵܠܡܵܐ ܗܵܢܵܐ . ܐܸܢ ܩܲܕܝܼ̈ܫܹܐ ܒܵܟܹ̇ܝܢ ܗ̄ܘ̣ܵܘ : ܘܦܘܼܡ̈ܡܲܝܗܘܿܢ ܡ̣ܢ ܕܹܡܥܲܝ̈ܗܘܿܢ ܒܟܼܠܥܸܕܵܢ ܡܵܠܹܝܢ ܗ̄ܘ̣ܵܘ : ܘܗܵܟܲܢܵܐ ܢܦܲܩ̣ܘ ܡ̣ܢ ܥܵܠܡܵܐ ܗܵܢܵܐ : ܡܲܢ̣ܘܼ ܠܵܐ ܢܸܒܼܟܸܿܐ ؟ ܒܘܼܝܵܐܹܗ ܕܝܼܚܝܼܕܼܵܝܐ : ܡ̣ܢ ܒܸܟܼܝܵܐ ܗ̄ܘ̣ ܡܸܬܼܝܼܠܸܕܼ . ܐܸܢܕܹܝܢ ܐܲܝܠܹܝܢ ܕܙܲܟܵܚܝܼܢ ܗ̄ܘ̣ܵܘ ܕܲܡܥ̣ܘ ܬܢܵܢ : ܐܲܝܢܵܐ ܕܲܚܒܼܵܪ̈ܵܬܼܵܐ ܡܠܸܐ : ܐܲܝܟܲܢ ܡܤܲܝܒܲܪ ܕܢܸܫܠܸܐ ܡ̣ܢ ܒܸܟܼܝܵܐ ؟ ܡܵܪܹܐ ܒܲܝܬܐ ܟܲܝ ܕܤܝܼܡ ܚܲܒܿܝܼܒܹܗ ܩܕܼܵܡܵܘܡܝ ܟܲܕܼ ܡܲܚܝܼܬܼ : ܥܲܠ ܝܘܼܠܦܵܢܵܐ ܤܢܝܼܩ ܕܲܐܝܢܵܐ ܚܘܼܫܵܒܼܵܐ ܢܙܝܼܥ ܒܹܗ ܒܸܟܼܝܵܐ ؟ ܢܲܦܫܵܟܼ ܕܡܲܚܝܼܬܵܐ ܒܲܚܛܵܗܹ̈ܐ ܤܝܼܡܵܐ ܩܕܼܵܡܲܝܟܼ : ܕܛܵܒܲܐ ܗ̣̄ܝ ܠܵܟܼ ܡ̣ܢ ܥܵܠܡܵܐ ܟ̱ܠܹܗ . ܐܸܢ ܕܹܝܢ ܠܫܸܠܝܵܐ ܢܹܐܬܸܐ : ܐܵܦ ܠܒܸܟܼܝܵܐ ܡܨܹܝܢܲܢ ܕܢܸܬܼܐܡܸܢ . ܡܸܛܠܗܵܢܵܐ ܢܸܒܼܥܸܐ ܡ̣ܢ ܡܵܪܲܢ ܒܪܸܝܵܢܵܐ ܐܲܟܼܝܵܦܵܐ : ܕܗܵܕܹܐ ܢܸܬܸܠ ܠܲܢ . ܐܸܢܕܹܝܢ ܠܗܵܕܹܐ ܢܸܤܲܒܼ : ܡܵܘܗܲܒܼܬܼܵܐ ܕܡ̣ܢ ܟܠ ܡܝܲܬܿܪܵܐ : ܒܹܗ ܒܒܸܟܼܝܵܐ ܠܕܲܟܼܝܘܼܬܼܵܐ ܥܵܐܠܝܼܢ ܚ̄ܢܲܢ . ܘܡܵܐ ܕܲܠܬܲܡܵܢ ܥܲܠܢܲܢ : ܬܘܼܒܼ ܠܵܐ ܡܸܫܬܩܸܠ ܡܸܢܲܢ : ܥܕܲܡܵܐ ܠܝܘܿܡ ܡܲܦܩܵܢܲܢ ܕܡ̣ܢ ܥܵܠܡܵܐ . ܛܘܼܒܲܝܗܘܿܢ ܗܵܟܹܝܠ ܠܕܲܟܼܝܲܝ̈ ܠܸܒܵܐ : ܕܠܲܝܬܿ ܥܸܕܵܢܵܐ ܕܠܵܘ ܒܗܵܢܵܐ ܒܘܼܤܵܡܵܐ ܕܕܸܡ̈ܥܹܐ ܡܸܬܼܦܲܪܦܥܝܼܢ : ܘܒܹܗ ܗ̤ܘ ܚܵܙܹ̇ܝܢ ܠܡܵܪܲܢ ܐܲܡܝܼܢܵܐܝܼܬܼ . ܕܟܲܕܼ ܕܸܡ̈ܥܹܐ ܒܥܲܝܢܲܝ̈ܗܘܿܢ : ܡܸܫܬܿܘܹܝܢ ܠܲܚܙܵܬܼܵܐ ܕܓܸܠܝܵܢܹܗ  pb. 253  ܒܪܵܘܡܵܐ ܕܲܨܠܘܿܬܼܵܐ . ܒܕܼܵܐܦܠܵܐ ܐܝܼܬܼ ܠܗܘܿܢ ܨܠܘܿܬܼܵܐ ܕܠܵܐ ܕܸܡ̈ܥܹܐ : ܘܗܵܕܲܐ ܗ̣̄ܝ ܕܐܲܡܝܼܪܵܐ ܡ̣ܢ ܡܵܪܲܢ : ܕܛܘܼܒܲܝܗܘܿܢ ܠܐܲܒܼܝܼ̈ܠܹܐ : ܕܗܸܢܘܿܢ ܢܸܬܼܒܲܝܐܘܼܢ . ܡ̣ܢ ܐܲܒܼܝܼܠܘܼܬܼܵܐ ܟܹܝܬܼ : ܐ̄ܢܵܫ ܐܵܬܹ̇ܐ ܠܕܲܟܼܝܘܼܬܼ ܢܲܦܫܵܐ . ܡܸܛܠܗܵܢܵܐ ܟܲܕܼ ܐܸܡ݂ܲܪ ܡܲܚܝܵܢܲܢ : ܕܛܘܼܒܲܝܗܘܿܢ ܠܐܲܒܼ̈ܝܼܠܹܐ ܕܗܸܢܘܿܢ ܢܸܬܼܒܲܝܐܘܼܢ : ܠܵܐ ܦܲܫܸܩ̣ ܕܐܲܝܢܵܐ ܒܘܼܝܵܐܵܐ . ܟܲܕܼ ܢܸܫܬܿܘܸܐ ܝܑܼܚܝܼܕܼܵܝܵܐ ܕܲܒܼܝܲܕܼ ܐܲܒܼܝܼܠܘܼܬܼܵܐ ܢܸܥܒܲܪ ܠܗܵܢܵܐ ܐܲܬܼܪܵܐ ܕܚܲܫܹ̈ܐ : ܘܲܢܡܲܢܲܥ ܠܘܵܬܼ ܦܩܲܥܬܐ ܗܵܝ̇ ܕܕܲܟܼܝܘܼܬܼ ܢܲܦܫܵܐ : ܕܒܼܵܗ̇ ܒܗܵܕܹܐ ܦܵܓܲܥ ܒܗܵܘ̇ ܒܘܼܝܵܐܵܐ ܕܠܵܐ ܥܵܒܲܪ ܡ̣ܢ ܐܲܝܠܹܝܢ ܕܐܸܫܟܚܘܼܗܝ ܬܢܵܢ . ܗܵܝܕܹܝܢ ܡܸܤܬܲܟܲܠ : ܕܲܠܗܵܢܵܐ ܒܘܼܝܵܐܵܐ ܕܲܒܼܫܘܼܠܵܡܵܐ ܕܐܲܒܼܝܼܠܘܼܬܼܵܐ ܡܸܬܼܩܲܒܲܠ ܒܝܲܕܼ ܕܲܟܼܝܘܼܬܼܵܐ : ܙܲܡܸܢ ܐܸܢܘܿܢ ܡܵܪܲܢ ܠܐܲܒܼܝܼ̈ܠܹܐ . ܒܕܼܵܐܦܠܵܐ ܐܝܼܬܼ ܕܐܲܡܝܼܢ ܒܵܟܹ̇ܐ : ܘܩܲܪܝܼܒܼܝܼܢ ܚܲܫܹ̈ܐ ܠܠܸܒܹܗ . ܡܸܛܠ ܕܒܸܟܼܝܵܢܵܐ : ܠܗܲܠ ܡ̇ܢ ܚܵܫܘܿܫܘܼܬܼܵܐ ܗ̄ܘ̣ . ܘܐܸܢ ܐܲܝܢܵܐ ܕܒܲܡܠܸܐ ܙܒܲܢ ܡܸܬܼܐ̱ܒܸܠ ܘܒܼܵܟܹ̇ܐ : ܡܸܫ̈ܟܿܚܵܢ ܐܸܢܹܝܢ ܕܸܡ̈ܥܹܐ ܠܲܡܟܲܦܵܪܘܼ ܡ̣ܢ ܪܸܥܝܵܢܵܐ ܥܘܼܗܕܵܢܵܐ ܕܚܲܫܹ̈ܐ : ܡܵܢܵܐ ܢܹܐܡܲܪ ܥܲܠ ܐܲܝܢܵܐ ܕܦܘܼܠܚܵܢܵܐ ܝܑܼܕܼܝܼܥܵܐ ܠܸܠܝܵܐ ܘܐܝܼܡܵܡܵܐ ܠܗܵܢܵܐ ܤܝܼܡ ܠܹܗ ؟ ܥܘܼܕܼܪܵܢܵܐ ܕܡ̣ܢ ܒܸܟܼܝܵܐ ܡܲܢ̣ܘܼ ܝܵܕܲܥ : ܐܸܠܵܐ ܐܲܝܠܹܝܢ ܕܢܲܦܫܗܘܿܢ ܠܗܵܕܹܐ ܝܲܗ̣̄ܝܼܘ ؟ ܟܠܗܘܿܢ ܩܲܕܝܼ̈ܫܹܐ : ܪܓܼܝܼܓܼܝܼܢ ܠܵܗ̇ ܠܗܵܕܹܐ ܡܲܥܲܠܬܼܵܐ . ܘܲܒܼܝܲܕܼ ܒܸܟܼܝܵܐ ܡܸܬܼܦܬܲܚ ܬܲܪܥܵܐ ܩܕܼܵܡܲܝܗܘܿܢ : ܠܡܸܥܲܠ ܠܹܗ ܠܗܵܘ̇ ܐܲܬܼܪܵܐ ܕܒܼܘܼ̈ܝܵܐܹܐ : ܐܲܝܟܵܐ ܕܒܹܗ ܥܸܩ̈ܒܼܵܬܐ ܕܚܘܼܒܹܗ ܕܐܲܠܵܗܵܐ ܪ̈ܫܝܼܡܵܢ ܒܝܲܕܼ ܓܸܠܝܵܢܹ̈ܐ . ܝܵܠܘܿܦܵܐ . ܡܸܛܠ ܕܹܝܢ ܕܠܵܐ ܤܵܦܹ̇ܩ ܒܲܪܢܵܫܵܐ ܠܐܲܡܝܼܢܘܼܬܼܵܐ ܗܵܕܹܐ : ܡܸܛܠ ܟܪܝܼܗܘܼܬܼܵܐ ܕܲܟܼܝܵܢܹܗ ܕܦܲܓܼܪܵܐ : ܕܢܸܗܘܸܐ ܐܝܼܬܼ ܠܹܗ ܘܡܸܕܸܡ ܐ̄ܚܪܹܝܢ ܒܵܬܲܪ ܗܵܕܹܐ ܙܵܕܹܩ : ܕܚܵܫܲܝ ܠܲܠܒܼܘܼܟܼܝܵܐ ܕܪܸܥܝܵܢܹܗ . ܕܠܵܐ  pb. 254  ܢܸܤܥܘܿܢ ܥܠܵܘܗܝ ܚܲܫܹ̈ܐ : ܒܝܲܕܼ ܒܸܛܠܵܢܵܐ ܕܡܲܕܥܵܐ . ܡܲܠܦܵܢܵܐ . ܠܵܐ ܡܸܫܟܿܚܝܼܢ ܚܲܫܹ̈ܐ ܤܵܥܹ̇ܝܢ ܥܲܠ ܢܲܦܫܵܐ : ܘܫܵܓܼܫ̇ܝܼܢ ܠܝܼܚܝܼܕܼܵܝܵܐ ܕܲܦܤܝܼܩ ܠܸܒܹܗ ܡ̣ܢ ܥܵܠܡܵܐ ܒܕܼܘܼܝܵܪܵܐ ܠܚܘܿܕܼܵܝܵܐ : ܒܗܵܘ̇ ܟ̱ܠܹܗ ܫܸܠܝܵܐ ܕܡܲܕܼܒܿܪܵܐ ܚܤܝܼܟܼ ܡܸܢܟܠ ܙܡܵܡ̈ܝܼܢ ܘܩܵܠ̈ܝܼܢ ܕܲܫܓܼܘܼܫܝܵܗ̇ ܕܲܒܼܪܝܼܬܼܵܐ : ܐܸܠܵܐ ܐܸܢ ܐܲܗܡ̣ܝܼ ܡ̣ܢ ܘܵܠ̈ܝܵܬܹܗ . ܝܲܬܝܼܪܵܐܝܼܬܼ ܕܐܝܼܬܼ ܠܹܗ ܥܲܡ ܥܸܢܝܵܢܵܐ ܕܲܟܼܬܼܵܒܹ̈ܐ : ܘܚܘܼ̈ܫܵܒܹܐ ܡܥܲܕܪ̈ܵܢܹܐ ܕܡܸܬܼܥܢܸܐ ܒܗܘܿܢ : ܕܒܲܡܝܲܬܿܪܘܼܬܼ ܚܵܘܪܵܐ ܕܤܘܼܟܵܠܲܝ̈ܗܘܿܢ ܡܸܬܿܕܚܹܝܢ ܡ̣ܢ ܘܲܥܕܹܗ ܚܘܼ̈ܫܵܒܹܐ ܦܲܟܿܝܼ̈ܗܹܐ : ܕܠܵܐ ܡܸܫܟܲܚ ܢܸܬܼܦܤܸܩ ܪܸܥܝܵܢܹܗ ܡܸܢܗܘܿܢ : ܘܚܵܐܲܪ ܠܘܵܬܼ ܥܵܠܡܵܐ ܟܠ ܟ̱ܠܹܗ : ܡܸܛܠ ܗܲܢܝܼܐܘܼܬܹܗ ܪܲܒܿܬܐ ܕܥܸܢܝܵܢܵܐ ܗܵܘ̇ ܕܒܹܗ ܡܸܬܿܕܲܠܸܐ ܡܲܕܥܵܐ ܪܲܘܝܵܐܝܼܬܼ ܒܗܵܘ̇ ܨܸܕܹܝܗ ܤܲܓܝܼܐܵܐ ܕܡܲܕܼܒܿܪܵܐ . ܘܛܵܥܹ̇ܐ ܢܲܦܫܹܗ : ܘܡܸܬܼܢܫܸܐ ܠܲܟܼܝܵܢܹܗ . ܘܗܵܘܹ̇ܐ ܐܲܝܟܼ ܐ̄ܢܵܫ ܕܲܫܢܸܐ : ܘܠܵܐ ܡܸܬܿܕܟܲܪ ܠܹܗ ܠܥܵܠܵܡ ܟܠ ܟ̱ܠܹܗ . ܘܝܲܬܝܼܪ : ܟܲܕܼ ܡܸܬܼܪܲܥܸܐ ܘܢܵܤܹ̇ܒܼ ܒܡܲܕܥܹܗ ܥܲܠ ܪܲܒܿܘܼܬܹܗ ܕܐܲܠܵܗܵܐ : ܫܘܼܒܼܚܵܐ ܕܲܟܼܝܵܢܹܗ : ܬܸܡܗܵܐ ܕܲܥ̇ܒܼܵܕܼܵܘ̈ܗܝ : ܘܲܒܼܱܝܼܛܘܼܬܼܵܐ ܬܘܼܒܼ ܕܲܩܢܘܿܡܹܗ : ܕܲܥܕܲܡܵܐ ܠܐܲܝܟܵܐ ܐܸܬܼܥܲܠܝܼ . ܕܲܒܼܡ̇ܢ ܢܸܪܢܸܐ : ܘܐܲܝܠܹܝܢ ܚܘܼ̈ܫܵܒܹܐ ܢܲܡܪܲܚ ܢܸܤܲܒܼ ܒܢܲܦܫܹܗ ܠܒܼܘܼܤܵܡܹܗ : ܕܲܒܼܬܸܡܗܵܐ ܕܙܵܘܥܵܘ̈ܗܝ ܢܸܪܘܸܐ ܒܟܼܠܥܸܕܵܢ : ܐܲܝܟܼ ܕܲܒܼܗܵܘ̇ ܕܘܼܒܵܪܵܐ ܕܒܼܵܬܲܪ ܩܝܵܡܬܼܵܐ . ܛܵܒܼ ܓܹܝܪ ܝܵܗܹ̇ܒܼ ܫܸܠܝܵܐ ܐܝܼܕܼܵܐ ܠܗܵܕܹܐ : ܒܗܵܝ̇ ܕܐܝܼܬܼ ܐܲܬܼܪܵܐ ܠܡܲܕܥܵܐ ܠܡܸܫܟܲܢ ܥܲܠ ܝܵܬܹܗ ܒܫܲܝܢܵܐ ܕܲܫܟܝܼܚ ܠܹܗ ܡ̣ܢ ܫܸܠܝܵܐ . ܐܲܟܲܚ̄ܕܼ ܕܹܝܢ ܘܡܸܬܿܬܿܙܝܼܥ ܡ̣ܢ ܗܵܪܟܵܐ ܒܥܘܼܗܕܵܢܵܐ ܠܦܘܼܬܼ ܡܠܲܚܡܘܼܬܼܵܐ ܕܢܝܼܫܵܐ ܕܗܘܼܦܵܟܼܵܘ̈ܗܝ : ܘܢܵܤܹ̇ܒܼ ܒܪܸܥܝܵܢܹܗ ܫܘܼܒܼܚܹ̈ܐ ܕܥܵܠܡܵܐ ܕܲܥܬܼܝܼܕܼ : ܤܲܒܼܪܵܐ ܕܲܢܛܝܼܪ ܠܙܲܕܝܼ̈ܩܹܐ : ܠܗܵܢܘܿܢ ܚܲܝܹ̈ܐ ܡܸܬܿܬܿܙܝܼ̈ܥܲܝ ܠܒܪܘܼܚ : ܘܢܵܒܼ̈ܗܲܝ ܒܐܲܠܵܗܵܐ  pb. 255  ܟܠܗܘܿܢ . ܗܵܘ̇ ܗܘܼܦܵܟܼܵܐ ܚܲܕܼܬܼܵܐ : ܕܲܕܼܠܵܐ ܥܘܼܗܕܵܢܵܐ ܘܲܕܼܠܵܐ ܙܵܘܥܵܐ ܕܥܲܠ ܗܵܠܹܝܢ ܕܲܬܼܢܵܢ . ܘܡܵܐ ܕܲܒܼܗܵܠܹܝܢ ܪܘܼܵܐ : ܬܘܼܒܼ ܡܫܲܢܸܐ ܡ̣ܢ ܬܲܡܵܢ ܒܬܹܐܘܿܪܝܹܗ : ܠܘܵܬܼ ܗܵܠܹܝܢ ܕܥܵܠܡܵܐ ܗܵܢܵܐ ܕܐܝܼܬܼܵܘܗܝ ܒܹܗ ܥܕܲܟܹܝܠ : ܟܲܕܼ ܐܵܡܲ݁ܪ ܡܸܬܿܕܲܪܵܢܵܐܝܼܬܼ : ܐܘܿ ܥܘܼܡܩܵܐ ܕܥܘܿܢܼܪܵܐ ܘܚܸܟܼܡܬܐ ܘܡܲܕܥܵܐ ܘܬܲܪܥܝܼܬܼܵܐ ܠܵܐ ܡܸܬܼܒܲܨܝܵܢܘܼܬܼܵܐ ܕܐܲܠܵܗܵܐ . ܕܐ̄ܢܵܫ : ܠܵܐ ܡܵܫ̣ ܕܝܼܢܵܘ̈ܗܝ . ܘܐܘܼܪ̈ܚܵܬܹܗ : ܠܵܐ ܡܸܬܼܥܲܩ̈ܒܼܵܢ . ܕܟܲܕܼ ܥܵܠܡܵܐ ܐ̄ܚܪܹܢܵܐ ܕܗܵܟܲܢܵܐ ܬܡܝܼܗ ܡܛܲܝܲܒܼ ܗ̄ܘ̣ܵܐ ܠܹܗ : ܕܠܹܗ ܢܲܥܸܠ ܐܸܢܘܿܢ ܠܟܼܠܗܘܿܢ ܡܠܝܼ̈ܠܹܐ : ܘܢܸܛܲܪ ܐܸܢܘܿܢ ܕܠܵܐ ܫܘܼܢܵܝ ܒܚܲܝܹ̈ܐ ܕܠܵܐ ܤܵܟܼܵܐ . ܡܵܢܲܐ ܗ̣̄ܝ ܟܲܝ ܥܸܠܬܼܵܐ ܕܲܥܒܲܕܼ ܠܗܵܢܵܐ ܠܘܼܩܕܲܡ : ܟܲܕܼ ܪܵܘܚܹܗ ܘܫܲܪܬܚܹܗ ܒܲܤܒܼܝܼܤܘܼܬܼܵܐ ܤܲܓܝܼܐܬܼܵܐ ܕܲܟܼܝܵܢܹ̈ܐ : ܘܤܵܡ̣ ܒܹܗ ܚܲܫܹ̈ܐ ܤܲܓܝܼ̈ܐܹܐ ؟ ܘܤܵܡܲܢ ܒܹܗ ܠܘܼܩܕܲܡ ܒܗܵܢܵܐ : ܘܲܩܒܲܥ̣ ܒܲܟܼܝܵܢܲܢ ܪܸܚܡܲܬܼܗܘܿܢ ܤܲܓܝܼܐܬܼܵܐ ܕܚܲܝܝܵܘ̈ܗܝ : ܘܲܡܫܲܢܸܐ ܠܲܢ ܡܸܢܹܗ ܒܐܝܼܕܼܵܐ ܒܐܝܼܕܼܵܐ ܒܝܲܕܼ ܡܵܘܬܵܐ : ܘܢܵܛܲܪ ܠܲܢ ܡܸܬܼܚܵܐ ܕܠܵܐ ܙܥܘܿܪ ܒܠܵܐ ܡܲܪܓܫܵܢܘܼܬܼܵܐ ܐܲܝܟܼ ܟܹܐܦܹ̈ܐ ܘܩܲܝ̈ܤܹܐ : ܘܲܡܚܲܒܸܠ ܕܸܡ̈ܘܵܬܲܢ : ܘܐܵܫܹ̇ܕܼ ܠܹܗ ܠܡܘܼܙܵܓܲܢ ܘܚܵܠܹ̇ܛ ܒܓܼܵܘ ܐܲܪܥܵܐ . ܘܫܵܒܹ̇ܩ ܠܹܗ ܕܡܸܤܬܿܬܲܪ ܘܢܵܦܹ̇ܠ ܬܘܼܩܵܢܲܢ : ܥܕܲܡܵܐ ܕܢܵܦܹ̇ܩ ܡ̣ܢ ܟ̱ܠܵܗ̇ ܕܡܘܼܬܼܵܐ ܕܪܘܼܟܵܒܼܵܐ . ܘܗܵܝܕܹܝܬ ܒܙܲܒܼܢܵܐ ܕܲܡܬܲܚܲܡ ܠܚܸܟܼܡܬܹܗ ܐܸܡܲܬܼܝ ܕܨܵܒܹ̇ܐ : ܡܢܲܚܸܡ ܠܲܢ ܒܲܕܼܡܘܼܬܼܵܐ ܐ̄ܚܪܹܬܼܵܐ ܕܗ̤ܘ ܝܵܕܲܥ : ܘܡܲܥܸܠ ܠܲܢ ܠܗܵܘ̇ ܬܘܼܩܵܢܵܐ ܐ̄ܚܪܹܢܵܐ . ܘܠܵܘ ܒܲܠܚܘܿܕܼ ܠܲܢ : ܐܸܠܵܐ ܘܲܡܠܲܡܲܠܲܐܟܹ̈ܐ ܩܲܕܝܼ̈ܫܹܐ ܕܠܵܐ ܤܢܝܼܩܝܼܢ ܥܲܠ ܗܵܢܵܐ ܥܵܠܡܵܐ ܒܲܚܫܲܚܬܼܵܐ . ܡܸܛܠ ܬܡܝܼܗܘܼܬܼܵܐ  pb. 256  ܕܲܟܼܝܵܢܘܗܘܿܢ : ܕܩܵܝ̇ܡܝܼܢ ܒܨܝܼܪ ܩܲܠܝܼܠ ܒܲܓܼܡܝܼܪܘܼܬܼܵܐ : ܡܤܲܟܹܝܢ ܟܠܗܘܿܢ ܠܢܘܼܚܵܡܵܐ ܕܝܼܠܲܢ ܘܠܲܩܝܵܡܬܐ ܕܚܘܼܒܼܠܲܢ . ܕܐܸܡܲܬܼܝ ܢܩܘܼܡ ܓܸܢܤܵܐ ܕܲܒܼܢܲܝ̈ܢܵܫܵܐ ܡ̣ܢ ܥܲܦܪܵܐ : ܘܢܸܪܦܲܬܼ ܘܢܹܐܬܸܐ ܚܘܼܒܵܠܹܗ ܠܚܘܼܕܵܬܼܵܐ : ܕܡܸܛܠܵܬܲܢ ܟܠܹܝܢ ܡ̣ܢ ܡܲܥܲܠܬܼܵܐ : ܕܒܲܚܕܼܵܐ ܙܒܲܢ ܢܸܬܼܦܬܲܚ ܬܲܪܥܵܐ ܕܗܵܘ̇ ܥܵܠܡܵܐ ܚܲܕܼܬܼܵܐ ܕܠܹܗ ܡܤܲܟܹܝܢ . ܒܕܼܵܐܦ ܗ̤ܝ ܒܪܝܼܬܼܵܐ ܕܡܲܠܲܐܟܹ̈ܐ ܡܸܬܿܬܲܢܚܵܐ ܥܲܡܲܢ : ܡ̣ܢ ܝܘܼܩܪܵܐ ܕܦܲܓܼܪܵܐ ܕܚܵܙ̇ܝܵܐ ܕܐܝܼܬܲܝܢ ܒܹܗ : ܘܲܡܤܲܒܿܪܵܐ ܘܲܡܤܲܟܿܝܵܐ ܠܓܸܠܝܵܢܵܐ ܕܲܒܼܢܵܘ̈ܗܝ ܕܐܲܠܵܗܵܐ . ܐܲܝܟܼ ܕܬܸܬܼܚܲܪܲܪ ܐܵܦ ܗ̤ܝ ܡ̣ܢ ܥܲܒܼܕܘܼܬܼܵܐ ܕܲܚܒܼܵܠܵܐ : ܒܲܚܪܘܼܪܹ̈ܐ ܕܬܸܫܒܿܘܿܚܬܼܵܐ ܕܲܒܼ̈ܢܲܝܵܐ ܕܐܲܠܵܗܵܐ . ܟܲܕܼ ܠܘܼܩܕܲܡ ܤܵܬܲܪ ܠܹܗ ܠܗܵܢܵܐ ܡ̣ܢ ܟ̱ܠܹܗ ܬܘܼܩܵܢܹܗ : ܘܫܵܪܹܬܼ ܠܠܵܐ ܡܸܕܸܡ : ܐܲܝܟܲܢܵܐ ܕܗܵܘ̇ ܬܘܼܩܵܢܵܐ ܩܲܕܼܡܵܝܵܐ ܕܦܲܓܼܪܲܢ . ܡܸܟܹܝܠ ܡܸܬܼܥܲܠܸܐ ܒܡܲܕܥܹܗ ܠܗܲܠ ܡ̣ܢ ܫܘܼܪܵܝ ܗܘܵܝܹܗ ܕܥܵܠܡܵܐ : ܐܸܡܲܬܼܝ ܕܠܵܐ ܗܘ̤ܵܬܼ ܒܪܝܼܬܼܵܐ : ܘܠܵܐ ܡܸܕܸܡ . ܠܵܐ ܫܡܲܝܵܐ : ܘܠܵܐ ܐܲܪܥܵܐ . ܠܵܐ ܡܲܠܲܐܟܹ̈ܐ : ܘܠܵܐ ܚܕܼܵܐ ܡ̣ܢ ܐܲܝܠܹܝܢ ܕܲܗ̤ܘܲܝ̈ . ܘܐܲܝܟܲܢ ܡ̣ܢ ܫܹܠܝ ܐܲܝܬܝܼ ܠܲܗܘܵܝܵܐ ܠܟܼܠܗܹܝܢ : ܕܤܸܦܩܲܬ̤ ܠܹܗ ܕܢܸܨܒܸܿܐ ܒܲܠܚܘܿܕܼ . ܘܟܼܠܡܸܕܸܡ ܟܲܕܼ ܡܫܲܡܠܲܝ : ܩܵܡ̣ ܩܕܼܵܡܵܘܗܝ . ܘܢܵܚܹ̇ܬܼ ܡܸܟܹܝܠ ܒܪܸܥܝܵܢܹܗ : ܟܲܕܼ ܡܸܬܼܝܲܒܲܠ ܥܲܠ ܟܠܗܹܝܢ ܒܸܪ̈ܝܵܬܹܗ ܕܐܲܠܵܗܵܐ . ܘܡܸܬܼܒܲܩܸܐ ܒܲܥܒܼܵܕܼܵܘ̈̇ܝ ܪ̈ܵܡܹܐ ܘܲܬܼܗܝܼܪܹ̈ܐ : ܚܸܟܼܡܬܵܐ ܕܒܼܵܪܘܿܝܘܼܬܹܗ ܕܲܒܼܗܘܿܢ . ܡܕܲܒܿܪܵܢܘܼܬܹܗ ܡܵܪܕܲܬ ܠܟܼܠ ܬܲܪ̈ܥܝܵܢ : ܚܲܝܠܵ ܬܡܝܼܗܵܐ ܘܡܸܬܼܡܲܨܝܵܢܵܐ ܕܥܵܒܼܘܿܕܼܘܼܬܹܗ : ܒܪܝܬܼܵܐ ܕܡ̣ܢ ܠܵܐ ܡܸܕܸܡ ܐܲܝܬܝܼ ܠܲܗܘܵܝܵܐ ܒܤܲܓܿܝܼܐܘܼܬܼ ܦܘܼܪ̈ܫܵܢܹܐ ܡܫܲܚ̈ܠܦܹܐ ܕܠܵܐ ܡܸܬܼܡܢܹܝܢ . ܘܕܲܐܝܟܲܢ ܥܬܝܼܕܼ ܕܲܢܚܲܒܹܠܝܼܗ̇ ܬܘܼܒܼ ܠܗܵܕܹܐ : ܡ̣ܢ ܗܵܢܵܐ ܛܘܼܟܵܤܵܐ ܬܡܝܼܗܵܐ : ܡ̣ܢ ܗܵܢܵܐ ܨܸܒܼܬܼܵܐ ܕܲܟܼܝܵܢܹ̈ܐ : ܡ̣ܢ ܗܵܢܵܐ ܪܲܗܛܵܐ ܡܛܲܟܿܤܵܐ ܕܒܸܪ̈ܝܵܬܼܵܐ :  pb. 257  ܙܲܒܼ̈ܢܹܐ ܘܥܸܕܵܢܹ̈ܐ : ܡܠܲܚܡܘܼܬܼܵܐ ܕܠܸܠܝܵܐ ܘܐܝܼܡܵܡܵܐ : ܫܘܼܚ̈ܠܵܦܹܐ ܡܥܲܕܼܪ̈ܵܢܹܐ ܕܫܲܢ̄ܬܐ : ܨܘܼܒܵܬܵܐ ܕܐܲܪܥܵܐ : ܐܵܕܼܫܹ̈ܐ ܡܫܲܓܼܢܲܝ̈ܵܐ ܕܡܸܢܵܗ̇ . ܒܸܢܝܵܢܹ̈ܐ ܤܩܝܼ̈ܠܹܐ ܕܲܡܕܼܝ̈ܢܵܬܼܵܐ : ܘܒܼܝܼܪ̈ܵܬܼܵܐ ܦܐܲܝ̈ܬܐ ܕܲܒܼܗܹܝܢ . ܪܲܗܛܗܘܿܢ ܬܟܼܝܼܒܼܵܐ ܕܲܒܼܢܲܝ̈ܢܵܫܵܐ : ܟܝܵܢܵܐ ܕܲܥܡܝܼܠ ܘܲܫܚܝܼܩ . ܡ̣ܢ ܕܟܲܕܼ ܥܵܐܹ̇ܠ : ܘܲܥܕܲܡܵܐ ܕܢܵܦܹ̇ܩ ܡܸܢܹܗ . ܘܕܐܲܝܟܲܢ ܒܵܛܹ̇ܠ ܡ̣ܢ ܫܹܠܝ ܛܘܼܟܵܤܵܐ ܗܵܢܵܐ ܬܗܝܼܪܵܐ : ܘܐܵܬܹ̇ܐ ܥܵܠܡܵܐ ܐ̄ܚܪܹܢܵܐ ܕܟܼܠ ܟ̱ܠܹܗ ܥܘܼܗܕܵܢܵܐ ܕܗܵܕܹܐ ܒܪܝܼܬܼܵܐ ܩܲܕܼܡܵܝܵܬܐ ܠܵܐ ܤܵܠܹ̇ܩ ܥܲܠ ܒܵܠܵܐ ܕܐ̄ܢܵܫ . ܘܗܵܘܹ̇ܐ ܗܘܼܦܵܟܼܵܐ ܐ̄ܚܪܹܢܵܐ ܘܚܘܼ̈ܫܵܒܹܐ ܐ̄ܚܪ̈ܵܢܹܐ : ܘܪܸܢܝܵܐ ܐ̄ܚܪܹܢܵܐ ؟ ܘܬܼܘܼܒܼ : ܠܵܬ ܡܸܬܼܥܲܗܲܕܼ ܟܝܵܢܵܐ ܕܲܒܼܢܲܝ̈ܢܵܫܵܐ ܠܗܵܢܵܐ ܥܵܠܡܵܐ : ܘܠܵܐ ܠܗܘܼܦܵܟܼܵܐ ܩܲܕܡܵܝܵܐ ܕܒܹܗ . ܡܸܬܼܠܒܸܟܼ ܠܹܗ ܓܹܝܪ ܚܵܘܪܵܐ ܕܪܸܥܝܵܢܗܘܿܢ : ܒܲܚܙܵܬܼܵܐ ܕܗܵܘ̇ ܬܘܼܩܵܢܵܐ . ܘܠܵܐ ܬܘܼܒܼ ܡܸܤܬܿܦܸܩ ܠܡܸܦܢܵܐ ܒܥܘܼܗܕܵܢܹܗ : ܥܲܠ ܕܵܪܹ̈ܐ ܕܒܸܤܪܵܐ ܘܲܕܼܡܵܐ . ܕܥܲܡܹܗ ܕܚܘܼܒܵܠܵܐ ܕܗܵܢܵܐ : ܡܸܚܕܼܵܐ ܫܩܹ̇ܠ ܫܘܼܪܵܝܵܐ ܗܵܘ̇ . ܐܘܿ ܐܸܡܵܐ ܕܡܸܬܿܛܲܥܝܵܐ ܡܸܢܫܹܠܝ ܡ̣ܢ ܒܢܹ̈ܝܗ̇ ܕܝܸܠܕܲܬ̤ ܘܪܲܝܲܬ̤ ܘܚܲܟܿܡܲܬ̤ : ܘܒܲܪܦܵܦ ܥܲܝܢܵܐ ܡܸܢܼܟܲܬܦܝܼܢ ܠܥܘܼܒܵܐ ܐ̄ܚܪܹܢܵܐ : ܘܗܵܘܹ̇ܝܢ ܒܢܲܝ̈ܵܐ ܚܲܬܝܼ̈ܬܹܐ ܠܲܥܩܲܪܬܼܵܐ ܗܵܝ̇ ܕܠܵܐ ܡܸܡܬܼܘܿܡ ܝܸܠܕܲܬ̤ . ܐܸܬܼܒܲܤܲܡܝ ܠܲܡ ܥܩܲܪܬܼܵܐ : ܗܵܝ̇ ܕܠܵܐ ܝܵܠ̇ܕܵܐ : ܒܲܒܼ̈ܢܲܝܵܐ ܕܝܸܠܕܲܬ̤ ܠܹܟܼܝ ܐܲܪܥܵܐ . ܘܪܵܢܹܐ ܒܗܵܘ̇ ܬܲܗܪܹܗ : ܐܵܪܵܐ ܡܟܵܐ ܟܲܝ ܐ̄ܚܪܹܢܵܐ ܐܝܼܬܼ ܠܹܗ ܠܲܡܩܵܡ ܠܗܵܢܵܐ : ܘܕܸܐܡܲܬܼܝ ܫܵܩܹ̇ܠ ܫܘܼܪܵܝܵܐ ܗܵܘ̇ ؟ ܘܲܟܼܡܵܐ ܟܲܝ ܕܵܡ̇ܟܿܝܼܢ ܗܵܠܹܝܢ ܦܲܓܼܪܹ̈ ܒܗܵܢܵܐ ܙܢܵܐ : ܟܲܕܼ ܡܙܝܼܓܼܝܼܢ ܓܘܿܫܡܵܐ ܘܥܲܦܪܵܐ ܒܲܚ̈ܕܼܵܕܹܐ : ܘܕܲܐܝܟܲܢ ܟܲܝ ܗܵܘܹ̇ܐ ܗܵܘ̇ ܕܘܼܒܵܪܵܐ ؟ ܘܒܲܐܝܕܵܐ ܕܡܘܼܬܼܵܐ ܩܵܐܹ̇ܡ ܗܵܢܵܐ ܟܝܵܢܵܐ : ܘܒܲܐܝܢܵܐ ܙܢܵܐ ܐܵܬܹ̇ܐ ܠܲܒܼܪܝܼܬܼܵܐ ܕܬܲܪܬܹܝܢ ؟ ܘܲܒܼܗܵܠܹܝܢ ܘܕܲܐܝܟܼ ܗܵܠܹܝܢ : ܫܸܠܝܵܐ ܢܵܦܹ̇ܠ ܥܠܵܘܗܝ . ܘܡܸܬܼܓܲܢܒܵܐ : ܟ̱ܠܵܗ̇  pb. 258  ܪܓܸܫܬܼܵܐ ܕܦܲܓܼܪܵܢܘܼܬܹܗ . ܘܛܵܘܪܵܐ ܪܲܒܵܐ ܒܫܸܬܼܩܵܐ ܡܩܵܘܸܐ : ܟܲܕܼ ܬܲܗܝܼܪ ܥܲܠ ܤܘܼܥܪ̈ܵܢܵܘܗܝ ܠܵܐ ܡܸܬܿܕܲܪ̈ܟܵܢܹܐ ܕܐܲܠܵܗܵܐ . ܘܲܒܼܗܵܝ̇ ܫܵܥܬܐ ܩܵܐܹ̇ܡ ܘܤܵܐܹ̇ܡ ܒܘܼܪܟܵܐ : ܘܡܲܤܸܩ ܬܵܘܕܝܼܬܼܵܐ ܒܕܸܡ̈ܥܹܐ ܤܲܓܝܼ̈ܐܵܬܼܵܐ : ܠܐܲܠܵܗܵܐ ܚܲܟܝܼܢ ܒܲܥܒܼܵܕܼܵܘ̈ܗܝ : ܕܠܵܐ ܡܸܬܿܕܲܪܟܿܝܼܢ ܤܘܼܥܪ̈ܵܢܵܘܗܝ : ܘܠܵܐ ܤܬܝܼܪ̈ܵܬܼܵܐ ܕܬܲܪܥܝܼܬܹܗ ܡܫܲܒܲܚܬܼܵܐ : ܒܐܲܝܠܹܝܢ ܕܲܥܒܲܕܼ ܘܕܲܥܬܼܝܼܕܼ ܕܢܸܒܸܿܕܼ . ܐܲܝܢܵܘ ܠܸܒܵܐ ܕܟܹܐܦܵܐ : ܕܲܒܼܗܵܠܹܝܢ ܙܵܘ̈ܥܹܐ ܠܵܐ ܢܸܗܘܸܐ ܕܠܵܐ ܢܲܦܫܵܐ : ܘܢܸܦܸܠ ܥܠܵܘܗܝ ܫܸܬܼܩܵܐ ܘܒܼܘܼܠܗܵܝܵܐ : ܘܢܸܬܿܕܒܲܪ ܡ̣ܢ ܟ̱ܠܵܗ̇ ܡܸܬܿܬܿܙܝܼܥܵܢܘܼܬܼܵܐ ܕܪܸܓܼܫܹܐ ܘܲܕܼܙܵܘ̈ܥܹܐ ؟ ܛܘܼܒܼܵܘܗܝ ܠܡܲܢ ܕܲܠܗܵܠܹܝܢ ܐܸܫܬܘܝܼ ! ܛܘܼܒܼܵܘܗܝ ܠܡܲܢ ܕܗܵܕܹܐ ܗܘ̤ܵܬܼ ܡܲܪܢܝܼܬܹܗ ܒܠܸܠܝܵܐ ܘܐܝܼܡܵܡܵܐ ! ܛܘܼܒܼܵܘܗܝ ܠܡܲܢ ܕܲܒܼܗܵܠܹܝܢ ܐܸܬܼܥܢܝܼ ܒܟܼܠܗܘܿܢ ܚܲܝܵܘ̈ܗܝ ! ܠܟܼܠܒܲܪܢܵܫ ܚܵܫܲܚ ܪܸܥܝܵܢܵܐ ܗܵܢܵܐ : ܘܝܲܬܝܼܪܵܐܝܼܬܼ ܠܐܲܝܢܵܐ ܕܲܒܼܫܸܠܝܵܐ ܚܵܝܹ̇ܐ . ܘܙܵܕܹܩ ܕܢܸܗܘܸܐ ܐܲܡܝܼܢ ܠܘܵܬܹܗ ܪܸܢܝܵܐ ܕܗܵܠܹܝܢ ܥܘܼ̈ܗܕܵܢܹܐ : ܒܟܼܠܗܘܿܢ ܥܸܕܵܘ̈ܗܝ . ܠܗܵܠܹܝܢ ܪ̈ܘܼܫܡܹܐ ܐܵܠ̇ܨܵܐ ܕܢܸܤܲܒܼ ܒܼܲܢܵܫܵܐ ܒܡܲܚܫܲܒܼܬܹܗ : ܘܡ̣ܢ ܕܲܢܦܲܩ̣ ܡ̣ܢ ܨܠܘܿܬܼܵܐ : ܒܗܘܿܢ ܢܸܪܢܸܐ ܘܢܸܗܪܘܿܓܼ . ܒܗܵܠܹܝܢ ܥܸܢ̈ܝܵܢܹܐ ܘܲܒܼܗܵܢܵܐ ܪܸܢܝܵܐ : ܠܵܐ ܗܵܘܹ̇ܐ ܐܲܬܼܪܵܐ ܠܥܘܼܗܕܵܢܵܐ ܢܘܼܟܼܪܵܝܵܐ ܒܓܼܵܘ ܪܸܥܝܵܢܹܗ ܕܒܲܪܢܵܫܵܐ ܠܲܡܒܲܛܵܠܘܼܬܹܗ : ܡ̣ܢ ܥܘܼܗܕܵܢܵܐ ܐܲܡܝܼܢܵܐ ܕܐܲܠܵܗܵܐ . ܘܐܸܢ ܒܫܘܼܪܵܝܵܐ ܠܵܐ ܡܲܪܓܸܫ ܒܚܲܝܠܵܐ ܡܥܲܕܪܵܢܵܐ ܕܡ̣ܢ ܗܵܠܹܝܢ ܡܸܛܠ ܦܲܗܝܘܼܬܹܗ : ܠܵܐ ܬܸܬܼܩܲܛܲܥ ܠܹܗ . ܠܵܘ ܡܸܚܕܼܵܐ ܕܪܵܡܹ̇ܐ ܐܲܟܵܪܵܐ ܙܲܪܥܵܐ ܒܐܲܪܥܹܗ : ܥܲܡܵܗ̇ ܕܬܲܪܡܝܼܬܹܗ ܕܙܲܪܥܵܐ ܡܸܚܕܼܵܐ ܠܲܫܢܵܢܵܐ ܚܵܙܹ̇ܐ . ܢܲܩܝܼܦ ܗ̄ܘ̣ ܠܙܲܪܥܵܐ ܩܘܼܛܵܥܵܐ ܘܲܽܦܤܵܩ ܡܥܲܝ̈ܵܐ . ܐܸܠܵܐ ܗܲܢܝܼ ܠܹܗ ܠܦܲܠܵܚܵܐ ܐܸܡܲܬܼܝ ܕܐܵܟܹ̇ܠ ܡ̣ܢ ܠܲܚܡܹܗ : ܕܘܼܥܬܹܗ ܝܲܬܝܼܪܵܐܝܼܬܼ ܗܲܢܝܼܐܵܐ ܠܹܗ . ܪܸܢܝܵܐ ܕܹܝܢ ܗܵܢܵܐ ܒܓܼܵܘ  pb. 259  ܫܸܠܝܵܐ ܢܛܝܼܪܵܐ : ܗܲܢܝܼܐܘܼܬܼܵܐ ܕܠܵܐ ܤܵܟܼ ܢܵܤܹ̇ܝܟܼ ܒܠܸܒܵܐ . ܘܲܠܘܵܬܼ ܬܸܡܗܵܐ ܠܵܐ ܡܸܬܼܡܲܠܠܵܢܵܐ ܢܵܓܹ̇ܕܼ ܠܗܵܘܢܵܐ : ܩܲܠܝܼܠܵܐܝܼܬܼ . ܘܛܘܼܒܼܵܘܗܝ ܠܡܲܢ ܕܐܸܬܼܦܬܲܚ ܩܕܼܵܡܵܘܗܝ ܗܵܢܵܐ ܡܲܒܘܼܥܵܐ : ܘܐܸܫܬܝܼ ܡܸܢܹܗ ܒܟܼܠ ܫܵܥܵܘ̈ܗܝ ܕܠܸܠܝܵܐ ܘܕܐܝܼܡܵܡܵܐ ! ܝܵܠܘܿܦܵܐ . ܡܵܢܵܘ ܚܵܒܼܘܼܫܵܐ ܕܟܼܠܗܘܿܢ ܥܲܡ̈ܠܹܐ ܒܗܵܢܵܐ ܕܘܼܒܵܪܵܐ : ܕܟܲܕܼ ܠܵܘܬܹܗ ܢܡܲܢܲܥ ܐ̄ܢܵܫ : ܡܸܫܬܵܘܕܲܥ ܕܲܠܤܵܟܹܗ ܕܕܼܙܼܒܵܪܵܐ ܡܲܓܝܼ ؟ ܡܲܠܦܵܢܵܐ . ܡܵܐ ܕܡܸܫܬܿܘܸܐ ܠܐܲܡܝܼܢܘܼܬܼܵܐ ܕܲܨܠܘܿܬܼܵܐ . ܡܵܐ ܕܲܠܗܵܕܹܐ ܡܲܛܝܼ : ܨܹܝܕܼ ܤܵܟܼܵܐ ܕܟܼܠ ܡܝܲܬܿܪ̈ܵܢ ܤ̣ܡܲܟܼ : ܕܡܸܟܹܝܠ ܗܘ̤ܵܐ ܠܹܗ ܒܹܝܬܼ ܡܲܥܡܪܵܐ ܕܪܘܼܚܵܐ : ܐܸܠܵܐ ܐ̄ܢܵܫ ܠܡܵܘܡܲܒܼܬܼܵܐ ܕܦܵܪܲܩܠܹܝܛܵܐ ܩܲܒܸܠ̣ ܚܲܬܝܼܬܼܵܐܝܼܬܼ : ܠܗܵܕܹܐ ܐܲܡܝܼܢܘܼܬܼܵܐ ܕܲܨܠܘܿܬܼܵܐ ܕܲܢܫܲܡܠܸܐ ܒܲܢܝܵܚܵܐ ܠܵܡ ܡܲܨܝܵܐ . ܪܘܼܚܵܐ ܠܲܡ ܡܵܐ ܕܥܸܡܪܲܬ̤ ܒܒܲܪܢܵܫܵܐ : ܠܵܐ ܫܵܠ̇ܝܵܐ ܡ̣ܢ ܨܠܘܿܬܼܵܐ : ܗ̤ܝ ܪܘܼܚܐ ܐܲܡܝܼܢܵܐܝܼܬܼ ܡܨܲܠܝܵܐ . ܗܵܝܕܹܝܟ ܠܵܐ ܟܲܕܼ ܕܲܡܝܼܟܼ ܘܠܵܐ ܟܲܕܼ ܥܝܼܪ : ܨܠܘܿܬܼܵܐ ܠܵܐ ܦܵܤ̇ܩܵܐ ܡ̣ܢ ܢܲܦܫܹܗ . ܐܸܠܵܐ ܐܸܢ ܐܵܟܹ̇ܠ ܘܐܸܢ ܫܵܬܹ̇ܐ : ܘܐܸܢ ܕܲܡܝܼܟܼ ܘܐܸܢ ܨܒܼܘܼ ܤܵܥܲܪ : ܘܲܥܕܲܡܵܐ ܕܐܸܢ ܒܫܸܢܬܼܵܐ ܛܲܒܿܝܼܥ : ܥܸܛܪܹ̈ܐ ܕܲܨܠܘܿܬܼܵܐ ܒܓܼܵܘ ܠܸܒܹܗ ܥܵܛ̇ܪܝܼܢ ܕܠܵܐ ܥܲܡܠܵܐ . ܘܠܲܨܠܘܿܬܼܵܐ ܠܵܘ ܒܲܬܼܚܘܼܡܵܐ ܩܢܸܐ ܠܵܗ̇ ܗܵܝܕܹܝܟܼ : ܐܸܠܵܐ ܘܲܒܼܟܼܠܗܘܿܢ ܥܸܕܵܢܵܘ̈ܗܝ : ܘܟܲܕܼ ܫܠܸܐ ܡ̣ܢ ܠܒܲܪ : ܗ̤ܝ ܟܲܕܼ ܗ̤ܝ ܡܸܫܬܲܡܫܵܐ ܒܟܲܤܝܘܼܬܹܗ . ܫܸܬܼܩܗܘܿܢ ܠܲܡ ܕܲܫ̈ܦܲܝܵܐ ܨܠܘܿܬܼܵܐ ܗ̄ܘ̣ : ܐܵܡܲ݁ܪ ܐ̄ܢܵܫ ܠܒܼܝܼܫ ܠܲܫܝܼܚܵܐ . ܡܸܛܠ ܕܚܘܼܫܵܒܲܝ̈ܗܘܿܢ : ܙܵܘ̈ܥܹܐ ܐܸܢܘܿܢ ܐܲܠܵܗܵܝܹ̈ܐ . ܪ̈ܦܵܬܹܝܗ̇ ܠܲܡ ܕܬܲܪܥܝܼܬܼܵܐ ܆ ܕܟܼܝܼܵܬܼܵܐ : ܩܵܠܹ̈ܐ ܐܸܢܘܿܢ ܒܗܝܼ̈ܠܹܐ : ܕܲܒܼܗܘܿܢ ܙܵܡ̇ܪܝܼܢ ܠܟܲܤܝܵܐ ܟܲܤܝܵܐܝܼܬܼ .  pb. 260  ܝܵܠܘܿܦܵܐ . ܡܵܢܲܐ ܨܠܘܿܬܼܵܐ ܕܪܘܼܚ : ܘܐܲܝܟܲܢ ܢܸܫܬܘܸܐ ܠܗܵܕܹܐ ؟ ܡܲܠܦܵܢܵܐ . ܙܵܘ̈ܥܹܐ ܐܸܢܘܿܢ ܢܲܦܫܵܢܵܝܹ̈ܐ : ܕܡܸܫܬܵܘܬܿܦܝܼܢ ܠܡܲܥܒܿܕܼܵܢܘܼܬܼܵܐ ܕܪܘܼܚܵܐ ܕܩܘܼܕܼܫܵܐ : ܒܝܲܕܼ ܚܲܬܿܝܼܬܼܘܼܬܼܵܐ ܕܕܲܟܼܝܘܼܬܼܵܐ . ܘܚܲܕܼ ܡ̣ܢ ܪܸܒܿܘܿ ܒܢܲܝ̈ܢܵܫܵܐ : ܡܸܫܬܿܟܲܚ ܕܡܸܫܬܿܘܸܐ ܠܗܵܕܹܐ . ܐ̄ܪܵܙܵܐ ܗ̄ܘ̣ ܕܲܗܘܵܝܵܐ ܕܗܵܘ̇ ܕܘܼܒܵܪܵܐ ܕܲܥܬܼܝܼܕܼ . ܒܲܕܼܡܸܬܼܥܲܠܸܐ ܘܦܵܐܹ̇ܫ ܟܵܝܵܢܵܐ : ܡ̣ܢ ܟ̱ܠܹܗ ܙܵܘܥܵܐ ܕܥܘܼܗܕܵܢܵܐ ܕܐܲܝܠܹܝܢ ܕܲܬܼܢܵܢ . ܠܵܘ ܕܲܡܨܲܠܵܝܘܼ ܡܨܲܠܸܐ : ܐܸܠܵܐ ܡܲܪܓܵܫܘܼ ܡܲܪܓܫܵܐ ܢܲܦܫܵܐ ܒܨܸܒܼ̈ܘܵܬܼܵܐ ܪ̈ܘܼܚܵܢܵܝܬܼܵܐ ܕܗܵܘ̇ ܥܵܠܡܵܐ : ܡܸܕܸܡ ܕܪܲܒܿ ܡ̣ܢ ܬܲܪܥܝܵܬܼܵܐ ܕܲܒܼܢܲܝ̈ܢܵܫܵܐ . ܐܲܝܠܹܝܢ ܕܤܘܼܟܵܠܵܐ ܕܲܥܠܲܝܗܹܝܢ ܡܸܬܿܬܿܙܝܼܥ ܒܹܗ : ܒܝܲܕܼ ܚܲܝܠܵܐ ܕܪܘܼܚܵܐ . ܚܵܘܪܵܐ ܐܝܼܬܼܵܘܗܝ ܗܵܘܢܵܢܵܝܵܐ :܆ ܘܠܵܘ ܙܵܘܥܵܐ ܘܲܒܼܥܵܬܼܵܐ ܕܲܨܠܘܿܬܼܵܐ . ܡ̣ܢ ܨܠܘܿܬܼܵܐ ܓܹܝܪ : ܥܸܠܬܐ ܫܵܩ̇ܠܵܐ . ܡܸܛܠ ܗܵܟܹܝܠ ܕܐ̄ܢܵܫܵܐ ܕܕܲܐܝܟܼ ܗܵܠܹܝܢ : ܠܤܵܟܼܵܐ ܕܕܲܟܼܝܘܼܬܼܵܐ ܐܸܬܼܡܲܛܝܼܘ ܡ̣ܢ ܟܲܕܘܼ . ܠܲܝܬܿ ܥܸܕܵܢܵܐ ܕܠܵܘ ܒܲܨܠܘܿܬܼܵܐ ܢܵܒܼ̇ܗܝܼܢ ܙܵܘܥܲܝ̈ܗܘܿܢ ܓܵܘܵܝܹ̈ܐ : ܐܲܝܟܼ ܕܐܸܡ̇ܪܹܬܼ ܡ̣ܢ ܠܥܸܠ : ܟܠ ܐܸܡܲܬܼܝ ܕܲܡܕܝܼܩ ܥܠܲܝܗܘܿܢ ܪܘܼܚܵܐ : ܒܲܨܠܘܿܬܼܵܐ ܡܸܫܟܲܚ ܠܗܘܿܢ ܕܐܝܼܬܲܝܗܘܿܢ . ܘܡܸܢܵܗ̇ ܕܵܒܲܪ ܠܗܘܿܢ ܒܝܲܕܼ ܬܹܐܘܿܪܝܼܵܐ : ܗܵܝ̇ ܕܡܸܬܼܦܲܫܩܵܐ ܚܙܵܬܼܵܐ ܕܪܘܼܚ . ܠܵܘ ܟܲܕܼ ܥܲܠ ܡܬܼܵܚܵܐ ܕܲܨܠܘܿܬܼܵܐ ܤܢܝܼܩܝܼܢ : ܘܤܸܕܼܪܵܐ ܕܛܲܟܼܤܵܐ ܕܬܸܫܡܸܫܬܼܵܐ ܤܲܓܝܼܐܬܼܵܐ . ܕܒܲܠܚܘܿܕܼ ܤܵܦܹ̇ܩ ܠܗܘܿܢ ܗ̤ܘ ܥܘܼܗܕܵܢܵܐ ܕܐܲܠܵܗܵܐ : ܘܡܸܚܕܼܵܐ ܐܲܝܟܼ ܕܲܒܼܫܸܒܼܝܼܵܐ ܡܸܬܿܕܲܒܼܪܝܼܢ ܒܚܘܼܒܵܐ . ܒܪܵܡ ܡ̣ܢ ܩܵܘܡܵܐ ܕܒܼܵܗ̇ ܠܵܐ ܡܲܗܡܹܝܢ ܠܲܓܼܡܵܪ : ܟܲܕܼ ܐܝܼܩܵܪܵܐ ܡܦܲܠܓܼܝܼܢ ܠܲܨܠܘܿܬܼܵܐ : ܒܗܵܝ̇ ܕܥܲܠ ܪܸ̈ܓܼܠܲܝܗܘܿܢ ܩܵܝ̇ܡܝܼܢ ܒܥܸܕܵܢܹ̈ܐ ܕܝܼܕܼܝܼܥܝܼܢ : ܤܛܲܪ ܡ̣ܢ ܗܵܝ̇ ܕܐܲܡܝܼܢܘܼܬܼܵܐ . ܚܵܙܹ̇ܝܢܲܢ ܓܹܝܪ ܠܩܲܕܝܼܫܵܐ ܐܲܢܛܘܿܢܝܼܣ : ܕܟܲܕܼ ܥܲܠ ܪܸ̈ܓܼܠܵܘܗܝ ܩܵܐܹ̇ܡ ܒܲܨܠܘܿܬܼܵܐ ܕܲܬܼܫܲܥ  pb. 261  ܫܵܥ̈ܝܼܢ : ܐܲܪܓܸܫ̣ ܕܐܸܬܼܥܲܠܝܼ ܡܲܕܥܹܗ . ܘܲܐ̄ܚܪܹܢܵܐ ܡ̣ܢ ܩܲܕܝܼ̈ܫܹܐ : ܟܲܕܼ ܦܫܝܼܛܵܢ ܐܝܼܕܼܵܘ̈ܗܝ ܘܩܵܐܹ̇ܡ ܒܲܨܠܘܿܬܼܵܐ : ܐܸܫܬܿܟܲܚ ܒܬܸܡܗܵܐ ܐܲܪܒܿܥܵܐ ܝܵܘܡ̈ܝܼܢ . ܘܲܐ̄ܚܪ̈ܵܢܹܐ ܤܲܓܝܼ̈ܐܹܐ : ܐܲܝܠܹܝܢ ܕܐܸܢ ܐ̄ܢܵܫ ܒܵܥܹ̇ܐ : ܡܸܫܟܲܚ ܠܗܘܿܢ ܒܬܲܫܥ̈ܝܵܬܼܗܘܿܢ : ܕܲܒܼܩܵܘܡܵܐ ܝܑܼܕܼܝܼܥܵܐ ܕܒܲܨܠܘܿܬܼܵܐ ܐܸܫܬܿܟܲܚܘ : ܟܲܕܼ ܐܝܼܬܲܝܗܘܿܢ ܒܡܵܘܗܲܒܼܬܼܵܐ ܕܐܲܝܟܼ ܗܵܕܹܐ . ܡܸܫܬܿܘܸܐ ܕܹܝܢ ܐ̄ܢܵܫ ܠܵܗ̇ ܠܗܵܕܹܐ : ܐܸܡܲܬܼܝ ܕܢܸܫܠܚܝܼܗ̇ ܠܲܚܛܝܼܬܼܵܐ ܡ̣ܢ ܠܒܲܪ ܘܡ̣ܢ ܠܓܼܵܘ : ܒܝܲܕܼ ܢܛܘܼܪܲܬܼ ܦܘܼܩܕܵܢܵܘ̈ܗܝ ܕܡܵܪܲܢ : ܗܵܠܹܝܢ ܕܤܝܼܡܝܼܢ ܠܘܼܩܒܲܠ ܗܵܕܹܐ . ܗܵܠܹܝܢ ܕܐ̄ܢܵܫ ܒܛܲܟܼܤܹܗ ܐܸܢ ܡܸܬܼܚܲܫܲܚ ܒܗܘܿܢ : ܡܸܬܼܐ̱ܠܸܨ ܗܵܢܵܐ ܡ̣ܢ ܩܛܝܼܪ : ܕܐܵܦ ܡ̣ܢ ܟܠܗܘܿܢ ܤܘܼܥܪ̈ܵܢܹܐ ܐ̄ܢܵܫܵܝܹ̈ܐ ܢܸܦܘܿܩ . ܗܵܢܵܘ ܕܹܝܢ : ܠܦܲܓܼܪܵܐ ܠܡܸܫܠܲܚ : ܘܲܠܡܸܗܘܵܐ ܠܒܲܪ ܡܸܢܹܗ : ܐܲܝܟܼ ܕܲܠܡܹܐܡܲܪ . ܠܵܐ ܠܲܟܼܝܵܢܹܗ : ܐܸܠܵܐ ܠܲܚܫܲܚܬܹܗ . ܠܲܝܬܿ ܐ̄ܢܵܫ ܕܲܒܼܝܼܫܹܗ ܕܤܵܝܘܿܡܵܐ ܐܸܬܼܚܲܫܲܚ ܒܗܘܿܢ ܒܗܵܠܹܝܢ : ܘܲܚܛܝܼܬܼܵܐ ܚܲܡܤܢܲܬ̤ ܕܲܬܼܩܵܘܸܐ ܠܘܵܬܹܗ . ܡܸܛܠܗܵܕܹܐ ܐܵܦ ܡܵܪܲܢ : ܕܐܵܘܵܢܹܗ ܢܸܥܒܿܕܼܝܼܘܗܝ ܠܗܵܘ̇ ܕܲܠܗܘܿܢ ܢܵܛܲܪ : ܐܸܫܬܵܘܕܝܼ ܒܐܹܘܲܢܓܲܠܝܼܘܿܢ . ܝܵܠܘܿܦܵܐ . ܘܐܲܝܢܵܘ ܫܘܼܡܠܵܝܵܐ ܕܟܼܠܗܘܿܢ ܦܹܐܪܹ̈ܐ ܕܪܘܼܚ ؟ ܡܲܠܦܵܢܵܐ . ܡܵܐ ܕܡܸܫܬܿܘܸܐ ܐ̄ܢܵܫ ܠܚܘܼܒܵܐ ܓܡܝܼܪܵܐ ܕܐܲܠܵܗܵܐ . ܝܵܠܘܿܦܵܐ . ܘܡ̣ܢ ܐܲܝܟܵܐ ܡܸܫܬܵܘܕܲܥ ܐܲܝܢܵܐ ܕܲܠܗܵܕܹܐ ܡܲܓܝܼ ؟ ܡܲܠܦܵܢܵܐ . ܕܟܼܠ ܐܸܡܲܬܼܝ ܕܡܸܬܿܬܿܙܝܼܥ ܥܘܼܗܕܵܢܹܗ ܕܐܲܠܵܗܵܐ ܒܬܲܪܥܝܼܬܼܵܐ :: ܡܸܚܕܼܵܐ ܪܵܬܲܚ ܠܸܒܵܐ ܒܚܘܼܒܹܗ . ܘܥܲܝ̈ܢܹܐ : ܡܲܚ̈ܬܼܵܢ ܕܸܟ̈ܥܹܐ ܒܲܡܫܲܪܬܿܚܘܼܬܼܵܐ . ܡܥܵܕܼ ܗ̄ܘ̣ ܓܹܝܪ ܚܘܼܒܵܐ : ܡ̣ܢ ܥܘܼܗܕܵܢܵܐ ܕܚܲܒܿܝܼܒܼܵܐ : ܠܡܸܫܓܲܪ ܕܸܡ̈ܥܹܐ . ܐܲܝܢܵܐ ܕܐܲܝܟܼ ܗܵܟܲܢܵܐ ܗ̄ܘ̣ : ܠܵܐ ܡܸܫܬܿܟܲܚ ܠܹܗ ܥܸܕܵܢܵܐ : ܕܲܤܦܝܼܩ ܡ̣ܢ ܕܸܡ̈ܥܹܐ . ܒܗܵܝ̇ ܕܠܵܐ ܚܵܤܲܪ ܠܹܗ ܐܲܡܝܼܢܵܐܝܼܬܼ ܡܠܘܿܐܵܐ ܕܥܘܼܗܕܵܢܵܐ ܕܸܡ̈ܥܹܐ . ܒܗܵܝ̇ ܕܠܵܐ ܚܤܲܪ ܠܹܗ ܐܡܝܼܢܵܐܝܼܬܼ ܡܠܘܼܐܵܐ ܕܥܘܼܗܪܵܢܵܐ  pb. 262  ܕܐܲܠܵܗܵܐ ܠܗܵܢܵܐ . ܐܲܝܟܲܢܵܐ ܕܐܵܦ ܒܓܼܵܘܼ ܫܸܢܬܼܵܐ : ܥܲܡܹܗ ܡܡܲܠܸܠ . ܡܥܵܕܼ ܗ̄ܘ̣ ܚܘܼܒܵܐ ܤܵܥܲܪ ܗܵܠܹܝܢ . ܘܗܵܢܵܘ ܫܘܼܡܠܵܝܹܗ ܕܒܲܪܢܵܫܵܐ ܒܗܵܠܹܝܢ ܚܲܝܹ̈ܐ . ܝܵܠܘܿܦܵܐ . ܐܲܝܢܵܐ ܕܒܼܵܬܲܪ ܥܲܡܠܹ̈ܐ ܤܲܓܝܼ̈ܐܹܐ ܘܛܘܼܪ̈ܵܦܹܐ : ܘܢܸܨ̈ܚ̤ܵܐ ܕܐܸܬܼܟܲܫܲܪ ܘܲܩܢ̣ܵܐ : ܤܵܥܹ̇ܐ ܥܠܵܘܗܝ ܚܘܼܫܒܼܵܐ ܗܵܘ̇ ܕܪܵܡܘܼܬܼܵܐ : ܒܲܕܼܢܵܤܹ̇ܒܼ ܡܠܘܿܐܵܐ ܡ̣ܢ ܫܘܼܦܪܵܐ ܕܲܡܝܲܬܿܪܘܼܬܹܗ : ܘܡܲܝܬܸܐ ܠܥܘܼܗܕܵܢܵܐ ܤܘܿܓܼܵܐܐ ܕܥܲܡ̈ܠܹܐ ܕܲܤܒܲܠ̣ : ܒܡܵܢܵܐ ܡܲܨܝܵܐ ܕܢܹܐܚܘܿܕܼ ܚܘܼܫܵܒܼܵܘ̈ܗܝ : ܘܢܲܩܢܸܐ ܙܗܝܼܪܘܼܬܼܵܐ ܠܢܲܦܫܹܗ ܕܠܵܐ ܢܸܬܿܛܦܝܼܣ ܠܹܗ ؟ ܡܲܠܦܵܢܵܐ . ܟܲܕܼ ܝܵܕܼܥ̇ ܕܗܵܟܲܢܵܐ ܢܵܦܹ̇ܠ ܡ̣ܢ ܐܲܠܵܗܵܐ ܐܲܝܟܼ ܛܲܪܦܵܐ ܝܲܒܿܝܼܫܵܐ ܕܢܵܦܹ̇ܠ ܡ̣ܢ ܐܝܼܠܵܢܵܐ : ܗܵܝܕܹܝܟ ܝܵܕܲܥ ܠܚܲܝܠܵܐ ܕܢܲܦܫܹܗ : ܕܐܸܢ ܒܚܲܝܠܹܗ ܩܢ̣ܵܐ ܐܸܢܹܝܢ ܠܗܵܠܹܝܢ ܡܝܲܬܿܪ̈ܵܬܼܵܐ : ܘܤܲܝܒܲܪ ܠܗܵܠܹܝܢ ܟܠܗܘܿܢ ܐܵܓܼܘܼܢܹ̈ܐ ܥܲܠ ܐܲܦܲܝ̈ܗܘܿܢ : ܐܸܢ ܩܵܦܹ̇ܣ ܡܸܢܹܗ ܡܵܪܝܵܐ ܠܥܘܼܕܼܪܵܢܹܗ : ܘܠܹܗ ܒܲܠܚܘܿܕܼܵܘܗܝ ܢܲܥܠܝܼܘܗܝ ܥܲܡ ܤܵܛܵܢܵܐ ܠܕܼܪܵܐ : ܟܲܕܼ ܠܵܐ ܢܵܚܹ̇ܬܼ ܥܲܡܹܗ ܐܲܝܟܼ ܥܵܝܵܕܼܵܐ : ܚܲܝܠܵܐ ܗܵܘ̇ ܕܢܵܚܹ̇ܬܼ ܥܲܡ ܢܲܨܝܼ̈ܚܹܐ ܒܐܵܓܼܘܿܢܲܝ̈ܗܘܿܢ . ܬܲܡܵܢ ܓܹܝܪ ܡܸܬܼܓܲܠܝܵܐ ܚܲܝܠܬܼܵܢܘܼܬܹܗ : ܐܵܘ ܡܵܠܘܿܢ ܬܵܚܘܿܒܼܘܼܬܹܗ . ܕܐܝܼܬܼ ܗ̄ܘ̣ ܟܵܟܹܝܠ ܒܛܝܼܠܘܼܬܹܗ ܕܐܲܠܵܗܵܐ ܥܲܠ ܒܲܪܢܵܫܵܐ : ܕܲܒܼܟܼܠܙܒܲܢ ܢܵܛ̇ܪܵܐ ܘܲܡܚܲܝܠܵܐ ܠܹܗ . ܘܒܼܵܗ̇ ܗ̤ܘ ܙܵܟܹ̇ܐ ܟܠ ܬܸܓܼܡ̈ܝܼܢ ܕܲܒܼܢܲܝ̈ܢܵܫܵܐ : ܐܸܢ ܒܐܵܓܼܘܿܢܵܐ ܕܢܲܟܼܦܘܼܬܼܵܐ : ܘܐܸܢ ܒܚܲܫܵܐ ܕܤܵܗܕܘܼܬܼܵܐ : ܘܒܼܫܲܪܟܵܐ ܕܟܼܠܗܹܝܢ ܥܲܤ̈ܩܵܬܼܵܐ ܕܲܡܤܲܝܒܲܪ ܚܠܵܦ ܗܵܠܹܝܢ ܐܲܠܵܗܵܝ̈ܵܬܐ . ܗܵܕܹܐ ܝܑܼܕܼܝܼܥܵܐ ܗ̣̄ܝ ܢܲܗܝܼܪܵܐܝܼܬܼ : ܘܠܲܝܬܿ ܦܘܼܠܵܓܼܵܐ ܕܲܥܠܹܝܗ̇ . ܐܲܝܟܲܢܵܐ ܓܹܝܪ ܡܲܨܝܵܐ ܕܲܟܼܝܵܢܵܐ ܢܸܙܟܹܝܘܗܝ ܠܗܵܢܵܐ ܟ̱ܠܹܗ ܚܲܝܠܵܐ ܕܚܘܼ̈ܬܼܚܵܬܹܐ ܕܠܵܐ ܫܲܠܘܵܐ : ܕܤܝܼܡܝܼܢ ܒܗܲܕܵܡܵܘ̈ܗ  pb. 263  ܘܲܡܛܲܪܦܝܼܢ ܠܹܗ : ܘܲܢܚܲܡܤܸܢ ܐܸܢܘܿܢ ؟ ܘܐܲܝܟܲܢ ܐ̄ܚܪ̈ܵܢܹܐ ܕܠܵܐ ܟܲܕܼ ܠܵܗ̇ ܠܕܲܟܼܝܘܼܬܼܵܐ ܡܲܚܒܼܝܼܢ ܘܝܲܐܝܼܒܼܝܼܢ : ܗܵܕܹܐ ܠܵܐ ܡܸܫܟܿܚܝܼܢ ܟܲܕܼ ܤܲܓܝܼ ܡܸܬܼܟܲܬܿܫܝܼܢ . ܐܸܠܵܐ ܟܠܝܘܿܡ ܚܵܝ̇ܒܝܼܢ ܡܸܢܵܗ̇ : ܟܲܕܼ ܡܛܲܪܦܝܼܢ ܘܐܲܒܼܝܼܠܝܼܢ ܘܒܼܵܟܹ̇ܝܢ ܥܲܠ ܢܲܦܫܗܘܿܢ : ܐܲܢ̄ܬܿ ܕܹܝܢ ܦܫܝܼܩܵܐܝܼܬܼ ܛܥܝܼܢ ܐܲܢ̄ܬܿ ܠܗܘܿܢ ܠܥܘܼܤܵܩܵܘ̈ܗܝ ܕܲܟܼܝܵܢܵܐ ܕܗܵܟܲܢ ܩܫܹܝܢ ܘܠܵܐ ܡܸܬܼܐܠܸܨ ܐܲܢ̄ܬܿ ܤܲܓܼܝܼ ؟ ܐܵܘ ܐܲܝܟܲܢܵܐ ܡܲܨܝܵܐ ܘܲܐ̄ܚܪܹܢܵܐ : ܕܢܹܐܪܥܝܼܘܗܝ ܗ̄ܘ̣ܵܐ ܒܒܸܤܪܵܐ ܚܵܫܘܿܫܵܐ ܠܲܦܤܵܩܵܐ ܕܲܒܼܦܲܪ̈ܙܠܹܐ ܘܲܤܪ̈ܵܩܹܐ ܕܲܒܼܟܼܠ ܗܲܕܵܡܵܘ̈ܗܝ : ܘܲܒܼܟܼܠܙܢ̈ܝܼܢ ܕܫܸܢ̈ܕܹܐ ܘܠܵܐ ܚܵܐܹ̇ܒܼ ܡ̣ܢ ܚܲܫܹ̈ܐ : ܗܵܘ̇ ܕܠܵܐ ܡܨܸܐ ܡܤܲܝܒܲܪ ܐܵܦܠܵܐ ܠܟܼܘܼܒܵܐ ܙܥܘܿܪܵܐ ܕܕܼܵܥܹ̇ܨ ܒܛܸܦܪܹܗ : ܘܗܵܢܵܐ ܟ̱ܠܹܗ ܫܘܼܚܠܵܦܵܐ ܕܫܸܢ̈ܕܹܐ ܡܤܲܝܒܲܪ ܗ̄ܘ̣ܵܐ ܘܠܵܐ ܚܵܐܹ̇ܫ ܐܲܝܟܼ ܥܝܵܕܹܐ ܕܲܟܼܝܵܢܵܐ : ܐܸܠܘܼ ܠܵܐ ܕܚܲܝܠܵܐ ܐ̄ܚܪܹܢܵܐ ܤܛܲܪ ܡ̣ܢ ܗܵܘ̇ ܕܲܟܼܝܵܢܵܐ ܐܝܼܬܼ ܠܹܗ ܡ̣ܢ ܓܲܒܼ ܐ̄ܚܪܹܝܢ : ܘܗ̤ܘܝܘܼ ܬܼܵܟܹ̇ܣ ܡܸܢܹܗ ܘܲܡܦܲܟܲܗ ܠܚܲܝܠܵܐ ܗܵܘ̇ ܕܬܲܫܢܝܼ̈ܕܹܐ ؟܀ ܠܲܝܬܿ ܓܹܝܪ ܟܵܠܝܼܬܼܵܐ ܕܐܵܦ ܢܤܝܼܡ ܗܵܪܟܵܐ ܬܲܫܥܝܼܬܼܵܐ : ܕܬܲܗܪܵܐ ܗ̄ܘ̣ ܐܲܝܟܼ ܕܒܲܫܪܵܪܵܐ ܫܲܪܒܵܗ̇ ܠܫܵܡܘܿܥܹ̈ܐ . ܡܸܛܠ ܕܹܝܢ ܕܐܲܝܬܝܼܢܲܢ ܠܥܘܼܗܕܵܢܵܐ ܫܲܪܒܵܐ ܕܲܒܼܛܝܼܠܘܼܬܹܗ ܕܐܲܠܵܗܵܐ ܕܨܹܝܕܼ ܒܲܪܢܵܫܵܐ : ܗܵܝ̇ ܕܲܡܢܲܨܚܵܐ ܠܹܗ ܒܟܼܠܗܘܿܢ ܐܵܓܼܘܿܢܹ̈ܐ ܕܲܚܠܵܦ ܡܝܲܬܿܪܘܼܬܼܵܐ : ܠܵܐ ܙܵܕܹܩ ܕܢܸܥܒܲܪ ܠܬܲܫܥܝܼܬܼܵܐ ܗܵܕܹܐ ܀ ܤܘܿܩܪܵܛܝܼܣ ܡܲܟܼܬܒܼܵܢܵܐ ܒܫܲܪܒܵܐ ܕܥܲܠ ܬܲܫܥ̈ܝܵܬܼܵܐ ܥܹܕ̈ܬܵܢܵܝܵܬܼܵܐ ܕܡܲܟܼܬܿܒܼܵܢܘܼܬܹܗ : ܟܲܕܼ ܥܵܒܹ̇ܕܼ ܥܘܼܗܕܵܢܵܐ ܕܡܲܠܟܹ̈ܐ ܕܪ̈ܗܘܿܡܵܝܹܐ : ܘܡܵܛܹ̇ܐ ܠܘܵܬܼ ܝܘܼܠܝܵܢܘܿܣ ܡܲܠܟܵܐ : ܟܲܕܼ ܒܲܙܥܘܿܪ̈ܝܵܬܼܵܐ ܡܚܵܘܸܐ ܥܲܠ ܒܝܼ̈ܫܬܼܵܐ ܕܲܤܒܲܠ̣ܘ ܒܢܲܝ̈ ܥܹܕܬܵܐ ܘܢܵܚܹ̇ܬܼ ܩܲܠܝܼܠ ܒܫܲܪܒܹܗ : ܐܵܡܲ݁ܪ ܬܲܫܥܝܼܬܼܵܐ ܚܕܼܵܐ ܡ̣ܢ ܗܵܠܹܝܢ ܕܲܗ̤ܘܲܝ̈ ܒܐܲܢܛܝܵܟܼܝܵܐ  pb. 264  ܡܕܼܝܼܢ̄ܬܐ ܀ ܠܚܲܕܼ ܠܲܡ ܕܹܝܢ ܛܲܠܝܵܐ ܕܲܫܡܹܗ ܬܹܐܵܕܘܿܪܘܿܣ : ܕܐܸܬܼܩܲܪܲܒܼ ܠܹܗ ܡ̣ܢ ܚܲܢ̈ܦܹܐ ܠܤܘܿܠܘܼܣܛܝܼܣ ܕܐܸܬܼܦܩܸܕܼ ܗ̄ܘ̣ܵܐ ܥܲܠ ܗܵܕܹܐ : ܠܐܘܼ̈ܠܨܵܢܹܐ ܘܲܠܫܸܢ̈ܕܹܐ ܐܲܫܠ̱ܡܹܗ . ܟܲܕܼ ܦܩܲܕܼ ܕܢܸܤܬܿܪܸܩ ܥܲܠ ܟ̱ܠܹܗ ܦܲܓܼܪܹܗ : ܘܗܵܝܕܹܝܢ ܫܲܒܼܩܹܗ ܗ̄ܘ̣ܵܐ ܡ̣ܢ ܫܸܢ̈ܕܹܐ : ܟܲܕܼ ܒܤܲ ܕܠܵܐ ܡܸܟܹܝܠ ܚܵܝܹ̇ܐ . ܐܲܠܵܗܵܐ ܕܹܝܢ ܐܝܼܬܼܵܘܗܝ ܗ̄ܘ̣ܵܐ ܡܫܵܘܙܒܼܵܢܹܗ ܕܓܲܒܼܪܵܐ ܗܵܘ̇ ܛܘܼܒܼܵܢܵܐ : ܚ̣ܝܵܐ ܓܹܝܪ ܡ̣ܢ ܒܵܬܲܪ ܗܵܝ̇ ܡܵܘܕܝܵܢܘܼܬܼܵܐ ܙܲܒܼܢܵܐ ܤܲܓܝܼܐܵܐ . ܠܹܗ ܠܗܵܢܵܐ ܬܹܐܵܕܘܿܪܘܼܣ : ܪܘܼܦܝܼܢܘܿܣ ܗܵܘ̇ ܕܐܲܟܼܬܸܒܼ ܐܹܩܠܹܤܝܲܣܬܝܼܩܹܐ ܒܠܸܫܵܢܵܐ ܪܗܘܿܡܵܝܵܐ : ܐܸܡ݂ܲܪ : ܕܒܼܵܬܲܪ ܙܲܒܼܢܵܐ ܤܲܓܝܼܐܵܐ ܗܘ̤ܵܐ ܒܥܸܢܝܵܢܹܗ ܕܗܵܢܵܐ ܛܘܼܒܼܵܢܵܐ ܬܹܐܵܕܘܘܿܪܘܿܣ . ܘܫܲܐܠܹܗ ܕܐܸܢ ܟܲܕܼ ܒܵܠܲܥ ܗ̄ܘ̣ܵܐ : ܡܲܪܓܸܫ ܗ̄ܘ̣ܵܐ ܒܟܹܐܒܼܵܐ ܤܲܓܝܼܐܵܐ . ܗ̤ܘ ܕܹܝܢ ܠܲܡ ܦܲܢܝܼ ܠܹܗ ܦܸܬܼܓܼܵܡܵܐ : ܕܩܠܝܼܠ ܙܥܘܿܪ ܛܵܒܼ ܗܵܘ̇ܝܵܐ ܗ̄ܘ̣ܵܬܼ ܠܹܗ ܡܲܪܓܫܵܢܘܼܬܼܵܐ ܕܚܲܫܹ̈ܐ . ܥܠܲܝܡܵܐ ܓܿܝܪ ܚܲܕܼ ܩܵܐܹ̇ܡ ܗ̄ܘ̣ܵܐ ܠܘܵܬܹܗ : ܘܲܡܟܲܦܲܪ ܗ̄ܘ̣ܵܐ ܠܹܗ ܕܘܼܥܬܼܵܐ ܡ̣ܢ ܐܵܓܼܘܿܢܵܐ : ܘܲܡܚܲܝܸܠ ܗ̄ܘ̣ܵܐ ܢܲܦܫܹܗ : ܘܦܘܼܪܓܵܝܵܐ ܥܵܒܹ̇ܕܼ ܗ̄ܘ̣ܵܐ ܠܹܗ ܥܸܕܵܢܵܐ ܕܐܵܓܼܘܿܢܵܐ ܕܫܸܢܕܵܘ̈ܗܝ . ܐܘܿ ܠܲܡܪܲܚܡܵܢܘܼܬܹܗ ܕܲܠܵܗܵܐ : ܟܡܵܐ ܩܲܪܝܼܒܼܵܐ ܛܲܝܒܿܘܼܬܹܗ : ܠܐܲܝܠܹܝܢ ܕܡܸܛܠܵܬܹܗ ܥܵܐ̇ܠܝܼܢ ܠܐܵܓܼܘܿܢܵܐ ܠܲܡܤܲܝܒܵܪܘܼ ܒܲܤܝܼܡܵܐܝܼܬܼ ܚܲܫܹ̈ܐ ܕܲܚܠܵܦܵܘܗܝ ! ܠܵܐ ܬܸܛܠܘܿܡ ܛܲܝܒܿܘܼܬܹܗ ܕܐܲܠܵܗܵܐ ܕܲܠܘܵܬܼܵܟܼ : ܐܘܿ ܒܲܪܢܵܫܵܐ . ܐܸܢ ܕܹܝܢ ܓܲܠܝܵܐ ܗ̣̄ܝ ܡܵܕܹܝܢ ܕܠܵܘ ܐܲܢ̄ܬܿ ܗ̄ܘ̣ ܙܲܟܵܝܵܐ : ܐܸܠܵܐ ܐܝܼܬܲܝܟ ܐܲܢ̄ܬܿ ܐܲܝܟܼ ܐܘܿܪܓܵܢܘܿܢ : ܘܡܵܪܝܵܐ ܗ̄ܘ̣ ܙܵܟܹ̇ܐ ܚܠܵܦܲܝܟ : ܘܐܲܢ̄ܬܿ ܫܵܩܹ̇ܠ ܐܲܢ̄ܬܿ ܫܡܵܐ ܕܙܲܟܵܝܹ̈ܐ ܡܵܘܗܲܒܼܬܼܵܐ ܕܡܲܓܵܢ : ܡܵܢܵܐ ܟܵܠܝܼܬܼܵܐ ܐܝܼܬܼ ܕܲܒܼܟܼܠܙܒܲܢ ܠܹܗ ܟܲܕܼ ܠܹܗ ܠܚܲܝܠܵܐ ܬܸܫܐܲܠ : ܕܲܒܼܟܼܠܙܒܲܢ ܠܗܘܿܢ ܟܲܕܼ ܠܗܘܿܢ ܠܢܸܨ̈ܚܵܢܹܐ ܬܸܤܲܒܼ ܟܲܕܼ ܡܵܘܕܸܐ ܐܲܢ̄ܬܿ ܒܗܵܕܹܐ ؟ ܠܵܐ ܟܲܝ  pb. 265  ܫܡܝܼܥܵܐ ܠܵܟܼ ܐܘܿ ܓܲܒܼܪܵܐ : ܡ̣ܢ ܒܪܵܫܝܼܬܼ ܘܡ̣ܢ ܪܵܘܡܵܐ ܕܝܵܘ̈ܡܵܬܼܵܐ : ܕܲܟܼܡܵܐ ܐܲܬܼܠܹܝ̈ܛܹܐ ܢܦܲܠ̣ܘ ܡ̣ܢ ܪܵܘܡܵܐ ܕܢܸܨܚܵܢܲܝ̈ܗܘܿܢ ܟܲܕܼ ܠܗܵܕܹܐ ܛܠܲܡ̣ܘܼ ؟ ܥܠܵܘܗܝ ܕܫܲܪܒܵܐ . ܟܲܕܼ ܤܲܓܝܼ̈ܐܵܢ ܘܲܡܫܲܚ̈ܠܦܵܢ ܡܵܘ̈ܗܒܼܵܬܹܗ ܕܐܲܠܵܗܵܐ ܠܘܵܬܼ ܓܸܢܤܵܐ ܐ̄ܢܵܫܵܝܵܐ : ܦܘܼܪܫܵܢܵܐ ܐܝܼܬܼ ܒܗܹܝܢ ܠܘܵܬܼ ܡܩܲܒܿܠܵܢܲܝ̈ܗܹܝܢ : ܘܲܙܥܘܿܪܘܼܬܼܵܐ ܘܪܲܒܿܘܼܬܼܵܐ ܒܡܵܘ̈ܗܒܼܵܬܵܐ . ܘܐܵܦܸܢ ܟܠܗܹܝܢ ܬܡܝܼ̈ܗܵܢ ܐܸܢܹܝܢ ܘܲܫܒܼܝܼ̈ܚܵܢ : ܐܝܼܬܼ ܗ̄ܘ̣ ܒܗܹܝܢ ܕܥܵܠܒܵܐ ܠܲܚܒܲܪܬܼܵܗ̇ ܒܲܫܒܼܝܼܚܘܼܬܼܵܐ ܘܒܼܐܝܼܩܵܪܵܐ . ܘܕܲܪܓܼܵܐ ܡ̣ܢ ܕܲܪܓܼܵܐ ܡܥܲܠܲܝ ܗ̄ܘ̣ : ܐܲܝܟܼ ܡܸܠܲܬܼ ܟܬܼܵܒܼܵܐ . ܘܗܵܕܹܐ ܬܘܼܒܼ ܕܐ̄ܢܵܫ ܠܤܵܥܘܿܪܘܼܬܼܵܐ ܕܛܵܒܼ̈ܬܼܵܐ ܘܲܠܕܼܘܼܒܵܪܹ̈ܐ ܬܲܩ̈ܢܹܐ ܢܸܬܼܦܪܸܫ : ܚܕܼܵܐ ܡ̣ܢ ܡܵܘ̈ܗܒܼܵܬܼܵܐ ܗ̣̄ܝ ܪܹ̈ܫܵܝܵܬܼܵܐ ܕܲܡܫܝܼܚܵܐ . ܤܲܓܝܼ̈ܐܹܐ ܓܹܝܪ ܠܗܵܕܹܐ ܛܲܝܒܿܘܼܬܼܵܐ ܛܵܥܹ̇ܝܢ : ܕܲܫ̣ܘܵܘ ܕܒܹܝܬܼ ܠܗܘܿܢ ܘܲܠܫܲܪܟܵܐ ܕܲܒܼܢܲܝ̈ܢܵܫܵܐ ܦܘܼܪܫܵܢܵܐ ܢܸܗܘܸܐ ܡ̣ܢ ܐܲܠܵܗܵܐ : ܘܢܸܗܘܘܿܢ ܡ̇ܢ ܢܵܤܘܿܒܹ̈ܐ ܕܡܵܘ̈ܗܒܼܵܬܹܗ : ܘܗܵܢܵܐ ܟ̱ܠܹܗ ܥܕܲܡܵܐ ܕܐܵܦ ܠܬܸܫܡܸܫܬܹܗ ܕܡܵܪܝܵܐ ܡܸܬܼܓܒܹܝܢ : ܚܠܵܦ ܩܘܼܒܵܠܛܲܝܒܿܘܼܬܼܵܐ ܕܐܲܡܝܼܢ ܒܦܘܼܡܗܘܿܢ ܥܲܠ ܐܲܦܲܝ̈ ܗܵܕܹܐ : ܠܘܵܬܼ ܚܬܝܼܪܘܼܬܼܵܐ ܐܸܨܛܠܝܼܘ : ܘܪܵܡܘܼܬܼܵܐ ܕܬܲܪܥܝܼܬܼܵܐ ܢܤܲܒܼܘ : ܘܠܵܘ ܐܲܝܟܼ ܡ̇ܢ ܕܢܵܤܘܿܒܹ̈ܐ ܐܸܢܘܿܢ ܕܛܲܝܒܿܘܼܬܼܵܐ : ܒܕܲܫ̣ܘܵܘ ܕܲܢܫܲܡܫܘܼܢ ܠܐܲܠܵܗܵܐ ܒܕܼܘܼܒܵܪܹ̈ܐ ܕܟܲܝ̈ܵܐ ܘܲܒܼܥܲܡ̈ܠܹܐ ܪ̈ܘܼܚܵܢܹܐ : ܐܸܠܵܐ ܐܲܝܟܼ ܡ̇ܢ ܕܒܹܗ ܒܐܲܠܵܗܵܐ ܡܸܙܕܲܕܩܝܼܢ ܒܗܵܕܹܐ : ܗܵܟܲܢܵܐ ܚܵܫ̇ܒܿܝܼܢ ܢܲܦܫܗܘܿܢ : ܚܠܵܦ ܗܵܕܹܐ ܕܐܸܬܼܓܒܼܝܼܘ ܡ̣ܢ ܫܲܪܟܵܐ ܕܲܒܼܢܲܝ̈ܢܵܫܵܐ ܠܒܲܝܬܵܝܘܼܬܹܗ : ܘܠܝܼܕܲܥܬܼܵܐ ܕܐ̄ܪ̈ܵܙܵܘܗܝ . ܘܐܵܦܠܵܐ ܡܸܪܥܲܠ ܪ̈ܵܥ̇ܠܝܼܢ ܒܟܼܠܵܗ̇ ܢܲܦܫܗܘܿܢ ܡܵܐ ܕܗܵܠܹܝܢ ܡܸܬܼܪܲܥܹܝܢ : ܕܲܚ̣ܙܵܘ ܠܚܲܒܼܪ̈ܲܝܗܘܿܢ ܐܲܝܠܹܝܢ ܕܗܵܠܹܝܢ ܐܸܬܼܪܲܥܝܼܘ : ܕܐܲܝܟܲܢ ܐܸܫܬܿܩܸܠ ܡܸܢܗܘܿܢ  pb. 266  ܡ̣ܢ ܫܸܠܝܵܐ ܚܲܝܠܵܐ ܗܵܘ̇ ܕܐܸܬܼܗܲܝܡܲܢ ܦܵܛܪܘܿܢܘܼܬܼܗܘܿܢ : ܘܐܸܫܬܿܕܼܝܼܘ ܒܲܪܦܵܦ ܥܲܝܢܵܐ ܡ̣ܢ ܐܝܼܩܵܪܵܐ ܗܵܘ̇ ܪܲܒܵܐ ܕܲܩܢܹܝܢ ܗ̄ܘ̣ܵܘ : ܘܐܸܨܛܠܝܼܘ ܡ̣ܢ ܫܹܠܝ ܘܠܵܬܼ ܦܲܚܙܘܼܬܼܵܐ : ܘܐܸܬܼܦܢܝܼܘ ܥܲܠ ܕܘܼܒܵܪܹ̈ܐ ܨܥܝܼܪܹ̈ܐ ܕܚܲܝ̈ܘܵܬܼܵܐ ܠܵܐ ܡܠܝܼ̈ܠܵܬܐ . ܘܒܲܕܼܠܵܐ ܝܑܼܕܲܥ̣ܘ ܠܚܲܝܠܵܐ ܕܢܲܦܫܗܘܿܢ : ܘܐܸܬܼܥܲܗܲܕܼܘ ܕܠܵܐ ܫܲܠܘܵܐ ܠܗܵܘ̇ ܕܐܲܫܘܝܼ ܐܸܢܘܿܢ ܠܪܲܒܿܘܼܬܼܵܐ ܗܵܕܹܐ ܟ̱ܠܵܗ̇ ܕܲܢܫܲܡܫܘܼܢܵܝܗܝ : ܘܲܠܓܼܵܘ ܡ̣ܢ ܐܝܼܩܵܪܵܐ ܕܡܲܠܟܘܼܬܹܗ ܢܸܗܘܘܿܢ : ܘܚܲܒܼܪܹ̈ܐ ܠܪ̈ܘܼܚܵܢܹܐ ܥܒܲܕܼ ܐܸܢܘܿܢ : ܘܲܠܕܼܘܼܒܵܪܹ̈ܐ ܕܡܲܠܲܐܟܹ̈ܐ ܩܲܪܸܒܼ ܐܸܢܘܿܢ : ܫ̣ܪܵܐ ܐܸܢܘܿܢ ܡ̣ܢ ܦܘܼܠܚܵܢܗܘܿܢ . ܘܚܵܘ̣ܝܼ ܐܸܢܘܿܢ ܒܝܲܕܼ ܫܘܼ̈ܚܠܵܦܹܐ ܕܕܼܘܼܒܵܪ̈ܲܝܗܘܿܢ ܕܡ̣ܢ ܫܸܠܝܵܐ : ܕܠܵܘ ܕܝܼܠܗܘܿܢ ܗ̄ܘ̣ܵܬܼ ܗ̤ܝ ܗܵܕܹܐ ܕܲܢܚܲܡܤܢܘܼܢ ܒܕܼܘܼܒܵܪܹ̈ܐ ܬܲܩ̈ܢܹܐ ܒܟܼܠܵܗ̇ ܗܵܝ̇ ܠܸܙܬܼܵܐ ܕܡ̣ܢ ܟܝܵܢܵܐ ܘܡ̣ܢ ܫܹܐܕܹ̈ܐ ܘܫܲܪܟܵܐ ܕܤܲܩܘܼ̈ܒܼܠܹܐ ܐ̄ܚܪ̈ܵܢܹܐ . ܐܸܠܵܐ ܕܚܲܠܵܐ ܗ̄ܘ̣ܵܬܼ ܕܡܵܘܗܲܒܼܬܼܵܐ ܕܡܸܢܹܗ . ܕܡܸܕܸܡ ܕܫܲܪܟܵܐ ܕܲܒܼܢܲܝ̈ܢܵܫܵܐ ܐܵܦܠܵܐ ܕܢܸܫܡܥܘܼܢ ܡܚܲܡܤܢܝܼܢ ܗ̄ܘ̣ܵܘ ܡܸܛܠ ܥܲܤܩܘܼܬܹܗ : ܗܸܢܘܿܢ ܢܘܼܓܼܪܵܐ ܕܙܲܒܼܢܵܐ ܚܲܡܤܸܢܘ ܒܹܗ ܘܠܵܐ ܚܵܒܼܘ . ܒܗܵܝ̇ ܕܤܵܦܹ̇ܩ ܗ̄ܘ̣ܵܐ ܚܲܝܠܵܐ ܗܵܘ̇ ܕܢܲܩܝܼܦ ܠܗܘܿܢ ܠܲܡܥܲܕܵܪܘܼܬܗܘܿܢ ܒܟܼܠ ܘܠܲܡܢܲܛܵܪܘܼ ܐܸܢܘܿܢ ܒܟܼܠ . ܕܒܲܕܼܓܼܘܿܢ ܟܲܕܼ ܠܗܵܕܹܐ ܛܥ̣ܵܘ : ܫܸܠܡܲܬ̤ ܠܘܵܬܼܗܘܿܢ ܡܸܠܬܼܵܐ ܗܵܝ̇ ܕܐܲܡܝܼܪܵܐ : ܕܒܲܕܼܠܵܐ ܕܵܢ̣ܘ ܒܢܲܦܫܗܘܿܢ ܕܢܸܕܥܘܼܢ ܠܐܲܠܵܗܵܐ . ܗܵܢܵܘ ܕܹܝܢ ܠܡܵܪܗܘܿܢ : ܕܲܠܥܲܦܪܵܐ ܩܲܪܸܒܼ ܠܬܸܫܡܸܫܬܐ ܕܪ̈ܘܼܚܵܢܹܐ . ܐܲܫܠܸܡ̣ ܐܸܢܘܿܢ ܐܲܠܵܗܵܐ : ܠܡܲܕܥܵܐ ܕܲܤܪܝܼܩܘܼܬܼܵܐ . ܘܦܘܼܪܥܵܢܵܐ ܕܙܵܕܹܩ ܗ̄ܘ̣ܵܐ ܠܛܵܥܝܘܼܬܼܗܘܿܢ : ܒܲܩܢܘܿܡܗܘܿܢ ܩܲܒܿܠܘܼܗܝ . ܝܵܠܘܼܦܵܐ . ܐܝܼܬܼ ܟܲܝ ܐ̄ܢܵܫ ܕܟܲܕܼ ܡܲܡܪܲܚ ܐܲܝܟܼ ܕܲܠܡܹܐܡܲܪ ܘܒܲܚܕܼܵܐ ܫܵܒܹ̇ܩ ܠܥܘܼܡܪܵܐ ܕܲܒܼܢܲܝ̈ܢܵܫܵܐ : ܘܡ̣ܢ ܫܹܠܝ ܐܵܕܼܵܡܵܐܝܼܬܼ ܢܵܦܹ̇ܩ ܠܡܲܕܼܒܿܪܵܐ  pb. 267  ܠܵܐ ܡܝܲܬܿܒܼܵܐ : ܘܲܠܚܘܼܪܒܵܐ ܕܚܝܼܠܵܐ ܒܲܛܢܵܢܵܐ ܫܲܦܝܼܪ : ܕܡܸܛܠܗܵܕܹܐ ܡܵܐܹ̇ܬܼ ܡ̣ܢ ܝܲܕܼ ܟܲܦܫܵܐ : ܗܵܢܵܘ ܕܹܝܢ ܘܡ̣ܢ ܠܵܐ ܫܟܼܝܼܚܘܼܬܼܵܐ ܕܤܸܬܵܪܵܐ ܘܫܲܪܟܵܐ ؟ ܡܲܠܦܵܢܵܐ . ܗܵܘ̇ ܓܹܝܪ ܕܛܲܝܸܒܼ ܥܘܼܡܪܵܐ ܠܚܲܝ̈ܘܵܬܼܵܐ ܡ̣ܢ ܩܕܼܵܡ ܕܢܸܒܼܪܸܐ ܐܸܢܹܝܢ ܘܝܵܨܹ̇ܦ ܕܲܚܫܲܚܬܼܗܹܝܢ : ܠܵܐ ܡܲܗܡܸܐ ܡ̣ܢ ܕܵܚܠܵܘ̈ܗܝ . ܝܲܬܝܪܵܐܝܼܬܼ ܕܲܦܫܝܼܛܵܐܝܼܬܼ : ܘܲܕܼܠܵܐ ܥܘܼܬܵܕܼܵܐ ܐܸܙܲܠ̣ܘ ܒܵܬܼܪܹܗ . ܐܲܝܢܵܐ ܕܠܲܐܠܵܗܵܐ ܫܵܠܹ̇ܡ ܨܸܒܼܝܵܢܹܗ ܒܟܼܠܡܸܕܸܡ : ܠܵܐ ܡܬܼܘܿܡ ܡܸܬܼܪܲܥܸܐ ܡܸܛܠ ܒܝܼ̈ܫܵܬܹܗ ܕܦܲܓܼܪܵܐ ܘܩܸܢܛܹܗ ܠܲܡܦܵܫ ܒܨܵܐܘܼܬܼܵܐ ܕܕܼܘܼܒܵܪܹ̈ܐ : ܘܠܲܡܤܲܝܒܵܪܘܼ ܚܲܝܹ̈ܐ ܕܡܘܼܟܵܟܼܵܐ : ܒܲܕܸܟܵܘܹ̇ܙ ܡ̣ܢ ܐܘܼ̈ܠܨܵܢܹܐ . ܐܸܠܵܐ ܕܓܲܒܼܝܵܐ ܘܗܲܢܝܼܐܵܐ ܚܵܫܹ̇ܒܼ ܗܵܕܹܐ : ܕܟܲܕܼ ܡܸܬܼܢܲܟܼܪܸܐ ܠܟܼܠܹܗ ܥܵܠܡܵܐ ܒܕܲܟܼܝܘܼܬܼܵܐ ܕܕܼܘܼܒܵܪܹ̈ܐ : ܡܸܬܿܛܲܦ ܒܹܝܬܼ ܪ̈ܵܡܵܬܐ ܘܛܘܼܪܹ̈ܐ ܘܛܵܥܹ̇ܐ ܒܐܲܬܼܪܵܐ ܕܚܲܝ̈ܘܵܬܼܵܐ : ܘܠܵܐ ܕܟܲܕܼ ܡܸܬܿܬܿܬܝܼܚ ܒܲܦܓܲܪ ܕܲܡܠܹܝܢ ܨܵܐܘܼܬܼܵܐ ܢܸܚܸܐ : ܟܲܕܼ ܡܫܲܥܒܸܕܼ ܢܲܦܫܹܗ ܠܡܵܘܬܵܐ ܕܟܠܥܸܕܵܢ ܕܡ̣ܢ ܚܲܤܝܘܼܬܼܵܐ ܕܕܼܘܼܒܵܪܹ̈ܐ ܕܟܲܝ̈ܵܐ ܕܲܠܘܵܬܼ ܐܲܠܵܗܵܐ . ܕܠܹܗ ܫܘܼܒܼܚܵܐ ܘܐܝܼܩܵܪܵܐ : ܘܠܲܢ ܢܸܛܲܪ ܒܚܲܤܝܘܼܬܹܗ ܘܲܢܩܲܕܼܫܲܢ ܒܪܘܼܚܹܗ ܠܐܝܼܩܵܪܵܐ ܕܲܫܡܹܗ : ܕܲܢܫܲܒܿܚܝܼܘܗܝ ܙܲܗܝܵܐܝܼܬܼ ܟܠܗܘܿܢ ܝܵܘ̈ܡܵܬܼܵܐ ܕܚܲܝܲܝ̈ܢ . ܐܵܡܹܝܢ ܀ ܐܵܡܲ݁ܪ ܓܹܝܪ ܚܲܕܼ ܡ̣ܢ ܩܲܕܝܼ̈ܫܹܐ : ܕܗܵܘܹ̇ܐ ܠܲܡ ܦܲܓܼܪܵܐ ܠܲܚܛܝܼܬܼܵܐ ܚܲܒܼܝܵܘ̈ܗܝ . ܗܵܟܲܢ ܓܹܝܪ ܐܵܠ̇ܨܵܐ ܠܹܗ ܪܘܼܚܵܐ ܕܐܲܠܵܗܵܐ : ܕܲܢܡܘܼܬܼ . ܝܑܼܕܼܝܼܥܵܐ ܓܹܝܪ : ܕܐܸܢ ܠܵܐ ܡܵܐܹ̇ܬܼ : ܠܵܐ ܙܵܟܹ̇ܐ ܠܲܚܛܝܼܬܼܵܐ . ܡ̇ܢ ܕܨܵܒܹ̇ܐ ܠܲܡ ܕܹܝܢ ܕܢܸܥܡܲܪ ܒܹܗ ܡܵܪܲܢ : ܐܵܠܹ̇ܨ ܦܲܓܼܪܹܗ : ܘܲܡܫܲܡܸܫ ܠܡܵܪܲܢ ܒܗܵܠܹܝܢ ܦܹܐܪܹ̈ܐ ܕܪܘܼܚܵܐ ܕܲܟܼܬܼܝܼܒܼܝܼܢ ܒܲܫܠܝܼܚܵܐ . ܘܢܵܛܲܪ ܢܲܦܫܹܗ ܡ̣ܢ ܗܵܠܹܝܢ ܥܒܼܵܕܹ̈ܐ ܕܒܸܤܪܵܐ : ܕܲܟܼܬܲܒܼ ܦܵܘܠܘܿܣ . ܦܲܓܼܪܵܐ ܕܹܝܢ ܕܲܡܙܝܼܓܼܵܐ  pb. 268  ܒܹܗ ܚܛܝܼܬܼܵܐ : ܥܲܠ ܥܒܼܵܕܹ̈ܐ ܕܒܸܤܪܵܐ ܡܸܬܿܬܿܬܝܼܚ . ܘܪܘܸܚܵܐ ܕܐܲܠܵܗܵܐ ܡܸܬܿܬܿܢܝܼܚܵܐ : ܥܲܠ ܦܹܐܪܹ̈ܝܗ̇ . ܐܸܡܲܬܼܝ ܠܲܡ ܓܹܝܪ ܕܲܟܼܪܝܼܗ ܦܲܓܼܪܵܐ ܒܨܵܘ̈ܡܹܐ ܘܲܒܼܡܘܼ̈ܟܵܟܹܐ : ܚܲܝܠܬܼܵܢܝܵܐ ܗ̣̄ܝ ܢܲܦܫܵܐ ܗ̣̄ ܢܲܦܫܵܐ ܒܪܘܼܚ ܒܲܨܠܘܿܬܼܵܐ . ܡܥܵܕܼ ܗ̄ܘ̣ ܦܲܓܼܪܵܐ ܕܡܵܐ ܕܡܸܬܼܐܠܸܨ ܤܲܓܼܝܼ ܒܐܘܼ̈ܠܨܵܢܹܐ ܕܫܸܠܝܵܐ ܘܚܲܤܝܼܪܘܼܬܼܵܐ : ܘܩܲܪܝܼܒܼܝܼܢ ܕܢܸܬܿܛܲܠܩܘܼܢ ܚܲܝܵܘ̈ܗܝ : ܡܦܝܼܣ ܠܵܟܼ ܕܐܲܪܦܵܢܝ ܩܲܠܝܼܠ : ܕܐܸܬܕܲܝܲܤ ܒܲܡܫܘܼܚܬܼܵܐ . ܗܵܫܵܐ ܠܲܡ ܬܵܪܹܨ ܐ̄ܢܵܐ : ܒܲܕܸܫܸܩ̇ܠܹܬܼ ܢܸܤܝܵܢܵܐ ܕܗܵܟܼܘܵܬܼ ܒܝܼ̈ܫܬܼܵܐ . ܘܡܵܐ ܕܐܲܪܦܝܼܬܵܝܗܝ ܩܲܠܝܼܠ ܡ̣ܢ ܐܘܼܠܨܵܢܵܐ : ܘܤܵܡ̇ܟܲܬܿ ܠܹܗ ܒܲܢܝܵܚܵܐ ܙܥܘܿܪܵܐ : ܒܲܕܼܚܵܤ̣ܬܿ ܥܠܵܘܗܝ : ܘܐܸܬܼܪܵܘܲܚ ܩܲܠܝܼܠ : ܗܵܝܕܹܝܢ ܠܵܚܹ̇ܫ ܠܵܟܼ ܢܝܼܚܵܐܝܼܬܼ ܩܲܠܝܼܠ ܩܲܠܝܼܠ : ܕܐܵܦ ܡ̣ܢ ܚܘܼܪܒܵܐ ܢܸܦܘܿܩ . ܚܲܝܠܬܼܵܢܝܼܢ ܫܘܼܕܵܠܵܘ̈ܗܝ ܤܲܓܝܼ : ܡܨܹܝܢܲܢ ܗ̄ܘ̣ ܠܲܡ ܡ̣ܢ ܗܵܫܵܐ ܕܢܸܬܿܕܲܒܲܪ ܫܲܦܝܼܪ : ܘܲܒܼܩܲܪܝܼܒܼܘܼܬܼܵܐ ܕܝܲܬܼܒܵܐ . ܐܸܬܼܢܲܤܝܼܢܲܢ ܓܹܝܪ ܤܒܲܓܝܼ̈ܐܵܬܼܵܐ : ܘܲܒܼܗܹܝܢ ܒܗܵܠܹܝܢ ܬܲܡܵܢ ܡܸܬܿܕܲܒܿܪܝܼܢܲܢ . ܢܲܤܵܢܝ ܠܲܡ ܡܢܲܤܵܝܘܼ : ܘܐܸܠܵܐ ܗܵܘܹ̇ܐ ܐ̄ܢܵܐ ܐܲܝܟܼ ܨܸܒܼܝܵܢܵܟܼ : ܡܨܹܝܢܲܢ ܗ̄ܘ̣ ܬܘܼܒܼ ܠܡܹܐܬܼܵܐ ܡܸܢܕܪܹܫ : ܗܵܐ ܡܲܕܼܒܿܪܵܐ ܩܕܼܵܡܲܝܢ . ܠܵܐ ܓܹܝܪ ܬܗܲܝܡܢܝܼܘܗܝ : ܐܵܦܸܢ ܪܲܒܲܬܼ ܡܦܝܼܣ ܘܡܸܫܬܵܘܕܸܐ : ܡܸܛܠ ܕܠܵܐ ܥܵܒܹ̇ܕ . ܕܡ̣ܢ ܕܝܲܗ̣̄ܒܼܬܿ ܠܹܗ ܗܵܝ̇ ܩܲܠܝܼܠ ܕܲܬܼܒܲܥ̣ : ܕܵܚܹ̇ܐ ܠܵܟܼ ܠܪܵܘܪ̈ܒܼܵܬܼܵܐ : ܕܬܼܘܼܒܼ ܠܵܐ ܤܵܠܹ̇ܩ ܐܲܢ̄ܬܿ ܡܸܢܗܹܝܢ . ܐܸܡܲܬܼܝ ܕܡܸܬܼܩܲܛܥܵܐ ܠܵܟܼ ܡ̣ܢ ܐܘܼ̈ܠܨܵܢܹܐ ܒܕܲܤܒܲܥ̣ܬܿ ܐܸܢܘܿܢ : ܐܸܡܲܪ ܐܲܢ̄ܬܿ ܠܵܟܼ : ܠܗܵܝ̇ ܛܲܡܐܘܼܬܼܵܐ ܘܚܲܝܹ̈ܐ ܡܟܲܬܡܹ̈ܐ ܪܓܝܼܓܼܵܐ ܠܵܟܼ . ܘܐܸܢ ܐܵܡܲ݁ܪ ܠܵܟܼ ܕܲܚܛܝܼܬܼܵܐ ܪܲܒܿܬܐ ܕܗܵܐ ܩܵܛܹ̇ܠ ܐܲܢ̄ܬܿ ܢܲܦܫܵܟܼ : ܐܸܡܲܪ ܠܹܗ : ܩܵܛܹ̇ܠ ܐ̄ܢܵܐ ܠܢܲܦܫܝ : ܡܸܛܠ ܕܠܵܐ ܡܨܸܐ ܐ̄ܢܵܐ ܠܡܸܚܵܐ ܕܲܟܼܝܵܐܝܼܬܼ . ܐܹܡܘܼܬܼ ܗܵܪܟܵܐ : ܘܠܵܐ ܬܘܼܒܼ ܐܸܚܙܸܐ ܡܵܘܬܵܗ̇ ܫܲܝܼܪܵܐ ܕܢܲܦܫܝ ܕܡ̣ܢ ܐܲܠܵܗܵܐ . ܦܲܩܵܚ ܠܝܼ  pb. 269  ܕܗܵܪܟܵܐ ܐܹܡܘܼܬܼ ܚܠܵܦ ܕܲܟܼܝܘܼܬܼܵܐ : ܘܠܵܐ ܚܲܝܹ̈ܐ ܒܝܼ̈ܫܹܐ ܐܸܚܸܐ ܒܥܵܠܡܵܐ . ܗܵܢܵܐ ܡܵܘܬܵܐ : ܒܨܸܝܼܢܝ ܓܒܹܝ̇ܬܼ ܚܠܵܦ ܚܛܗܲܝ̈ . ܩܵܛܹ̇ܠ ܐ̄ܢܵܐ ܢܲܦܫܝܼ : ܡܸܛܠ ܕܲܚܛܹ̇ܝܬܼ ܠܐܲܠܵܗܵܐ . ܘܬܼܘܼܒܼ : ܠܵܐ ܡܲܪܓܸܙ ܐ̄ܢܵܐ ܠܹܗ . ܡܵܐ ܠܝܼ ܚܲܝܹ̈ܐ ܕܪܲܚܝܼܩܝܼܢ ܡ̣ܢ ܐܲܠܵܗܵܐ ؟ ܗܵܠܹܝܢ ܒܝܼ̈ܫܵܬܼܵܐ ܡܚܲܡܤܸܢ ܐ̄ܢܵܐ ܠܗܹܝܢ : ܘܡܸܛܠܵܬܼܗܹܝܢ : ܠܵܐ ܐܸܗܘܸܐ ܢܘܼܟܼܪܵܝܵܐ ܠܗܵܘ̇ ܤܲܒܼܪܵܐ ܫܡܲܝܵܢܵܐ . ܡܵܢܵܐ ܐܸܬܼܒܿܪܝܼܬܼ ܒܥܵܠܡܵܐ : ܐܸܢ ܤܦܝܼܩܵܐܝܼܬܼ ܥܸܠܹ̇ܬܼ ܘܢܸܦ̇ܩܹܬܼ ܡܸܢܹܗ ؟ ܘܡܵܢܵܐ ܝܘܼܬܼܪܵܢܵܐ ܐܝܼܬܼ ܠܐܲܠܵܗܵܐ ܡ̣ܢ ܚܲܝܹ̈ܐ ܕܝܼܠܝ ܕܲܒܼܥܵܠܡܵܐ : ܐܸܢ ܒܝܼܫܵܐܝܼܬܼ ܚܵܝܹ̇ܐ ܐ̄ܢܵܐ ܒܹܗ ؟ ܕܲܠܩܘܼܒܼܠܵܐ : ܐܵܦ ܡܲܪܓܵܙܘܼ ܡܲܪܓܸܙ ܐ̄ܢܵܐ ܠܹܗ !