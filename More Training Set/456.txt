ܙܘܼܗܵܪܹ̈ܐ ܫܲܦܝܼܪܹ̈ܐ ܕܡܲܠܦܝܼܢ ܥܲܠ ܙܗܝܼܪܘܼܬܼܵܐ ܘܛܘܼ̈ܟܵܤܲܝ ܙܢܵܐ ܕܕܼܘܼܒܵܪܵܐ : ܕܲܒܼܗܘܿܢ ܡܲܩܢܸܐ ܐ̄ܢܵܫ ܛܲܟܼܤܵܐ ܦܲܐܝܵܐ ܠܲܩܢܘܿܡܹܗ . ܤܗ . ܙܘܼܗܵܪܹ̈ܐ ܫܲܦܝܼܪܹ̈ܐ ܕܡܲܠܦܝܼܢ ܥܲܠ ܙܗܝܼܪܘܼܬܼܵܐ ܘܛܘܼ̈ܟܵܤܲܝ ܙܢܵܐ ܕܕܼܘܼܒܵܪܵܐ : ܕܲܒܼܗܘܿܢ ܡܲܩܢܸܐ ܐ̄ܢܵܫ ܛܲܟܼܤܵܐ ܦܲܐܝܵܐ ܠܲܩܢܘܿܡܹܗ . ܤܗ . pb. 443 ܬܝܵܒܼܘܼܬܼܵܐ ܐܸܡܵܐ ܗ̣̄ܝ ܕܚܲܝܹ̈ܐ . ܦܵܬܼܚܵܐ ܠܲܢ ܬܲܪܥܵܗ̇ : ܒܝܲܕܼ ܥܪܘܼܩܝܵܐ ܕܡ̣ܢ ܟܠ . ܛܲܝܒܿܘܼܬܼܵܐ ܗܵܝ̇ ܕܐܵܘܒܸܕܼܢܲܢ ܒܵܬܲܪ ܡܲܥܡܘܿܕܼܝܼܬܼܵܐ ܒܝܲܕܼ ܕܘܼܒܵܪܹ̈ܐ ܕܪܲܦܝܘܼܬܼܵܐ : ܠܵܗ̇ ܡܚܲܕܬܼܵܐ ܒܲܢ ܬܝܵܒܼܘܼܬܼܵܐ : ܒܝܲܕܼ ܦܘܼܪ̈ܫܵܢܹܐ ܕܡܲܕܥܵܐ . ܡ̣ܢ ܡܲܝ̈ܵܐ ܘܪܘܼܚܵܐ ܠܒܸܫܢܲܢ ܠܲܡܫܝܼܚܵܐ : ܟܲܕܼ ܠܵܐ ܐܲܪܓܸܫܢܲܢ ܒܫܘܼܒܼܚܹܗ . ܒܝܲܕܼ ܬܝܵܒܼܘܼܬܼܵܐ ܥܵܐ̇ܠܝܼܢܲܢ ܠܒܼܘܼܤܵܡܹܗ : ܒܝܼܕܲܥܬܼܵܐ ܕܦܘܼܪ̈ܫܵܢܹܐ ܕܒܲܢ ܕܵܢ̇ܚܵܐ . ܕܓܼܠܝܼܙ ܡ̣ܢ ܬܝܵܒܼܘܼܬܼܵܐ : ܓܠܝܼܙ ܡ̣ܢ ܒܘܼܤܵܡܵܐ ܗܵܘ̇ ܕܲܥܬܼܝܼܕܼ . ܕܩܲܪܝܼܒܼ ܠܟܼܠ : ܪܲܚܝܼܩ ܡ̣ܢ ܬܝܵܒܼܘܼܬܼܵܐ . ܕܪܲܚܝܼܩ ܡ̣ܢ ܟܠ ܒܦܘܼܪܫܵܢܵܐ : ܬܲܝܵܒܼܵܐ ܗ̄ܘ̣ ܒܲܫܪܵܪܵܐ . ܡܸܚܕܼܵܐ ܕܐܲܒܼܥܸܕܼ ܒܲܪܢܵܫܵܐ ܡ̣ܢ ܨܹܝܕܼ ܐ̄ܢܵܫܵܐ ܘܲܟܼܢܲܫ̣ ܠܘܵܬܼ ܝܵܬܹܗ : ܒܲܪ ܫܵܥܬܹܗ ܡܸܬܼܪܲܫܡܝܼܢ ܒܡܲܕܥܹܗ ܙܵܘ̈ܥܹܐ ܕܲܬܼܝܵܒܼܘܼܬܼܵܐ . ܡܩܲܒܸܠ ܙܲܪܥܵܐ ܕܚܲܝܹ̈ܐ ܡ̣ܢ ܛܲܝܒܿܘܼܬܼܵܐ : ܘܒܲܕܼܡܘܼܬܼ ܥܘܸܠܵܐ ܡܸܬܿܬܿܙܝܼܥ ܒܹܗ ܚܲܫܹܐ ܕܦܘܼܪܫܵܢܵܐ . ܘܪܵܦܹ̇ܬܼ ܒܠܸܒܵܐ : ܥܘܼܗܕܵܢ ܚܲܝܹ̈ܐ ܕܥܵܠܡܵܐ ܕܲܥܬܼܝܼܕܼܾ : ܘܤܘܼܟܵܝܵܐ ܕܲܩܝܵܡܬܼܵܐ : ܘܪܸܢܝܵܐ ܕܕܼܝܼܢܵܐ . ܠܵܐ ܬܸܤܒܲܪ ܠܵܟܼ ܕܒܸܠܥܵܕܼ ܛܲܝܒܿܘܼܬܼܵܐ ܐܲܠܵܗܵܝܬܼܵܐ : ܢܵܦܹ̇ܠ ܚܲܫܵܐ ܒܪܸܥܝܵܢܵܐ . ܕܲܒܼܝܲܕܼ ܫܘܼܟܵܢܵܐ ܡܩܲܒܸܠ ܟܲܤܝܵܐܝܼܬܼ ܒܪ̈ܲܚܡܹܐ ܐܲܠܵܗܵܝܹ̈ܐ : ܒܲܬܼܘܵܬܼܵܐ ܚܲܪܝܼܦܬܼܵܐ ܒܓܼܘܼܪܵܓܼܵܐ ܕܲܠܘܵܬܼ ܚܲܝܹ̈ܐ . ܐܲܝܟܼ ܕܐܸܡ݂ܲܪ ܐܵܦ ܛܘܼܒܼܵܢܵܐ ܐܹܘܲܓܼܪܝܼܣ : ܥܸܩܵܪܵܐ ܠܲܡ ܡܫܝܼܓܼܵܢܵܐ ܐܝܼܬܼܵܘܗܝ : ܬܘܵܬܼ ܢܲܦܫܵܐ ܚܲܡܝܼܡܬܼܵܐ : pb. 444 ܕܡ̣ܢ ܡܵܪܝܵܐ ܒܝܲܕܼܸ ܡܲܠܲܐܟܹ̈ܐ ܩܲܕܝܼ̈ܫܹܐ ܠܐܲܝܠܹܝܢ ܕܬܼܵܝ̇ܒܿܝܼܢ : ܠܕܼܘܼܟܵܝܵܐ ܕܡ̣ܢ ܚܲܫܹ̈ܐ ܒܲܒܼܛܝܼܠܘܼܬܼܵܐ ܡܸܬܼܝܲܗܒܵܐ ܀ ܘܬܼܘܼܒܼ ܐܵܡܲܪ : ܢܘܼܪܵܐ ܕܟܼܘܼܪܵܐ ܐܝܼܬܹܝܗ̇ : ܬܘܵܬܼ ܢܲܦܫܵܐ ܚܲܡܝܼܡܬܼܵܐ : ܕܲܒܼܛܲܝܒܿܘܼܬܹܗ ܕܲܡܫܝܼܚܵܐ ܗܵܘ̇ܝܵܐ ܠܢܲܦܫܵܐ ܒܥܸܕܵܢܵܐ ܕܲܨܠܘܿܬܼܵܐ : ܘܲܒܼܬܹܐܘܿܪܝܼܵܐ ܥܘܼܗܕܵܢܵܐ ܡܲܕܼܪܸܟܼ . ܓܠܝܼܙܘܼܬܼܵܗ̇ ܕܹܝܢ ܡܲܐܤܹܝܢ : ܡܲܝ̈ܵܐ ܚܲܝܹ̈ܐ . ܪܹܫܵܐ ܕܲܬܼܝܵܒܼܘܼܬܼܵܐ : ܡܘܼܟܵܟܼܵܐ ܕܠܵܐ ܐܸܤܟܹܡ . ܤܸܩܠܵܐ ܕܢܲܚ̈ܬܹܐ : ܕܘܼܘܵܕܼܵܐ ܗ̄ܘ̣ ܕܲܬܼܝܵܒܼܘܼܬܼܵܐ . ܐܘܼܪܚܵܐ ܠܘܵܬܼ ܚܸܟܼܡܬܼܵܐ : ܡܛܲܟܿܤܘܼܬܼܵܐ ܗ̣̄ܝ ܕܗܲܕܵܡܹ̈ܐ . ܐܲܫܝܼܕܼܘܼܬܼܵܐ ܕܦܲܓܼܪܵܐ : ܕܘܼܘܵܕܼܵܐ ܗ̣̄ܝ ܕܚܸܟܼܡܬܼܵܐ . ܚܸܟܼܡܬܼܵܐ ܕܲܫܪܵܪܵܐ : ܚܵܘܪܵܐ ܗ̄ܘ̣ ܕܒܲܐܠܵܗܵܐ . ܚܵܘܪܵܐ ܕܒܲܐܠܵܗܵܐ : ܫܸܬܼܩܵܐ ܗ̄ܘ̣ ܕܚܘܼ̈ܫܵܒܹܐ . ܫܸܠܝܵܐ ܕܬܲܪܥܝܼܬܼܵܐ : ܒܗܝܼܠܘܼܬܼܵܐ ܗ̄ܘ̣ ܕܦܘܼܪܫܵܢܵܐ . ܒܠܝܼܠܘܼܬܼܵܐ ܕܪܸ̈ܓܼܫܹܐ : ܢܸܒܼܥܵܐ ܗ̣̄ܝ ܕܡܲܚܫ̈ܒܼܵܬܼܵܐ . ܪܓܸܫܬܼܵܐ ܕܒܲܐܠܵܗܵܐ : ܥܘܼܡܩܵܐ ܗ̣̄ܝ ܕܡܘܼܟܼܵܟܼܵܐ . ܬܹܐܘܿܪܝܼܵܐ ܕܲܫܪܵܪܵܐ : ܡܝܼܬܼܘܼܬܼܵܐ ܗ̣̄ܝ ܕܠܸܒܵܐ . ܠܸܒܵܐ ܕܲܒܼܩܘܼܫܬܼܵܐ ܡܝܼܬܼ ܠܥܵܠܡܵܐ : ܒܐܲܠܵܗܵܐ ܢܵܒܲܗ ܟ̱ܠܹܗ . ܡܝܼܬܼܘܼܬܼܵܐ ܕܲܫܪܵܪܵܐ : ܡܸܬܿܬܿܙܝܼܥܵܢܘܼܬܼܵܐ ܗ̣̄ܝ ܕܚܲܝܹ̈ܐ . ܛܵܒܲܐ ܗ̣̄ܝ ܕܲܢܤܘܼܩ ܚܲܝܹ̈ܐ ܒܦܵܘܫܵܐ ܕܡ̣ܢ ܟܠ : ܡ̣ܢ ܕܲܢܒܲܢܸܐ ܠܚܲܝܹ̈ܐ ܒܫܘܼܢܵܝܵܐ ܕܡ̣ܢ ܤܵܘܩܵܐ . ܛܵܒܼ ܗ̄ܘ̣ ܡܲܢ ܕܒܼܵܢܹ̇ܐ ܢܲܦܫܹܗ : ܡ̣ܢ ܡܲܢ ܕܒܼܵܢܹ̇ܐ ܬܹܒܹܝܠ . ܛܵܒܼܵܐ ܗ̣̄ܝ ܠܡܸܡܬܲܩ ܚܲܝܹ̈ܐ : ܡ̣ܢ ܕܲܠܡܦܲܠܵܓܼܵܘܼ ܚܲܝܹ̈ܐ . ܐܲܝܢܵܐ ܕܡܲܚܬܼܝܼܢ ܗܲܕܵܡܵܘ̈ܗܝ ܒܲܪ̈ܵܝܹܐ : ܚܲܝܝܼܢ ܙܵܘܥܵܘ̈ܗܝ ܓܵܘܵܝܹ̈ܐ . ܕܚܲܝܼܢ ܗܲܕܵܡܵܘ̈ܗܝ ܒܲܪ̈ܵܝܹܐ : ܐܲܡܝܼܬܼ ܠܗܲܕܵܡܹ̈ܐ ܕܚܸܟܼܡܬܼܵܐ . ܡܘܼܟܵܟܼܵܐ ܕܦܘܼܪܫܵܢܵܐ : ܝܑܼܕܲܥܬܼܵܐ ܗ̄ܘ̣ ܕܲܫܪܵܪܵܐ . ܝܑܼܕܲܥܬܼܵܐ ܕܲܫܪܵܪܵܐ : ܢܸܒܼܥܵܐ ܗ̣̄ܝ ܕܡܘܼܟܵܟܼܵܐ . ܕܡܲܪܝܼܟܼ ܒܠܸܒܹܗ : ܡܲܟܿܝܼܟܼ ܒܦܲܓܼܪܹܗ . ܕܝܲܨܝܼܦ ܒܦܲܓܼܪܹܗ : ܚܲܨܝܼܦ ܒܠܸܒܹܗ . ܕܲܕܼܠܝܼܚ ܒܦܲܓܼܪܹܗ : ܕܠܝܼܚ ܒܠܸܒܹܗ . pb. 445 ܕܲܕܼܠܝܼܚ ܒܠܸܒܹܗ : ܫܲܛܘܼܪ ܒܗܵܘܢܹܗ . ܕܫܲܛܘܼܪ ܒܗܵܘܢܹܗ : ܒܝܼ̈ܫܵܢ ܐܘܼܪ̈ܚܵܬܹܗ . ܕܒܼܝܼܫܵܐ ܐܘܼܪܚܹܗ : ܡܝܼܬܼܵܐ ܗ̄ܘ̣ ܒܚܲܝܹ̈ܐ . ܐܸܢ ܡܲܚܸܒܼ ܐܲܢ̄ܬܿ ܡܲܟܿܝܼܟܼܘܼܬܼܵܐ : ܠܵܐ ܬܸܗܘܸܐ ܪܵܚܹܡ ܨܸܒܼܬܼܵܐ . ܒܲܪܢܵܫܵܐ ܪܵܚܹ̇ܡ ܨܸܒܼܬܼܵܐ : ܕܢܤܲܝܒܲܪ ܫܝܼܛܘܼܬܼܵܐ ܠܵܐ ܡܸܫܟܲܚ . ܘܲܕܼܢܸܪܗܲܛ ܠܘܵܬܼ ܥ̇ܒܼܵܕܹ̈ܐ ܨܥܝܼܪܹ̈ܐ : ܩܲܫܝܵܐ ܗ̣̄ܝ ܠܹܗ . ܘܕܲܢܫܲܥܒܸܿܕܼ ܢܲܦܫܹܗ ܠܐܲܝܢܵܐ ܕܲܒܼܨܝܼܪ ܡܸܢܹܗ : ܒܵܗܹ̇ܬܼ . ܥܲܒܼܕܵܐ ܕܐܲܠܵܗܵܐ : ܠܵܐ ܡܸܨܛܲܒܲܬܼ ܒܦܲܓܼܪܹܗ . ܕܲܥ ܕܟܼܠ ܒܲܪܢܵܫܵܐ ܕܪܵܚܹ̇ܡ ܨܸܒܼܬܼܵܐ ܕܦܲܓܼܪܹܗ : ܐܵܦܸܢ ܐܝܼܬܼ ܠܹܗ ܫܲܦܝܼܪ̈ܵܬܼܵܐ : ܢܤܝܼܤܵܐ ܬܹܐܪܬܹܗ . ܘܟܼܠ ܕܪܵܚܹ̇ܡ ܝܘܼܬܼܪܵܢܵܐ ܕܡܸܬܼܚܙܸܐ : ܕܢܸܩܢܸܐ ܚܘܼܒܵܐ ܫܲܪܝܼܪܵܐ ܥܲܡ ܐ̄ܢܵܫ ܠܵܐ ܡܸܫܟܲܚ . ܘܟܼܠ ܕܪܵܗܹ̇ܛ ܥܲܠ ܐܝܼܩܵܪܹ̈ܐ : ܥܲܒܼܕܵܐ ܗ̄ܘ̣ ܕܥܵܠܡܵܐ ܗܵܢܵܐ . ܐܸܢ ܤܢܹܝܢ ܥܠܲܝܟ ܟܠ ܕܗܵܠܹܝܢ ܥܵܒܼ̇ܕܝܼܢ : ܐܲܢ̄ܬܿ ܐܲܪܚܸܩ ܡܸܢܗܹܝܢ . ܠܡܲܟܿܝܼܟܼܘܼܬܼܵܐ ܘܢܲܟܼܦܘܼܬܼܵܐ : ܚܲܕܼ ܐܵܕܫܵܐ ܕܫܝܼܛܘܼܬܼܵܐ ܡܥܲܕܲܪ . ܘܐܲܝܢܵܐ ܕܪܵܚܹ̇ܡ ܐܝܼܩܵܪܵܐ ܘܨܼܒܼܬܼܵܐ : ܫܪܵܪܵܐ ܕܗܵܠܹܝܢ ܡܸܢܹܗ ܠܵܐ ܬܸܒܼܥܸܐ . ܐܸܢ ܪܵܚܹ̇ܡ ܐܲܢ̄ܬܿ ܢܲܟܼܦܘܼܬܼܵܐ : ܠܵܐ ܬܸܗܘܸܐ ܪܵܚܹ̇ܡ ܦܸܗܝܵܐ . ܦܸܓܼܥܹ̈ܐ ܕܥܵܪܨܝܼܢ ܥܠܲܝܟ ܒܝܲܕܼ ܦܸܗܝܵܐ : ܕܒܲܙܗܝܼܪܘܼܬܼܵܐ ܬܹܐܚܘܿܕܼ ܒܢܲܦܫܵܟܼ ܠܢܲܟܼܦܘܼܬܼܵܐ : ܠܵܐ ܫܵܒܼܩ̇ܝܼܢ . ܟܠ ܕܪܵܚܹ̇ܡ ܦܸܗܝܵܐ : ܗ̤ܘ ܠܵܐ ܐܝܼܬܼܵܘܗܝ ܢܲܟܼܦܵܐ . ܘܟܼܠ ܕܐܲܚܝܼܕܼ ܒܥܵܠܡܵܝܹ̈ܐ : ܕܢܸܗܘܸܐ ܡܲܟܿܝܼܟܼܵܐ : ܠܵܐ ܬܗܲܝܡܸܢ . ܘܟܼܠ ܕܪܵܚܡܵܐ ܗ̄ܘ̣ ܕܐܲܠܵܗܵܐ : ܪܵܚܹ̇ܡ ܟܵܘܫܵܐ . ܒܲܪܢܵܫܵܐ ܦܲܗܵܝܵܐ ܕܢܸܛܲܪ ܒܢܲܦܫܹܗ ܫܪܵܪܵܐ ܕܠܵܐ ܛܘܼܠܫܵܐ : ܠܵܐ ܡܸܫܟܲܚ . ܬܝܵܒܼܘܼܬܼܵܐ ܤܲܓܝܼ̈ܐܹܐ ܡܚܵܘܹ̇ܝܢ : ܠܲܝܬܿ ܕܲܩܢܸܐ ܠܵܗ̇ ܫܲܪܝܼܪܵܐܝܼܬܼ : ܐܸܠܵܐ ܐܲܝܢܵܐ ܕܚܲܫܝܼܫ ܒܠܸܒܹܗ . ܚܲܫܵܐ ܕܠܸܒܵܐ : ܤܲܓܝܼ̈ܐܹܐ pb. 446 ܪܵܗ̇ܛܝܼܢ ܕܢܸܫܟܿܚܘܼܢ . ܠܲܝܬܿ ܕܡܸܫܟܲܚ ܠܹܗ ܒܲܫܪܵܪܵܐ : ܐܸܠܵܐ ܐܲܝܢܵܐ ܕܲܩܢܸܐ ܫܸܬܼܩܵܐ ܐܲܡܝܼܢܵܐܝܼܬܼ . ܟܠ ܕܥܲܒܼܕܵܐ ܗ̄ܘ̣ ܕܐܲܠܵܗܵܐ : ܡܲܚܸܒܼ ܚܲܫܝܼܫܘܼܬܼܵܐ . ܟܠ ܒܲܪܢܵܫܵܐ ܕܲܩܢܸܐ ܤܲܓܝܼܐܘܼܬܼܵܐ ܕܡܸܠܹ̈ܐ : ܐܵܦܸܢ ܬܡܝܼ̈ܗܵܬܼܵܐ ܢܸܫܬܲܥܸܐ : ܕܲܥ ܕܲܤܦܝܼܩ ܗ̄ܘ̣ ܡ̣ܢ ܠܓܼܵܘ . ܚܲܫܵܐ ܕܲܠܓܼܵܘ : ܦܓܼܘܼܕܼܵܐ ܗ̄ܘ̣ ܕܪܸ̈ܓܼܫܹܐ . ܐܸܢ ܪܵܚܹ̇ܡ ܫܪܵܪܵܐ ܐܲܢ̄ܬܿ : ܗ̤ܘܝܼ ܪܵܚܹ̇ܡ ܫܸܬܼܩܵܐ . ܒܲܕܼܡܘܼܬܼ ܫܸܡܫܵܐ ܥܵܒܹ̇ܕܼ ܠܵܟܼ ܗܵܢܵܐ ܕܬܸܬܼܢܲܗܲܪ ܒܐܲܠܵܗܵܐ : ܘܦܵܪܹܩ ܠܵܟܼ ܡ̣ܢ ܗܲܓܵܓܹ̈ܐ ܕܠܵܐ ܝܑܼܕܲܥܬܼܵܐ : ܠܹܗ ܠܐܲܠܵܗܵܐ ܡܚܲܝܸܕܼ ܠܵܟܼ ܫܸܬܼܩܵܐ . ܒܙܲܒܼܢܵܐ ܕܗܲܢܝܼ ܠܵܟܼ ܤܝܵܡ ܒܘܼܪܟܵܟܼ : ܠܵܐ ܬܸܬܼܚܲܦܲܛ ܕܬܸܥܒܸܿܕܸ ܠܹܗ ܫܘܼܠܵܡܵܐ . ܠܘܲܝ ܠܵܐ ܡܸܬܼܦܤܸܩ ܗ̄ܘ̣ܵܐ : ܟܡܵܐ ܕܐܝܼܬܲܝܟ ܒܗܵܠܹܝܢ ܚܲܝܹ̈ܐ . ܘܲܒܼܙܲܒܼܢܵܐ ܕܲܟܼܢܝܼܫ ܒܹܗ ܪܸܥܝܵܢܵܟܼ : ܠܵܐ ܬܸܦܤܘܿܩ ܨܠܘܿܬܼܵܟܼ . ܠܵܐ ܬܸܚܫܘܿܒܼ ܒܸܛܠܵܢܵܐ ܐܘܼܟܵܐ ܕܲܨܠܘܿܬܼܵܐ ܟܢܝܼܫܬܼܵܐ : ܡܸܛܠ ܦܵܘܫܵܐ ܕܡܲܙܡܘܿܪܹ̈ܐ . ܝܲܬܝܼܪ ܡ̣ܢ ܢܩܵܫܵܐ ܕܦܸܬܼܓܼܵܡܹ̈ܐ : ܒܪܵܟܼܵܐ ܕܒܲܨܠܘܿܬܼܵܐ ܐܲܚܸܒܼ . ܐܸܡܲܬܼܝ ܕܝܵܗ̇ܒܵܐ ܠܵܟܼ ܐܝܼܕܼܵܐ ܗܵܕܹܐ : ܗ̤ܝ ܬܡܲܠܸܐ ܠܵܟܼ ܚܠܵܦ ܢܸܫܡܸܫܬܼܵܐ . ܐܸܡܲܬܼܝ ܕܒܼܵܗ̇ ܒܬܸܫܡܸܫܬܼܵܐ ܡܸܫܬܲܟܿܢܵܐ ܠܵܟܼ ܡܵܘܗܲܒܼܬܼܵܐ ܕܕܸܡ̈ܥܹܐ : ܠܵܐ ܬܸܚܫܘܿܒܼ ܒܘܼܤܵܡܵܐ ܕܲܒܼܗܹܝܢ ܒܸܛܠܵܢܵܐ ܕܡܸܢܵܗ̇ . ܫܘܼܡܠܵܝܵܐ ܗ̄ܘ̣ ܕܲܨܠܘܿܬܼܵܐ : ܫܘܼܟܵܢܵܐ ܕܕܸܡ̈ܥܹܐ . ܠܵܐ ܬܸܬܿܕܲܡܲܪ ܐܸܢܗ̤ܘ ܕܐܝܼܬܼ ܐܸܡܲܬܼܝ ܕܒܲܪܝܼܟܼ ܐܲܢ̄ܬܿ ܒܲܨܠܘܿܬܼܵܐ ܘܲܟܼܢܝܼܫ ܒܵܗ̇ ܪܸܥܝܵܢܵܟܼ : ܘܲܫܠܸܐ ܡ̣ܢ ܨܠܘܿܬܼܵܐ . ܗܵܕܹܐ ܡܸܫܟܲܚ ܐܲܢ̄ܬܿ : ܐܵܦ ܒܬܸܫܡܸܫܬܼܵܐ : ܐܵܦ ܒܩܸܪܝܵܢܵܐ . ܒܙܲܒܼܢܵܐ ܕܲܡܒܲܕܲܪ ܪܸܥܝܵܢܵܟܼ : ܝܲܬܿܝܿܪ ܡ̣ܢ ܨܠܘܿܬܼܵܐ ܒܩܸܪܝܵܢܵܐ ܟܲܬܲܪ . ܐܘܼܪܚܵܐ ܕܩܸܪܝܵܢܵܟܼ ܥܲܡ ܢܝܼܫܵܐ ܕܕܼܘܼܒܵܪܵܟܼ : ܢܸܗܘܸܐ ܫܘܸܐ . ܠܵܘ ܟܠ ܟܬܼܵܒܹ̈ܐ ܚܵܫ̇ܚܝܼܢ ܠܟܼܘܼܢܵܫܵܐ ܕܪܸܥܝܵܢܵܐ . ܤܘܿܓܼܵܐܐ ܕܹܝܢ ܕܲܟܼܬܼܵܒܹ̈ܐ : ܕܝܘܼܠܦܵܢܵܐ ܐܝܼܬܼ ܒܗܘܿܢ : ܠܕܲܟܼܝܘܼܬܼܵܐ ܕܹܝܢ ܠܵܐ pb. 447 ܚܵܫ̇ܚܝܼܢ . ܦܸܗܝܵܐ ܕܹܝܢ ܕܪܸܥܝܵܢܵܐ ܫܵܒܼܩ̇ܝܼܢ ܥܠܲܝܟܼ ܟܬܼܵܒܹ̈ܐ ܡܫܲܓܼܢܲܝ̈ܵܐ . ܕܲܥ ܕܠܵܘ ܟܠ ܟܬܼܵܒܼ ܕܡܲܠܸܦ ܥܲܠ ܕܸܚܠܲܬܼ ܐܲܠܵܗܵܐ : ܚܵܫܲܚ ܐܵܦ ܠܕܲܟܼܝܘܼܬܼܵܐ ܕܬܹܐܪܬܵܐ ܘܲܟܼܢܝܼܫܘܼܬܼ ܚܘܼ̈ܫܵܒܹܐ . ܥܲܡ ܐܲܝܢܵܐ ܕܠܵܐ ܝܵܕܲܥ̇ ܫܪܵܪܵܐ : ܠܵܐ ܬܸܬܼܚܪܸܐ ܥܲܡܹܗ ܥܲܠ ܚܲܬܿܝܼܬܼܘܼܬܼܵܐ ܕܗܵܠܹܝܢ . ܐܵܦ ܝܲܬܝܼܪ ܡ̣ܢ ܥܲܡܠܹ̈ܐ : ܫܲܠܝܘܼܬܼܵܐ ܐܲܚܸܒܼ . ܝܲܩܲܪ ܠܩܸܪܝܵܢܵܐ ܐܸܢ ܡܲܨܝܵܐ : ܝܲܬܝܼܪ ܡ̣ܢ ܩܵܘܡܵܐ : ܡܲܒܿܘܼܥܵܐ ܗ̄ܘ̣ ܓܹܝܪ ܕܲܨܠܘܿܬܼܵܐ ܕܟܼܝܼܬܼܵܐ . ܠܡܸܒܼܤܵܐ ܒܪܲܡ : ܘܠܵܐ ܠܲܓܼܡܵܪ . ܐܸܙܕܲܗ̄ܤ ܡ̣ܢ ܦܲܚܵܐ . ܥܸܩܪܵܐ ܗܘ̣ ܕܕܘܼܒܵܪܵܐ ܙܘܼܡܵܪܵܐ . ܒܪܲܡ ܗܵܕܹܐ ܕܲܥ : ܕܦܸܬܼܓܼܵܡܹ̈ܐ ܕܥܲܡ ܦܸܗܝܵܐ ܠܥܲܡܠܵܐ ܕܓܼܘܼܫܡܵܐ ܝܲܬܿܝܼܪ ܚܵܫ̇ܚܝܼܢ . ܡܝܲܬܲܪ ܗ̄ܘ̣ ܚܲܫܵܐ ܕܪܸܥܝܵܢܵܐ : ܡ̣ܢ ܠܹܐܘܬܼܵܐ ܕܓܘܼܫܡܵܐ . ܒܙܲܒܼܢܵܐ ܕܡܲܐܝܼܢܘܼܬܼܵܐ ܗ̤ܘܝܼ ܡܸܬܼܥܲܝܲܕ : ܕܲܬܼܙܝܼܥ ܠܲܛܢܵܢܵܐ ܩܲܠܝܼܠ . ܪܲܒܲܬܼ ܓܹܝܪ ܡܸܬܿܬܿܥܝܼܪ ܠܸܒܵܐ : ܡܲܚܸܡ ܓܹܝܪ ܘܲܠܙܵܘ̈ܥܹܝܗ̇ ܕܢܲܦܫܵܐ . ܐܲܝܟܲܢܵܐ ܕܠܘܼܩܒܲܠ ܪܸܓܿܬܼܵܐ : ܗܵܟܲܢܵܐ ܡܥܲܕܪܵܐ ܚܸܡܬܼܵܐ ܕܲܟܼܝܵܢܵܐ : ܐܵܦ ܒܙܲܒܼܢܵܐ ܕܡܲܐܝܼܢܘܼܬܼܵܐ : ܫܵܕܼܝܵܐ ܓܹܝܪ ܩܲܪܝܼܪܘܼܬܼܵܐ ܡ̣ܢ ܢܲܦܫܵܐ . ܒܲܬܼܪܹܝܢ ܥܸܕܵܢ̈ܝܼܢ ܡܥܵܕܼܵܐ ܕܬܹܐܬܸܐ ܥܠܲܝܢ ܗܵܕܹܐ ܐܲܝܟܼ ܕܲܒܼܤܘܿܓܼܵܐܐ : ܡ̣ܢ ܝܘܼܩܪܵܐ ܕܟܲܪܤܵܐ : ܘܡ̣ܢ ܡܚܝܼܠܘܼܬܼܵܐ ܝܲܬܝܼܪܬܵܐ ܕܡ̣ܢ ܥܲܡ̈ܠܹܐ . ܡܛܲܟܿܤܘܼܬܼܵܐ ܕܦܘܼܠܚܵܢܵܐ : ܢܘܼܗܪܵܐ ܗ̣̄ܝ ܕܬܲܪܥܝܼܬܼܵܐ . ܠܲܝܬܿ ܐܲܝܟܼ ܝܑܼܕܲܥܬܼܵܐ . ܟܠ ܨܠܘܿܬܼܵܐ ܕܲܒܼܠܸܠܝܵܐ ܬܩܲܪܸܒܼ : ܡ̣ܢ ܟܠ ܥܲܡ̈ܠܝܼܢ ܕܒܼܐܝܼܡܵܡܵܐ ܬܸܗܘܸܐ ܡܝܲܩܪܵܐ ܒܥܲܝܢܲܝ̈ܟ . ܠܵܐ ܬܵܘܩܲܪ ܟܲܪܤܵܟܼ : ܕܠܵܐ ܢܸܗܘܸܐ ܒܠܝܼܠ ܪܸܥܝܵܢܵܟܼ : ܘܬܸܗܘܸܐ ܫܓܼܝܼܫ ܒܦܸܗܝܵܐ ܟܲܕܼ ܩܵܐܹܡ pb. 448 ܐܲܢ̄ܬܿ ܒܠܸܠܝܵܐ : ܘܲܡܫܲܪܹܝܢ ܗܲܕܵܡܲܝ̈ܟ : ܘܲܡܠܸܐ ܐܲܢ̄ܬܿ ܟ̱ܠܵܟܼ ܪܲܦܝܘܼܬܼܵܐ . ܐܸܠܵܐ ܚܲܫܝܼܟܼܵܐ ܢܲܦܫܵܟܼ : ܘܲܡܕܵܘܕܼܝܼܢ ܙܵܘܥܲܝ̈ܟ : ܘܠܵܐ ܬܸܫܟܲܚ ܬܟܲܢܸܫ ܐܸܢܘܿܢ ܠܘܵܬܼ ܦܸܬܼܓܼܵܡܹ̈ܐ ܟܠ ܟ̱ܠܹܗ ܡܸܛܠ ܥܲܡܛܵܢܵܐ : ܘܢܸܗܘܸܐ ܦܲܟܿܝܼܗ ܥܠܲܝܟ ܛܲܥܡܵܐ ܕܟܼܠܡܸܕܸܡ . ܘܠܵܐ ܢܸܬܼܚܲܠܘܿܢ ܠܵܟܼ ܦܸܬܼܓܼܵܡܹ̈ܐ ܕܙܘܼܡܵܪܵܐ : ܗܵܢܘܿܢ ܕܡܸܛܠ ܩܲܠܝܼܠܘܼܬܼܵܐ ܘܢܲܗܝܼܪܘܼܬܼܵܐ ܕܪܸܥܝܵܢܵܐ : ܡܥܵܕܼ ܒܗܲܢܝܼܐܘܼܬܼܵܐ ܛܵܥܹ̇ܡ ܗܵܘܢܵܐ ܦܘܼܪ̈ܫܵܢܹܐ ܕܲܒܼܗܘܿܢ . ܐܸܡܲܬܝ ܕܛܲܟܼܤܵܐ ܕܦܘܼܠܚܵܢ ܠܸܠܝܵܐ ܐܸܫܬܿܓܸܫ : ܗܵܝܕܹܝܢ ܐܵܦ ܒܦܘܼܠܚܵܢܵܐ ܕܐܝܼܡܵܡܵܐ ܢܸܗܘܸܐ ܗܵܘܢܵܐ ܡܒܲܠܒܲܠ : ܘܪܵܕܹܐ ܒܥܲܡܛܵܢܵܐ . ܘܲܒܼܩܸܪܝܵܢܵܐ ܐܲܝܟܼ ܕܲܡܥܵܕܼ : ܠܵܐ ܡܸܬܼܒܲܤܲܡ . ܫܲܟܿܝܼܢܵܐ ܓܹܝܪ : ܐܲܝܟܼ ܥܲܪܦܸܠܵܐ ܥܲܠ ܙܵܘ̈ܥܹܐ . ܘܐܸܢܗܘ̤ ܕܒܲܨܠܘܿܬܼܵܐ ܢܸܬܿܬܿܙܝܼܥܘܼܢ : ܘܐܸܢ ܒܗܸܪܓܵܐ . ܒܘܼܤܵܡܵܐ ܕܒܼܐܝܼܡܵܡܵܐ ܡܸܫܬܲܟܲܢ ܠܥܲܢܘܵܝܵܐ : ܡ̣ܢ ܢܘܼܗܪܵܐ ܕܦܘܼܠܚܵܢ ܠܸܠܝܵܐ ܢܵܒܲܥ ܥܲܠ ܗܵܘܢܵܐ ܙܲܗܝܵܐ . ܟܠ ܒܲܪܢܵܫܵܐ ܕܢܸܤܝܵܢܵܐ ܕܫܸܠܝܵܐ ܠܵܐ ܢܤܝܼܒܼ ܠܹܗ ܢܘܼܓܼܪܵܐ : ܠܵܐ ܬܤܲܟܸܐ ܕܡܸܕܸܡ ܝܲܬܿܝܼܪ ܬܹܐܠܲܦ ܡܸܢܹܗ ܥܲܠ ܛܵܒܼ̈ܬܼܵܐ ܕܥܲܢܘܵܝܹ̈ܐ : ܐܵܦܸܢ ܪܲܒܲܬܼ ܚܲܟܿܝܼܡ ܘܡܲܠܦܵܢ : ܘܐܝܼܬܼ ܠܹܗ ܤܘܿܓܼܵܐܐ ܕܬܲܩ̈ܢܵܬܼܵܐ . ܐܸܙܕܲܗ̄ܪ ܕܠܵܐ ܬܲܡܚܸܠ ܦܲܓܼܪܵܟܼ ܝܲܬܿܝܼܪܵܐ : ܕܲܠܡܵܐ ܬܸܬܼܚܲܝܲܠ ܥܠܲܝܟ ܡܲܐܝܼܢܘܼܬܼܵܐ : ܘܬܲܩܲܪ ܠܢܲܦܫܵܟܼ ܡ̣ܢ ܛܥܵܡܬܼܵܐ ܕܦܘܼܠܚܵܢܵܗ̇ . ܐܲܝܟܼ ܕܲܒܼܡܲܤܲܐܬܼܵܐ ܙܵܕܹ̇ܩ ܕܢܸܬܼܩܘܿܠ ܐ̄ܢܵܫ ܕܘܼܒܵܪܹܗ . ܒܙܲܒܼܢܵܐ ܕܤܲܒܿܝܼܥ ܐܲܢ̄ܬܿ : ܐܸܙܕܲܗ̄ܪ ܩܲܠܝܼܠ ܡ̣ܢ ܦܵܪܹܗ̄ܤܝܼܵܐ ܕܥܲܡ ܢܲܦܫܵܟܼ . ܢܲܟܼܦܵܐܝܼܬܼ ܢܸܗܘܸܐ ܡܵܘܬܿܒܼܵܟܼ : ܐܵܦ ܒܥܸܕܵܢܵܐ ܕܲܚܫܲܚܬܼܵܐ . ܝܲܬܝܼܪܵܐܝܼܬܼ ܗ̤ܘܝܼ ܢܟܸܦ ܘܲܙܗܸܐ : ܒܥܸܕܵܢ ܡܲܕܼܡܟܼܵܐ . ܠܵܘ ܒܲܠܚܘܿܕܼ ܒܚܘܼܫܵܒܲܝ̈ܟ : ܐܸܠܵܐ ܘܲܒܼܗܲܕܵܡܲܝ̈ܟ ܟܲܕܼ ܙܗܝܼܪܝܼܢ . ܡ̣ܢ ܡܲܤܒܿܪܵܢܘܼܬܼܵܐ : ܐܸܙܕܲܗ̄ܪ ܒܥܸܕܵܢ ܫܘܼܚ̈ܠܵܦܹܐ ܛܵܒܹ̈ܐ . ܡܚܝܼܠܘܼܬܼܵܟܼ ܕܹܝܢ ܘܒܼܘܿܪܘܼܬܼܟܼ ܕܠܘܼܩܒܲܠ pb. 449 ܩܲܛܝܼܸܢܘܼܬܼܵܗ̇ : ܒܨܲܠܘܿܬܼܵܐ ܚܦܝܼܛܬܼܵܐ ܠܡܵܪܲܢ ܚܵܘܵܐ : ܕܲܠܡܵܐ ܬܸܫܬܿܒܸܩ ܕܬܸܬܼܢܲܤܸܐ ܒܤܲܢ̈ܝܵܬܼܵܐ . ܢܲܩܝܼܦܵܐ ܓܹܝܪ ܙܵܢܝܘܼܬܼܵܐ ܠܪܵܡܘܼܬܼܵܐ : ܘܛܵܥܝܘܼܬܼܵܐ . ܠܡܲܤܒܿܪܵܢܘܼܬܼܵܐ . ܒܲܥ̇ܒܼܵܕܼܵܐ ܕܐܝܼܕܲܝ̈ܟ ܡܸܤܲܬܼ ܤܘܼܢܩܵܢܵܟܼ ܐܸܬܼܚܲܫܲܚ : ܡܵܠܘܿܢ ܠܐܲܤܝܼܪܘܼܬܼܵܟܼ ܕܲܒܼܓܼܵܘ ܫܸܠܝܵܐ . ܠܵܐ ܬܸܬܼܡܚܸܠ ܒܤܲܒܼܪܵܟܼ ܥܲܠ ܝܵܨܘܿܦܵܟܼ : ܬܡܝܼܗܝܼܢ ܦܘܼܪ̈ܢܵܤܵܘܗܝ ܕܐܲܠܵܗܵܐ ܠܘܵܬܼ ܒܲܝܬܵܝܵܘ̈ܗܝ : ܕܐܵܦ ܒܡܲܕܼܒܿܪܵܐ ܫܵܗܝܵܐ : ܡܦܲܪܢܸܣ ܠܝܵܬܼܒܲܝ̈ ܥܲܠ ܤܲܒܼܪܹܗ ܕܠܵܐ ܐܝܼ̈ܕܲܝܵܐ ܕܐ̄ܢܵܫܵܐ . ܐܸܢܕܹܝܢ ܤܵܥܲܪ ܠܵܟܼ ܡܵܪܲܢ ܒܗܵܠܹܝܢ ܕܦܲܓܼܪܵܐ ܕܠܵܐ ܥܲܡܠܵܐ : ܟܲܕܼ ܐܲܢ̄ܬܿ ܝܵܨܹ̇ܦ ܐܲܢ̄ܬܿ ܕܢܲܦܫܵܐ ܒܲܠܚܘܿܕܼ : ܗܵܝܕܹܝܢ ܡܸܬܿܬܿܙܝܼܥ ܚܘܼܫܵܒܼܵܐ ܡ̣ܢ ܦܘܼܪ̈ܤܹܐ ܕܩܵܛܘܿܠܵܐ : ܕܥܸܠܬܼܵܐ ܡܸܕܸܡ ܡ̣ܢ ܟܠ ܦܪܘܿܣ : ܡ̣ܢ ܨܹܐܕܲܝܟ ܐܝܼܬܹܝܗ̇ ܠܗܵܕܹܐ ܟ̱ܠܵܗ̇ ܒܛܝܼܠܘܼܬܼܵܐ . ܘܥܲܡܹܗ ܕܚܘܼܫܵܒܼܵܐ : ܫܵܠ̇ܝܵܐ ܡܸܢܵܟܼ ܝܲܨܝܼܦܘܼܬܹܗ ܕܐܲܠܵܗܵܐ . ܘܒܼܵܗ̇ ܒܫܵܥܬܼܵܐ ܢܵܒܼܥ̇ܝܼܢ ܥܠܲܝܟ ܪܸܒܿܘ ܢܸܤܝ̈ܘܿܢܝܼܢ : ܐܸܢ ܡ̣ܢ ܡܲܗܡܝܵܢܘܼܬܼܵܐ ܕܝܵܨ̈ܘܿܦܹܐ : ܘܐܸܢ ܒܚܘܼܕܵܬܼܵܐ ܕܟܹܐܒܹ̈ܐ ܘܲܕܼܟܼܘܼܪ̈ܗܵܢܹܐ ܕܡܸܬܿܬܿܙܝܼܥܝܼܢ ܒܹܗ ܒܦܲܓܼܪܲܢ . ܠܵܘ ܡ̣ܢ ܡܸܬܿܬܿܙܝܼܥܵܢܘܼܬܼܵܐ ܠܚܘܿܕܼ ܡܲܗܡܸܐ ܐܲܠܵܗܵܐ : ܐܸܠܵܐ ܐܸܡܲܬܼܝ ܕܲܡܩܵܘܸܐ ܠܘܵܬܼܵܗ̇ ܪܸܥܝܵܢܵܐ . ܡ̣ܢ ܡܸܬܿܬܿܙܝܼܥܵܢܘܼܬܼܵܐ ܕܹܝܢ ܕܠܵܐ ܒܨܸܒܼܝܵܢܵܐ : ܠܵܐ ܪܵܕܹܐ ܘܕܼܵܐܹ̇ܢ ܐܲܠܵܗܵܐ ܠܐ̄ܢܵܫ . ܐܵܦܠܵܐ ܐܸܢܗ̤ܘ ܕܲܫܠܸܡܢܲܢ ܠܵܗ̇ ܡܠܸܐ ܫܵܥܵܐ : ܘܒܲܪ ܫܵܥܬܹܗ ܙܲܩܬܲܢ ܚܲܫܵܐ : ܘܲܬܼܘܵܬܼܵܐ ܐܲܕܼܪܸܟܼܬܲܢ . ܘܐܵܦ ܡܵܪܲܢ : ܠܵܐ ܡܲܩܸܨ ܠܲܢ ܕܐܲܝܟܼ ܗܵܕܹܐ ܡܲܤܟܿܠܵܢܘܼܬܼܵܐ : ܐܸܠܵܐ ܗܵܝ̇ ܕܚܲܬܿܝܼܬܼܵܐܝܼܬܼ ܢܲܩܦܵܗ̇ ܪܸܥܝܵܢܵܐ . ܗܵܢܵܘ ܕܹܝܢ : ܕܠܲܐܝܠܹܝܢ ܕܠܵܐ ܡܲܪܓܫܵܢܵܐܝܼܬܼ ܚܵܪܘ ܒܵܗ̇ ܘܐܲܝܟܼ ܕܲܒܼܘܵܠܝܼܬܼܵܐ : ܘܠܵܐ ܚܲܫܒܿܘܼܗ̇ ܐܲܝܟܼ ܪܸܢܝܵܐ ܕܥܵܘ̣ܠܵܐ . ܐܲܡܝܼܢܵܐܝܼܬܼ : ܗܵܕܹܐ ܢܨܲܠܸܐ ܠܡܵܪܲܢ : ܡܫܝܼܚܵܐ ܤܵܟܹܗ pb. 450 ܕܲܫܪܵܪܵܐ : ܐܲܕܢܲܚ ܫܪܵܪܵܟܼ ܒܠܸܒܵܪ̈ܵܘܬܲܢ : ܕܐܲܝܟܼ ܨܸܒܼܝܵܢܵܟܼ ܢܸܕܲܥ ܠܲܡܗܲܠܵܟܼܘܼ ܒܐܘܼܪܚܵܟܼ . ܐܸܡܲܬܼܝ ܕܚܘܼܫܵܒܼܵܐ ܡܸܕܸܡ ܒܝܼܫܵܐ ܚܲܕܼܬܼܵܐܝܼܬܼ ܐܵܘ ܡ̣ܢ ܗܵܠܹܝܢ ܕܡ̣ܢ ܢܘܼܓܼܪܵܐ ܤܒܼܝܼܤܵܐܝܼܬܼ ܢܲܦܫܹܗ ܡܚܵܘܸܐ ܒܵܟܼ : ܕܲܥ ܚܲܬܝܼܬܼܵܐܝܼܬܼ : ܕܦܲܚܵܐ ܨܵܒܹ̇ܐ ܠܡܸܛܡܲܪ ܠܵܟܼ . ܘܐܸܬܿܬܿܥܝܼܪ ܥܠܵܘܗܝ : ܒܙܲܒܼܢܵܐ . ܐܸܢܕܹܝܢ ܡ̣ܢ ܗܵܠܹܝܢ ܗ̄ܘ̣ ܕܡ̣ܢ ܓܲܒܵܐ ܕܝܲܡܝܼܢܵܐ ܘܲܕܿܛܵܒܼܬܼܵܐ : ܕܲܥ ܕܲܡܢܵܬܼܵܐ ܡܸܕܸܡ ܕܚܲܝܹ̈ܐ ܨܵܒܹ̇ܐ ܝܵܗܹ̇ܒܼ ܠܵܟܼ ܡܵܪܝܵܐ . ܘܡܸܛܠ ܗܵܕܹܐ : ܤܒܼܝܼܤܵܐܝܼܬܼ ܠܒܲܪ ܡ̣ܢ ܥܝܵܕܼܵܐ ܡܸܬܿܬܿܙܝܼܥ ܒܵܟܼ . ܐܸܢ ܓܹܝܪ ܚܘܼܫܵܒܼܵܐ ܗ̄ܘ̣ ܥܲܡܘܼܛܵܐ : ܘܲܦܠܝܼܓܼ ܐܲܢ̄ܬܿ ܥܠܵܘܗܝ : ܒܲܕܼܠܵܐ ܡܸܫܟܲܚ ܐܲܢ̄ܬܿ ܢܲܗܝܼܪܵܐܝܼܬܼ ܠܡܲܕܼܪܵܟܼܘܼ ܕܐܸܢ ܒܲܝܬܵܝܵܐ ܗ̄ܘ̣ ܐܵܘ ܓܲܢܵܒܼܵܐ : ܘܐܸܢ ܡܥܲܕܪܵܢܵܐ ܐܵܘ ܟܡܹܐܢܬܼܵܢܵܐ ܕܒܸܐܤܟܹܡ ܫܲܦܝܼܪܬܵܐ ܛܫܸܐ : ܒܲܨܠܘܿܬܼܵܐ ܚܲܪܝܼܦܬܼܵܐ ܕܠܸܠܝܵܐ ܘܕܼܐܝܼܡܵܡܵܐ : ܥܲܡ ܫܲܗܪܵܐ ܢܲܓܝܼܪܵܐ ܐܸܬܿܛܲܝܲܒܼ ܥܠܵܘܗܝ : ܘܠܵܐ ܬܸܕܚܹܝܘܗܝ ܡܸܢܵܟܼ ܘܐܵܦܠܵܐ ܬܸܫܠܲܡ ܠܹܗ : ܐܸܠܵܐ ܨܠܘܿܬܼܵܐ ܚܦܝܼܛܬܼܵܐ : ܚܲܡܝܼܡܵܐܝܼܬܼ ܥܒܸܕܼ ܡܸܛܠܵܬܹܗ . ܘܠܵܐ ܬܸܫܠܸܐ ܡ̣ܢ ܕܬܸܩܪܸܐ ܠܡܵܪܲܢ : ܘܗ̤ܘ ܡܚܵܘܸܐ ܢܲܦܫܹܗ ܓܲܠܝܵܐܝܼܬܼ : ܕܡ̣ܢ ܐܲܝܟܵܐ ܗ̄ܘ̣ . ܝܲܬܝܼܪ ܡ̣ܢ ܟܠܡܸܕܸܡ : ܫܸܬܼܩܵܐ ܐܲܚܸܒܼ . ܡܩܲܪܸܒܼ ܠܵܟܼ ܠܘܵܬܼ ܦܹܐܪܵܐ : ܕܲܡܚܝܼܠ ܗ̄ܘ̣ ܠܸܫܵܢܵܐ ܠܬܼܘܼܪܓܵܡܹܗ . ܩܲܕܼܡܵܝܑܬܼ : ܚܢܲܢ ܥܵܨܹ̇ܝܢܲܢ ܢܲܦܫܲܢ ܕܢܸܫܬܿܘܿܩ . ܘܗܵܝܕܹܝܢ ܡܸܢܹܗ ܕܫܸܬܼܩܲܢ ܡܸܬܼܝܼܠܸܕܼ ܠܲܢ ܡܸܕܸܡ : ܕܢܵܓܹ̇ܕܼ ܠܲܢ ܠܫܸܬܼܩܵܐ . ܢܸܬܸܠ ܠܵܟܼ ܐܲܠܵܗܵܐ : ܕܬܸܪܓܲܫ ܒܡܸܕܸܡ ܕܡ̣ܢ ܫܸܬܼܩܵܐ ܡܸܬܼܝܼܠܸܕܼ . ܐܸܢ ܕܹܝܢ ܒܕܼܘܼܒܵܪܵܐ ܗܵܢܵܐ ܬܫܲܪܸܐ : ܠܵܐ ܝܵܕܲܥ̇ܢܵܐ ܕܲܟܼܡܵܐ ܢܘܼܗܪܵܐ ܕܵܢܲܚ ܒܵܟܼ ܡ̣ܢ ܗܵܪܟܵܐ . ܠܵܐ ܬܸܤܒܲܪ ܠܵܟܼ ܐܵܚܝ : ܕܗܵܝ̇ ܕܐܲܡܝܼܪܵܐ ܥܲܠ ܗܵܘ̇ ܬܡܝܼܗܵܐ pb. 451 ܐܲܪܤܵܢܝܼܣ : ܕܐܲܒܼܵܗ̈ܵܬܼܵܐ ܘܐܲܚܹ̈ܐ ܡܸܬܼܘܲܥܕܼܝܼܢ ܗ̄ܘ̣ܵܘ ܠܲܚܙܵܬܹܗ : ܝܵܬܹ̇ܒܼ ܗ̄ܘ̣ܵܐ ܥܲܡܗܘܿܢ ܟܲܕܼ ܫܠܸܐ : ܘܲܒܼܫܸܬܼܩܵܐ ܫܵܪܹܐ ܗ̄ܘ̣ܵܐ ܠܗܘܿܢ . ܕܨܸܒܼܝܵܢܹܗ ܒܲܠܚܘܿܕܼ ܗ̄ܘ̣ܵܬܼ ܗܵܕܹܐ : ܐܵܦܸܢ ܒܫܘܼܪܵܝܵܐ ܥ̣ܨܵܐ ܢܲܦܫܹܗ ܠܗܵܕܹܐ . ܗܲܢܝܼܐܘܼܬܼܵܐ ܡܸܕܸܡ ܡܸܬܼܝܲܠܕܵܐ ܒܠܸܒܵܐ ܡ̣ܢ ܕܘܼܪܵܫܵܐ ܕܦܘܼܠܚܵܢܵܐ ܗܵܢܵܐ ܒܵܬܲܪ ܙܲܒܼܢܵܐ : ܘܒܲܩܛܝܼܪܵܐ ܢܵܓܹ̇ܕܼ ܠܦܲܓܼܪܵܐ ܠܲܡܟܲܬܵܪܘܼ ܒܫܸܬܼܩܵܐ . ܤܘܿܓܼܵܐܐ ܕܕܸܡ̈ܥܹܐ ܡܸܬܼܝܲܠ̈ܕܵܢ ܒܲܢ ܒܕܼܘܼܒܵܪܵܐ ܗܵܢܵܐ : ܒܲܚܙܵܬܼܵܐ ܬܡܝܼܗܬܵܐ ܕܡܸܕܸܡ ܡܸܕܸܡ : ܕܡܲܪܓܸܫ ܒܗܘܿܢ ܠܸܒܵܐ ܡܦܲܪܫܵܐܝܼܬܼ . ܒܲܙܒܲܢ ܒܚܲܫܵܐ : ܘܒܲܙܒܲܢ ܡ̣ܢ ܬܸܡܗܵܐ . ܙܵܥܲܪ ܠܹܗ ܓܹܝܪ ܠܸܒܵܐ . ܘܗܵܘܹ̇ܐ ܐܲܝܟܼ ܫܲܒܼܪܵܐ . ܕܡܸܚܕܼܵܐ ܕܐܲܩܸܦ̣ ܒܲܨܠܘܿܬܼܵܐ : ܐܸܬܿܬܿܪܲܥ ܕܸܡ̈ܥܹܐ . ܪܲܒܿ ܗ̄ܘ̣ ܒܲܪܢܵܫܵܐ : ܕܲܒܼܚܘܼܡܤܵܢܵܐ ܕܗܲܕܵܡܵܘ̈ܗܝ : ܥܝܵܕܹ̈ܐ ܬܡܝܼ̈ܗܹܐ ܩܢܸܐ ܠܓܼܵܘ ܢܲܦܫܹܗ . ܟܲܕܼ ܠܟܼܠܗܘܿܢ ܥܲܡ̈ܠܹܐ ܕܕܼܘܼܒܵܪܵܐ ܗܵܢܵܐ ܒܓܲܒܵܐ ܚܲܕܼ ܬܤܝܼܡ : ܘܫܸܬܼܩܵܐ ܒܚܲܕܼ ܓܲܒܵܐ : ܫܸܬܼܩܵܐ ܢܵܬܲܥ . ܙܘܼܗܵܪܹ̈ܐ ܤܲܓܝܼ̈ܐܹܐ ܕܐܲܒܼ̈ܗܵܬܼܵܐ ܐܝܼܬܼ : ܕܟܲܕܼ ܒܲܪܢܵܫܵܐ ܠܘܵܬܼ ܫܸܬܼܩܵܐ ܩ̣ܪܸܒܼ : ܡ̣ܢ ܝܲܬܝܼܪܘܼ ܐܝܼܬܼܵܘܗܝ ܠܹܗ ܥܲܡܠܵܐ ܕܲܢܛܘܼܪܬܿܗܘܿܢ . ܕܲܗܘ̤ܵܘ ܠܗܘܿܢ : ܝܲܬܝܼܪܹ̈ܐ ܠܲܥ̇ܒܼܵܕܼܵܐ . ܘܗ̤ܘ ܐܲܬܼܥܲܠܝܼ : ܠܥܸܠ ܡܸܢܗܘܿܢ . ܒܗܵܝ̇ ܕܲܠܘܵܬܼ ܤܵܟܼܵܐ ܩ̣ܪܸܒܼ . ܐܵܦ ܡܥܲܕܪܵܢܵܐ ܗ̄ܘ̣ ܓܹܝܪ ܕܫܸܠܝܵܐ . ܕܐܲܝܟܼ ܐܲܝܟܲܢ : ܠܵܐ ܡܲܨܝܵܐ ܕܟܲܕܼ ܒܥܘܼܡܪܵܐ ܕܤܲܓܝܼ̈ܐܹܐ ܐܝܼܬܲܝܢ : ܕܠܵܐ ܢܸܦܓܲܥ ܒܲܢ ܐ̄ܢܵܫ : ܐܵܦܠܵܐ ܗܵܘ̇ ܡܲܠܲܐܟܼܵܐ ܕܐܲܠܵܗܵܐ ܐܲܪܤܵܢܝܼܣ : ܕܝܲܬܝܼܪ ܡ̣ܢ ܟܠܢܵܫ ܐܲܚܸܒܼ ܫܸܠܝܵܐ : ܐܸܫܟܲܚ ܦܪܲܩ̣ ܡ̣ܢ ܗܵܕܹܐ . ܤܘܼܩܒܵܠܵܐ ܓܹܝܪ ܕܐܲܒܼ̈ܗܵܬܼܵܐ ܘܐܲܚܹ̈ܐ ܗܵܘܹ̇ܐ ܠܘܵܬܲܢ : ܘܦܸܓܼܓܹ̈ܐ ܕܠܵܐ ܤܘܼܟܵܝ : ܘܡܹܐܙܲܠܬܼܵܐ ܕܲܠܥܹܕܬܵܐ . ܟܲܕܼ ܚ̣ܙܵܐ ܗܵܘ̇ ܒܲܪܢܵܫܵܐ ܫܵܘܹ̇ܐ ܠܛܘܼ̈ܒܹܐ : ܕܠܵܐ ܡܲܨܝܵܐ pb. 452 ܕܢܸܬܼܦܲܠܲܛ ܐ̄ܢܵܫ ܡ̣ܢ ܗܵܠܹܝܢ : ܟܡܵܐ ܕܐܝܼܬܼܵܘܗܝ ܒܩܲܪܝܼܒܼܘܼܬܼܵܐ ܕܥܘܼܡܪܵܐ ܕܲܒܼܢܲܝ̈ܢܵܫܵܐ : ܟܲܕܼ ܛܵܒܼ ܗ̤ܘ ܡܝܼ̈ܠܹܐ ܤܲܓܝܼ̈ܐܹܐ ܡܲܒܼܥܲܕܼ ܗ̄ܘ̣ܵܐ ܒܕܼܘܼܟܿܬܼܵܐ ܕܡܲܥܡܪܹܗ ܡ̣ܢ ܘܲܥܕܵܐ ܕܲܒܼܢܲܝ̈ܢܵܫܵܐ : ܘܐܵܦ ܡ̣ܢ ܝܑܼܚܝܼ̈ܕܼܵܝܹܐ ܕܥܵܡܪܝܼܢ ܗ̄ܘ̣ܵܘ ܒܕܼܘܼ̈ܟܿܝܬܼܵܐ ܗܵܢܹܝܢ : ܗܵܢܵܐ ܦܘܼܪܤܵܐ ܝܑܼܠܸܦ̣ ܡ̣ܢ ܛܲܝܒܿܘܼܬܼܵܐ : ܫܸܬܼܸܩܵܐ ܐܲܡܝܼܢܵܐ . ܕܐܵܦ ܟܲܕܼ ܐܝܼܬܼ ܐܸܡܲܬܸܝ ܕܐܵܢܲܢܩܹܐ ܗ̄ܘ̣ܵܬܼ ܕܢܸܦܬܲܚ ܬܲܪܥܵܐ ܠܐ̄ܢܵܫ̈ܝܼܢ ܡܸܢܗܘܿܢ : ܒܲܚܙܵܬܹܗ ܒܲܠܚܘܿܕܼ ܡܸܬܼܒܲܤܡܝܼܢ ܗ̄ܘ̣ܵܘ : ܥܸܢܝܵܢܵܐ ܕܹܝܢ ܕܡܸܠܬܼܵܐ ܘܕܲܚܫܲܚܬܼܸܵܗ̇ : ܝܲܬܝܼܪܵܐ ܗ̄ܘ̣ܵܬܼ ܒܲܝܢܵܬܼܗܘܿܢ . ܐܲܒܼܵܗ̈ܬܼܵܐ ܤܲܓܝܼ̈ܐܹܐ ܐܸܬܿܛܲܟܲܤܘ ܒܲܚܙܵܬܼܵܐ ܗܵܕܹܐ : ܕܢܸܙܕܲܗܪܘܼܢ ܐܵܦ ܗܸܢܘܿܢ ܒܲܩܢܘܿܡܗܘܿܢ : ܕܢܸܫܩܘܿܠ ܬܲܪܒܿܝܼܬܼܵܐ ܥܘܼܬܼܪܗܘܿܢ ܪܘܼܚܵܢܵܐ : ܡ̣ܢ ܝܘܼܠܦܵܢܵܐ ܕܩܲܒܸܠ̣ܘ ܡ̣ܢ ܚܙܵܬܹܗ ܕܛܘܼܒܼܵܢܵܐ . ܚܵܙܹ̇ܝܢ ܗ̄ܘ̣ܵܘ ܠܹܗ ܐܲܡܝܼܢܵܐܝܼܬܼ : ܟܲܕܼ ܫܠܸܐ . ܐܲܝܟܲܢܵܐ ܕܤܲܓܝܼ̈ܐܹܐ ܡܸܢܗܘܿܢ : ܐܝܼܬܼ ܕܟܹܐܦܵܐ ܤܵܐܹ̇ܡ ܗ̄ܘ̣ܵܐ ܒܦܘܼܡܹܗ : ܘܐܝܼܬܼ ܕܚܲܒܼܠܵܐ ܐܵܤܲ̇ܪ ܗ̄ܘ̣ܵܐ ܒܚܲܨܹܗ ܡ̣ܢ ܠܓܼܵܘ ܠܥܘܼܗܕܵܢܵܐ : ܘܐܝܼܬܼ ܕܲܒܼܟܲܦܢܵܐ ܤܲܓܝܼܐܵܐ ܐܵܠܹ̇ܨ ܗ̄ܘ̣ܵܐ ܢܵܦܫܹܗ ܝܲܬܝܼܪ ܡ̣ܢ ܕܲܒܼܟܼܠܙܒܲܢ . ܒܙܲܒܼܢܵܐ ܕܲܥܬܼܝܼܕܼ ܗ̄ܘ̣ܵܐ ܕܢܸܦܘܿܩ ܨܹܝܕܼ ܐ̄ܢܵܫܘܼܬܼܵܐ : ܤܵܐܹ̇ܡ ܗ̄ܘ̣ܵܐ ܐܘܼܠܨܵܢܵܐ ܕܟܲܦܢܵܐ ܥܲܠ ܢܲܦܫܹܗ . ܪܵܘܪܒܼܵܐܝܼܬܼ ܓܹܝܪ ܡܥܲܕܲܪ ܗ̄ܘ̣ܵܐ ܟܲܦܢܵܐ : ܠܘܵܬܼ ܟܢܝܼܟܼܘܼܬܼܵܐ ܕܪܸ̈ܓܼܫܹܐ ܠܐܵܚ̈ܘܿܕܹܝܗ̇ . ܘܤܲܓܝܼ̈ܐܹܐ ܕܐܲܝܟܼ ܗܵܠܹܝܢ ܥܵܒܼܕܝܼܢ ܗ̄ܘ̣ܵܘ : ܕܢܸܩܢܘܿܢ ܠܲܢܛܘܼܪܬܵܐ ܗܵܕܹܐ ܪܓܼܝܼܓܲܬܼ ܠܲܚܙܵܬܼܵܐ ܘܡܲܩܢܝܲܬܼ ܚܲܝܹ̈ܐ . ܐܲܒܼ̈ܗܵܬܼܵܐ ܤܲܓܝܼ̈ܐܹܐ ܐܸܫ̇ܟܿܚܹܬܼ : ܐܲܚܲܝ̈ : ܪܵܘܪ̈ܒܹܐ ܘܲܬܼܡܝܼ̈ܗܹܐ : ܕܝܲܬܝܼܪ ܡ̣ܢ ܥܲܡ̈ܠܹܐ ܐ̄ܚܪ̈ܵܢܹܐ : ܥܲܠ ܛܘܼܟܵܤܵܐ ܕܪܸ̈ܓܼܫܹܐ ܒܛܝܼܠ ܗ̄ܘ̣ܵܐ ܠܗܘܿܢ : ܘܥܲܠ ܐܸܤܟܹܡܵܐ ܕܦܲܓܼܪܵܐ . ܒܲܕܼܡܸܢܗܘܿܢ ܡܸܬܼܝܼܠܸܕܼ : ܐܵܦ ܛܘܼܟܵܤܵܐ pb. 453 ܕܚܘܼ̈ܫܵܒܹܐ . ܥܸܠ̈ܠܵܬܼܵܐ ܤܲܓܝܼ̈ܐܵܬܼܵܐ ܠܒܲܪ ܡ̣ܢ ܨܸܒܼܝܵܢܵܐ ܡܸܤܬܲܩ̈ܒܿܠܵܢ ܠܒܲܪܢܵܫܵܐ : ܕܥܵܒܼ̈ܕܵܢ ܠܹܗ ܕܢܸܦܘܿܩ ܡ̣ܢ ܬܚܘܼܡܵܐ ܕܚܹܐܪܘܼܬܹܗ . ܘܐܸܠܘܼ ܒܪܸ̈ܓܼܫܵܘܗܝ ܠܵܐ ܙܗܝܼܪ ܡ̣ܢ ܥܝܵܕܼܵܐ ܐܲܡܝܼܢܵܐ ܕܩܲܕܸܡ̣ ܐܲܚܝܼܕܼ ܒܢܲܦܫܵܐ : ܥܵܒܼ̈ܕܵܢ ܠܹܗ ܕܲܠܢܘܼܓܼܪܵܐ ܤܲܓܝܼܐܵܐ ܠܵܐ ܦܵܢܹ̇ܐ ܠܗܵܘܢܹܗ : ܘܢܸܫܟܲܚ ܠܫܸܠܝܹܗ ܩܲܕܼܡܵܝܵܐ . ܬܲܪܒܿܝܼܬܼܵܐ ܕܠܸܒܵܐ : ܥܸܢܝܵܢܵܐ ܕܲܒܼܤܲܒܼܪܹܗ . ܬܲܪܒܿܝܼܬܼܵܐ ܕܹܝܢ ܕܕܼܘܼܒܵܪܵܐ : ܫܪܵܝܵܐ ܕܡ̣ܢ ܟܠ . ܥܘܼܗܪܵܢܵܐ ܕܡܵܘܬܵܐ : ܐܲܤܘܼܪܵܐ ܗ̄ܘ̣ ܛܵܒܼܵܐ ܕܗܲܕܵܡܹ̈ܐ ܒܲܪ̈ܵܝܹܐ . ܒܲܠܘܼܥܵܐ ܕܢܲܦܫܵܐ ܠܘܵܬܼ ܚܲܝܹ̈ܐ : ܚܲܕܼܘܼܬܼܵܐ ܕܲܒܼܤܲܒܼܪܵܐ ܒܓܼܵܘ ܠܸܒܵܐ ܢܵܒܼ̇ܗܵܐ . ܫܸܩܝܵܐ ܕܝܼܕܲܥܬܼܵܐ : ܢܸܤ̈ܝܘܿܢܹܐ ܐܲܡܝܼ̈ܢܹܐ ܕܡ̣ܢ ܬܪ̈ܲܝܗܘܿܢ ܫܘܼܚ̈ܠܵܦܹܐ : ܟܠܝܘܿܡ ܢܵܤܹ̇ܒܼ ܗܵܘܵܢܵܐ ܡ̣ܢ ܠܓܼܵܘ . ܫܘܼܘܵܚܵܐ ܕܠܸܒܵܐ : ܦܝܵܤܵܐ ܕܥܲܠ ܩܝܵܡܬܼܵܐ ܒܗܲܝܡܵܢܘܼܬܼܵܐ ܕܤܲܒܼܪܵܐ ܡܩܲܒܸܠ ܡ̣ܢ ܠܓܼܵܘ ܀ ܐܲܫܘܵܢܝ ܡܵܪܝ ܕܐܸܚܙܸܐ ܚܢܵܢܵܟܼ ܒܢܲܦܫܝ : ܡ̣ܢ ܩܕܼܵܡ ܕܐܹܫܲܢܸܐ ܡ̣ܢ ܥܵܠܡܵܐ ܗܵܢܵܐ . ܕܐܲܪܓܸܫ ܒܲܩܢܘܿܡܝ ܒܘܼܝܵܐܵܐ ܒܫܵܥܬܼܵܐ ܗܵܝ̇ : ܥܲܡ ܐܲܝܠܹܝܢ ܕܲܒܼܤܲܒܼܪܵܐ ܛܵܒܼܵܐ ܥܢܲܕܼܘ ܡ̣ܢ ܥܵܠܡܵܐ ܗܵܢܵܐ . ܦܬܲܚ ܠܒܲܝ ܐܲܠܵܗܝ ܒܛܲܝܒܿܘܼܬܼܵܟܼ : ܘܕܲܟܵܢܝ ܡ̣ܢ ܫܵܘܬܵܦܘܼܬܼܵܐ ܕܥܲܡ ܚܛܝܼܬܼܵܐ . ܘܲܕܼܪܘܿܫ ܒܠܹܒܿܝ ܐܘܼܪܚܵܐ ܕܲܬܼܝܵܒܼܘܼܬܼܵܐ : ܐܲܠܵܗܝ ܘܡܵܪܝ : ܤܲܒܼܪܝ ܘܫܘܼܒܼܗܵܪܝ : ܒܹܝܬܼ ܓܵܘܤܝ ܥܲܫܝܼܢܵܐ : ܕܒܹܗ ܢܸܢܗܪ̈ܵܢ ܥܲܝ̈ܢܲܝ : ܘܐܸܬܼܒܲܝܲܢ ܒܲܫܪܵܪܵܟܼ ܡܵܪܝܵܐ . ܐܲܫܘܵܢܝ ܡܵܪܝ ܕܐܸܛܥܲܡ ܗܵܘ̇ ܒܘܼܤܵܡܵܐ ܕܫܘܼܟܵܢ ܬܝܵܒܼܘܼܬܼܵܐ : ܕܒܹܗ ܡܸܬܼܦܲܪܫܵܐ ܢܲܦܫܵܐ ܡ̣ܢ ܡܲܥܒܿܕܼܵܢܘܼܬܼܵܐ ܕܥܲܡ ܚܛܝܼܬܼܵܐ ܘܟܼܠܹܗ ܨܸܒܼܝܵܢܵܐ ܕܒܸܤܪܵܐ ܘܲܕܼܡܵܐ . ܐܲܫܘܵܢܝ ܡܵܪܝ ܕܐܸܛܥܲܡ ܠܚܲܫܵܐ ܗܵܢܵܐ : ܕܒܹܗ ܤܝܼܡ ܫܘܼܟܵܢܵܐ ܕܲܨܠܘܿܬܼܵܐ ܕܟܼܝܼܬܼܵܐ . ܐܸܬܼܡܲܢܲܥ ܦܵܪܘܿܩܝ ܠܡܲܥܒܲܪܬܵܐ ܗܵܕܹܐ ܬܡܝܼܗܬܵܐ : ܕܒܼܵܗ̇ ܫܵܒܼܩܵܐ ܢܲܦܫܵܐ ܠܥܵܠܡܵܐ ܡܸܬܼܚܲܙܝܵܢܵܐ : pb. 454 ܘܲܡܫܲܪܹܝܢ ܒܹܗ ܙܵܘ̈ܥܹܐ ܚܲܕܼ̈ܬܹܐ ܠܡܲܥܲܠܬܼܵܐ ܕܲܠܥܵܠܡܵܐ ܪܘܼܚܵܢܵܐ : ܘܢܸܤ̈ܝܵܢܹܐ ܕܡܲܪ̈ܓܫܵܢܘܵܬܼܵܐ ܚܲܕܼ̈ܬܼܵܬܼܵܐ . ܐܲܝܢܵܐ ܕܫܲܦܝܼܪ ܡܫܲܪܸܐ ܘܲܡܫܲܠܸܡ : ܠܗܵܕܹܐ ܫܲܬܼܐܸܤܬܼܵܐ ܤܵܐܹ̇ܡ ܠܕܼܘܼܒܵܪܹܗ . ܘܲܕܼܠܵܐ ܫܲܠܘܵܐ ܠܐܲܠܵܗܵܐ ܡܦܝܼܣ : ܕܢܲܫܘܹܝܘܗܝ ܠܡܲܪܓܫܵܢܘܼܬܼܵܗ̇ ܕܗܵܕܹܐ . ܕܒܼܵܗ̇ ܡܸܙܕܲܥܵܐ ܝܑܼܕܲܥܬܼܵܐ ܕܗܵܘ̇ ܬܘܼܩܵܢܵܐ ܕܲܥܬܼܝܼܕܼ ܒܤܲܒܼܪܵܐ ܕܠܵܐ ܡܸܬܼܚܲܒܲܠ : ܕܡ̣ܢ ܛܲܝܒܿܘܼܬܼܵܐ ܕܐܲܠܵܗܵܐ ܢܛܝܼܪ ܠܲܒܼܢܲܝ̈ܢܵܫܵܐ ܒܵܬܲܪ ܫܘܼܠܵܡܹܗ ܕܥܵܠܡܵܐ ܗܵܢܵܐ . ܐܲܝܢܵܐ ܕܹܝܢ ܕܗܲܦܟܵܐܝܼܬܼ ܡܫܲܪܸܐ : ܡ̣ܢ ܠܥܸܠ ܠܬܲܚܬܿ ܐܵܬܹ̇ܐ . ܗܵܢܵܘ ܕܹܝܢ ܒܚܲܕܼܘܼܬܼܵܐ ܡܫܲܪܸܐ : ܘܲܒܼܒܸܟܼܝܵܐ ܡܫܲܠܸܡ . ܘܗܵܘܹ̇ܐ ܤܪܝܼܩ ܡ̣ܢ ܝܑܼܕܲܥܬܼܵܐ ܘܤܲܒܼܪܵܐ : ܘܐܲܝܟܼ ܦܲܓܼܪܵܐ ܕܠܵܐ ܡܨܲܠܲܡ ܘܐܲܝܟܼ ܓܘܼܫܡܵܐ ܕܠܵܐ ܡܫܲܠܲܡ ܠܩܘܼܒܵܠܵܐ ܕܢܲܦܫܵܐ . ܒܲܕܼܠܵܐ ܐܸܫܬܲܡܠܝܼ ܒܛܲܟܼܤܵܐ ܕܬܲܪܒܿܝܼܬܼܵܐ ܕܲܒܼܡܲܪܒܿܥܵܐ : ܘܐܸܬܼ݂ܵܐ ܠܘܵܬܼ ܫܘܼܡܠܵܝܵܐ ܕܚܲܝܹ̈ܐ ܕܨܲܒܡܵܢܘܼܬܼܵܐ . ܒܘܼܤܪܵܢܵܐ ܕܥܲܠ ܥܸܢܝܵܢ ܥܵܠܡܵܐ : ܐܵܬ̤ܲܐ ܗ̣̄ܝ ܕܢܲܦܫܵܐ ܕܐܲܪܓܫܲܬ̤ ܒܤܲܒܼܪܵܗ̇ . ܥܝܼܪܘܼܬܼܵܐ ܟܤܝܼܬܼܵܐ : ܕܲܡܟܿܘܼܬܼܵܐ ܗ̣̄ܝ ܕܲܠܡܸܬܼܚܲܙ̈ܝܵܢܝܵܬܼܵܐ . ܙܲܝܢܵܐ ܕܠܸܒܵܐ : ܗܲܝܡܵܢܘܼܬܼܵܐ ܗ̄ܘ̣ ܕܒܲܡܫܝܼܚܵܐ : ܗܵܘ̇ ܕܲܒܼܪܸܓܿܬܼܵܐ ܕܤܲܒܼܪܵܐ ܐܵܦ ܥܲܠ ܡܵܘܬܵܐ ܡܫܝܼܚ . ܐܲܝܟܼ ܠܵܐ ܡܸܕܸܡ ܚܫܝܼܒܼ ܡܵܘܬܵܐ ܒܥܲܝܢܵܘ̈ܗܝ : ܘܠܵܐ ܓܘܼܙܵܝܵܐ ܕܡ̣ܢ ܐܲܬܼܪܹܗ : ܘܠܵܐ ܩܪ̈ܵܒܹܐ ܕܡ̣ܢ ܫܹܐܕܹ̈ܐ : ܘܠܵܐ ܢܘܼܟܼܪܵܝܘܼܬܼܵܐ ܕܡ̣ܢ ܐ̄ܢܵܫܵܐ : ܘܠܵܐ ܚܤܝܼܟܼܘܼܬܼܵܐ ܕܡ̣ܢ ܒܘܼܝܵܐܹܗ ܕܥܵܠܡܵܐ . ܡܵܢܵܐ ܗ̄ܘ̣ ܒܘܼܝܼܐܵܐ ܕܡ̣ܢ ܡܸܬܼܚܲܙ̈ܝܵܢܝܬܼܵܐ ܘܥܸܢܝܵܢܗܹܝܢ : ܥܲܡ ܒܘܼܤܵܡܵܐ ܕܤܲܒܼܪܵܐ ܕܲܒܼܠܸܒܵܐ ܡܸܬܼܪܓܸܫ ؟ ܕܐܲܝܟܼ ܡ̇ܢ ܕܐܸܫܬܲܢܝܼ ܠܹܗ ܡ̣ܢ ܦܲܓܼܪܵܐ ܒܪܵܘܵܝܘܼܬܼܵܗ̇ ܕܚܲܕܼܘܼܬܹܗ : ܒܫܘܼܠܗܵܒܼܵܐ ܕܗܲܝܡܵܢܘܼܬܼܵܐ ܕܲܡܢܲܒܼܪܸܫ ܠܠܸܒܵܐ : ܘܲܡܚܲܦ̈ܝܵܢ pb. 455 ܡܸܢܹܗ ܟܠܗܹܝܢ ܡܸܬܼܚܲܙ̈ܝܵܢܝܵܬܼܵܐ : ܘܠܵܐ ܝܵܕܲܥ̇ ܕܒܲܒܼܪܝܼܬܼܵܐ : ܡܸܛܠ ܚܲܡܝܼܡܘܼܬܼܵܐ ܕܓܼܘܼܫܡܹܗ ܥܲܡ ܙܵܘ̈ܥܲܝ ܢܲܦܫܹܗ : ܘܐܲܝܟܼ ܗܵܘ̇ ܕܡ̣ܢ ܟܲܕܼܘܼ ܒܗܵܝ̇ ܡܲܠܟܿܘܼܬܼܵܐ ܩܵܐܹ̇ܡ ܡܸܤܬܲܒܼܪܵܐ ܠܹܗ ܒܗܲܝܡܵܢܘܼܬܼܵܐ ܕܪܸܥܝܵܢܹܗ . ܐܵܦܸܢ ܓܹܝܪ ܐܝܼܬܼ ܠܲܢ ܩܘܼܛܵܥܵܐ ܒܲܙܒܲܢ ܙܒܲܢ ܡܸܛܠ ܠܚܘܿܕܼܵܝܘܼܬܼܵܐ : ܟܒܲܪ ܕܹܝܢ ܘܲܡܦܲܪܢܤܵܢܵܐܝܼܬܼ ܡܸܫܬܲܒܼܩܵܐ ܗܵܕܹܐ ܠܡܸܗܘܵܐ : ܐܸܠܵܐ ܐܝܼܬܼ ܠܲܢ ܐܵܦ ܒܘܼܝܵܐܵܐ ܕܲܒܼܤܲܒܼܪܵܐ : ܕܪܲܒܿ ܡ̣ܢ ܡܸܠܬܼܵܐ ܒܗܲܝܡܵܢܘܼܬܼܵܐ ܕܠܸܒܲܢ . ܐܲܝܟܲܢܵܐ ܕܲܒܼܗܵܢܵܐ ܤܲܒܼܪܵܐ : ܐܘܼ̈ܠܨܵܢܹܐ ܐܲܝܟܼ ܠܵܐ ܡܸܕܸܡ ܚܫܝܼܒܼܝܼܢ ܠܲܢ : ܘܠܵܐ ܡܵܘܬܵܐ . ܘܫܲܦܝܼܪ ܐܸܡ݂ܲܪ ܐ̄ܢܵܫ ܡ̣ܢ ܠܒܼܝܼ̈ܫܲܝ ܐܲܠܗܵܐ : ܤܵܦ̇ܩܵܐ ܗ̣̄ܝ ܠܲܡ ܓܹܝܪ ܪܸܚܡܬܹܗ ܕܐܲܠܵܗܵܐ ܕܬܸܗܘܸܐ ܒܘܼܝܵܐܐ ܠܲܡܗܲܝܡܢܵܐ : ܐܵܦ ܒܐܲܒܼܕܵܢܵܐ ܕܢܲܦܫܹܗ . ܡܵܢܵܐ ܠܲܡ ܢܲܟܿܘܿܢܵܝܗܝ ܐܘܼ̈ܠܨܵܢܹܐ : ܠܡܲܢ ܕܐܵܦ ܒܘܼ̈ܤܵܡܹܐ ܕܲܢܝܵܚܹ̈ܐ ܫܝܼܛܝܼܢ ܐܸܢܘܿܢ ܠܹܗ ܡܸܛܠ ܛܵܒܼ̈ܬܼܵܐ ܕܲܥܬܼܝܼ̈ܕܼܵܢ ؟ ܐܵܦ ܗܵܕܹܐ : ܐܵܚܝ : ܡܙܲܗܲܪ ܐ̄ܢܵܐ ܠܵܟܼ : ܕܲܒܼܟܼܠܹܗ ܕܘܼܒܵܪܵܟܼ : ܢܸܗܘܸܐ ܥܵܠܹ̇ܒܼ ܡܲܬܼܩܵܠܵܐ ܕܲܡܪܲܚܡܵܢܘܼܬܼܵܐ . ܕܬܲܪܓܸܫ ܒܵܗ̇ ܒܗܵܝ̇ ܡܪܲܚܡܵܢܘܼܬܼܵܐ : ܕܐܝܼܬܼ ܠܹܗ ܠܐܲܠܵܗܵܐ ܥܲܠ ܥܵܠܡܹ̈ܐ . ܗܵܠܹܝܢ ܕܝܼܠܲܢ : ܡܲܚܙܝܼܬܼܵܐ ܗܵܘ̈ܝܵܢ ܠܲܢ : ܠܡܸܚܙܵܐ ܒܵܗ̇ ܠܗܵܘ̇ ܬܲܦܢܟܼܵܐ ܫܲܪܝܼܪܵܐ : ܒܐܲܝܠܹܝܢ ܕܲܟܼܝܵܢܵܐܝܼܬܼ ܐܝܼܬܼ ܠܗܵܝ̇ ܐܝܼܬܼܘܼܬܼܵܐ . ܒܗܵܠܹܝܢ ܘܕܲܐܝܟܼ ܗܵܠܹܝܢ ܢܵܗܪܝܼܢܲܢ ܠܡܸܬܿܬܿܙܵܥܘܼ ܥܲܠ ܐܲܠܵܗܵܐ ܒܡܲܕܥܵܐ ܫܲܦܝܵܐ . ܠܸܒܵܐ ܚܲܪܡܵܐ ܡ̣ܢ ܡܬܼܘܿܡ : ܠܵܐ ܡܸܫܬܲܦܸܐ . ܒܲܪܢܵܫܵܐ ܡܪܲܚܡܵܢܵܐ : ܐܵܤܝܵܐ ܗ̄ܘ̣ ܕܢܲܦܫܹܗ . ܕܥܲܝܡܵܐ ܕܚܸܫܟܵܐ : ܐܲܝܟܼ ܕܲܒܼܪܘܼܚܵܐ ܥܲܙܝܼܙܬܵܐ ܪܵܕܹܦ ܡ̣ܢ ܓܵܘܹܗ . ܚܘܼܒܼܠܵܐ ܗ̣̄ܝ ܛܵܒܼܵܐ ܕܥܲܠ ܐܲܠܵܗܵܐ ܗܵܕܹܐ : ܐܲܝܟܼ ܡܸܠܬܹܗ pb. 456 ܕܐܹܘܲܢܓܲܠܝܼܘܿܢ ܕܚܲܝܹ̈ܐ . ܛܘܼܒܼܵܘܗܝ ܠܲܡܪܲܚܡܵܢܵܐ : ܕܲܥܠܵܘܗܝ ܢܸܗܘܘܿܢ ܪ̈ܲܚܡܹܐ . ܤܛܲܪ ܡ̣ܢ ܕܲܠܗܲܠ : ܐܵܦ ܐ̄ܪܵܙܵܢܵܐܝܼܬܼ ܗܵܪܟܵܐ . ܐܲܝܠܹܝܢ ܐܸܢܘܿܢ ܪ̈ܲܚܡܹܐ ܕܡ̣ܢ ܗܵܠܹܝܢ ܪܵܘܪܒܼܝܼܢ ؟ ܕܟܲܕܼ ܗ̤ܘ ܡܸܬܿܬܿܙܝܼܥ ܒܪ̈ܲܚܡܹܐ ܥܲܠ ܒܲܪ ܒܸܤܪܹܗ ܘܗܵܘܹ̇ܐ ܠܹܗ ܫܵܘܬܵܦܵܐ ܒܚܲܫܹܗ : ܡܵܪܲܢ ܕܹܝܢ ܡܫܵܘܙܸܒܼ ܠܢܲܦܫܹܗ ܡ̣ܢ ܥܲܡܛܵܢܵܐ ܕܚܸܫܘܿܟܼܘܼܬܼܵܐ ܕܗ̤ܝ ܗ̣̄ܝ ܓܹܗܲܢܵܐ ܡܸܬܼܝܲܕܼܥܵܢܝܼܬܼܵܐ : ܘܲܡܩܲܪܸܒܼ ܠܵܗ̇ ܠܘܵܬܼ ܢܘܼܗܪܵܐ ܕܚܲܝܹ̈ܐ ܠܒܼܘܼܤܵܡܵܗ̇ . ܘܫܲܦܝܼܪ ܐܸܡ݂ܲܪ ܛܘܼܒܼܵܢܵܐ ܐܹܘܲܓܼܪܝܼܣ : ܕܐܘܼܪܚܵܐ ܫܦܝܼܬܼܵܐ ܡ̣ܢ ܡܪܲܚܡܵܢܘܼܬܼܵܐ ܗܵܘ̇ܝܵܐ . ܡܸܛܠܗܵܢܵܐ ܐܲܝܟܼ ܕܐܸܡ̇ܪܹܬܼ : ܢܸܗܘܸܐ ܥܵܠܹ̇ܒܼ ܠܟܼܠܗܘܿܢ ܕܘܼܒܵܪ̈ܲܝܟ ܠܸܒܵܐ ܡܪܲܚܡܵܢܵܐ : ܘܬܸܫܟܲܚ ܫܠܵܡܵܐ ܠܘܵܬܼ ܐܲܠܵܗܵܐ . ܐܸܙܕܲܗ̄ܪ ܕܲܠܡܵܐ ܬܹܐܬܸܐ ܒܐܝܼܕܲܝ̈ܟ ܒܝܼܫܬܼܵܐ ܥܲܠ ܐ̄ܢܵܫ ܡܸܡܬܼܘܿܡ : ܐܵܦܠܵܐ ܥܲܠ ܒܝܼܫܵܐ . ܘܡܵܐ ܕܡܵܛ̇ܝܵܐ ܒܐܝܼܕܲܝ̈ܟ ܠܲܡܫܵܘܙܵܒܼܘܼ ܠܹܗ ܠܥܵܘܵܠܵܐ ܡ̣ܢ ܒܝܼܫܬܼܵܐ : ܠܵܐ ܬܲܗܡܸܐ . ܠܵܘ ܕܐܸܢܗ̤ܘ ܕܪܲܚܝܼܩܵܐ ܡܸܢܵܟܼ ܨܒܼܘܼܬܼܵܐ : ܬܹܐܙܲܠ ܬܲܪܡܸܐ ܢܲܦܫܵܟܼ ܒܤܘܼܥܪ̈ܵܢܹܐ ܕܕܲܐܝܟܼ ܗܵܠܹܝܢ . ܕܠܵܘ ܕܝܼܠܵܟܼ ܗ̄ܘ̣ ܗܵܢܵܐ ܥ̇ܒܼܵܕܼܵܐ . ܐܸܠܵܐ ܐܸܢܗ̤ܘ ܕܒܼܐܝܼܕܲܝ̈ܟ ܤܝܼܡܵܐ ܨܒܼܘܼܬܼܵܐ ܘܫܲܠܝܼܛ ܐܲܢ̄ܬܿ ܥܠܹܝܗ̇ : ܒܕܲܐܝܟܼ ܕܲܒܼܢܸܤܝܘܿܢܵܐ ܐܸܬܼܩܲܪܒܲܬ̤ ܠܵܟܼ ܨܒܼܘܼܬܼܵܐ ܒܓܸܕܼܫܵܐ ܕܤܘܼܩܒܵܠܵܐ : ܘܐܲܥܠܵܟܼ ܐܲܠܵܗܵܐ ܠܒܼܘܼܚܪܵܢܵܐ ܒܝܲܕܼ ܡܸܫܬܲܒܼܩܵܢܘܼܬܼܵܐ : ܐܸܙܕܲܗ̄ܪ ܒܢܲܦܫܵܟܼ : ܕܲܠܡܵܐ ܬܸܗܘܸܐ ܫܵܘܬܵܦܵܐ ܒܲܕܼܡܹܗ ܕܥܵܘ̇ܠܵܐ : ܒܗܵܝ̇ ܕܠܵܐ ܡܸܬܼܚܲܦܲܛ ܐܲܢ̄ܬܿ ܠܦܘܼܨܵܝܹܗ . ܐܸܠܵܐ ܒܟܼܠܵܗ̇ ܢܲܦܫܵܟܼ ܐܸܬܼܦܲܪܲܣ ܕܲܬܼܫܵܘܙܒܼܝܼܘܗܝ : ܘܐܵܦܸܢ ܠܲܡܡܵܬܼ ܥܲܠ ܐܲܦܵܘ̈ܗܝ . ܤܵܗܕܵܐ ܐܲܢ̄ܬܿ ܫܲܪܝܼܪܵܐܝܼܬܼ ܒܗܵܕܹܐ ܫܵܥܬܼܵܐ : ܘܐܲܝܟܼ ܗܵܘ̇ ܕܲܚܠܵܦ ܚܲܛܝܹ̈ܐ ܡܵܘܬܵܐ ܕܲܨܠܝܼܒܼܵܐ ܩܲܒܸܿܠ . ܘܐܲܦܝܼܣ ܠܐܲܠܵܗܵܐ : ܕܠܵܐ ܬܸܦܘܼܩ ܡܸܢܵܟܼ ܕܝܼܠܵܟ ܗܵܕܹܐ . ܐܸܠܵܐ ܘܐܵܦܸܢ ܫܵܘܹ̇ܐ ܠܒܼܝܼܫܬܼܵܐ : ܒܐܝܼ̈ܕܲܝ pb. 457 ܐ̄ܚܪ̈ܵܢܹܐ ܢܩܲܒܸܠ ܕܝܼܢܵܐ ܕܤܘܼܥܪܵܢܹܗ . ܠܵܘ ܕܝܼܠܵܟܼ ܗ̣̄ܝ ܠܡܸܚܙܵܐ ܫܵܘܝܘܼܬܼܵܐ ܕܤܘܼܥܪ̈ܵܢܵܘܗܝ . ܒܐܝܼܕܲܝ̈ܟ ܕܝܼܠܵܟܼ : ܛܵܒܼܬܼܵܐ ܬܹܐܬܸܐ ܥܠܵܘܗܝ . ܐܸܬܿܕܲܟܼܪ ܠܗܵܘ̇ ܕܲܛܥܝܼܢ ܠܟܼܠ : ܟܲܕܼ ܩܕܼܵܡ ܥܲܝܢܵܘ̈ܗܝ ܐܝܼܬܲܝܗܘܿܢ ܤܘܼܥܪ̈ܵܢܹܐ ܕܟܼܠܢܵܫ : ܘܝܲܬܝܼܪ ܡ̣ܢ ܫܸܡܫܵܐ ܢܵܗ̇ܪܝܼܢ ܩܕܼܵܡܵܘܗܝ : ܘܤܵܦܹ̇ܩ ܠܡܵܘܒܵܕܼܘܼ ܐܸܢ ܒܵܥܹ̇ܐ ܠܟܼܠ ܐ̄ܢܵܫ ܒܗܵܘܦܵܐ ܕܦܘܼܡܹܗ . ܐܲܢ̄ܬܿ ܕܹܝܢ : ܠܵܐ ܗ̄ܘ̣ܵܐ ܕܬܲܦܸܩ ܬܒܲܥܬܼܵܐ ܥܲܠ ܤܘܼܥܪ̈ܵܢܹܐ ܘܥܵܒܼܘܿܕܲܝ̈ܗܘܿܢ ܤܝܼܡ ܐܲܢ̄ܬܿ : ܐܸܠܵܐ ܕܬܸܒܼܥܸܐ ܪ̈ܲܚܡܹܐ ܥܲܠ ܥܵܠܡܵܐ . ܘܬܸܫܗܲܪ ܚܠܵܦ ܦܘܼܪܩܵܢܵܐ ܕܟܼܠ : ܘܬܸܫܬܵܘܬܲܦ ܒܚܲܫܵܐ ܕܟܼܠܢܵܫ : ܕܙܲܕܝܼ̈ܩܹܐ ܘܲܕܚܲܛܵܝܹ̈ܐ . ܘܲܗ̤ܘܲܝܬܿ ܝܵܕܲܥ̇ : ܕܐܸܢܗ̤ܘ ܕܫܵܘܹ̇ܐ ܗܵܘ̇ ܡ̇ܢ ܕܗ̤ܘ : ܠܵܐ ܡܲܒܼܥܲܕܼ ܤܲܓܝܼ ܙܲܒܼܢܵܐ : ܕܦܵܟܼܪܵܐ ܠܹܗ ܟܹܐܢܘܼܬܼܵܐ ܒܐܝܼܕܼܵܐ ܕܲܐ̄ܚܪ̈ܵܢܹܐ ܕܫܵܘܹ̇ܝܢ ܠܹܗ ܠܤܘܼܥܪܵܢܵܐ : ܘܐܲܢ̄ܬܿ ܦܵܪܹܩ ܐܲܢ̄ܬܿ ܢܲܦܫܵܟܼ : ܘܗܵܘܹ̇ܐ ܐܲܢ̄ܬܿ ܤܵܗܕܵܐ ܚܲܝܵܐ . ܘܐܵܦܠܵܐ ܗܵܕܹܐ ܙܵܕܹܩ ܠܵܟܼ ܕܬܸܒܼܥܸܐ ܘܬܸܪܢܸܐ : ܐܸܠܵܐ ܠܡܸܒܼܥܵܐ ܥܠܵܘܗܝ ܡ̣ܢ ܡܪܲܚܡܵܢܘܼܬܹܗ ܕܐܲܠܵܗܵܐ : ܕܢܸܫܬܲܚܠܲܦ ܘܢܸܗܘܸܐ ܐܲܝܟܼ ܨܸܒܼܝܵܢܹܗ ܕܐܲܠܵܗܵܐ . ܘܲܒܼܙܲܕܝܼܩܘܼܬܼܵܐ ܢܸܦܘܿܩ ܡ̣ܢ ܚܲܝܹ̈ܐ : ܘܠܵܐ ܒܦܘܿܪܥܵܢ ܥܵܘ̣ܠܵܐ . ܗ̤ܘܝܼ ܚܠܵܦ ܬܵܒܼܘܿܥܵܐ : ܦܵܪܘܿܩܵܐ . ܚܠܵܦ ܪܵܫܘܿܝܵܐ : ܡܢܝܼܚܵܢܵܐ . ܚܠܵܦ ܡܲܫܠܡܵܢܵܐ : ܤܵܗܕܵܐ . ܚܠܵܦ ܡܟܼܵܘܢܵܢܵܐ : ܡܦܝܼܤܵܢܵܐ . ܚܠܵܦ ܡܲܟܿܤܵܢܵܐ : ܤܢܹܐܓܼܪܵܐ . ܚܠܵܦ ܚܲܛܵܝܹ̈ܐ ܐܲܦܝܼܣ : ܕܢܸܤܚܲܢܢܘܼܢ . ܘܥܲܠ ܙܲܕܝܼ̈ܩܹܐ ܨܲܠܵܐ : ܕܢܸܬܼܢܲܛܪܘܼܢ . ܠܒܼܝܼ̈ܫܹܐ ܙܟܼܝܼ : ܒܒܲܤܝܼܡܘܼܬܼܵܟܼ . ܘܲܠܛܲܢܵܢܹ̈ܐ : ܐܲܬܼܡܲܗ ܒܛܵܒܼܘܼܬܼܵܟܼ . ܠܪܵܚܡܲܝ ܟܹܐܢܘܼܬܼܵܐ : ܟܲܚܸܕܼ ܒܲܡܪܲܚܡܵܢܘܼܬܼܵܟܼ . ܥܲܡ ܐܲܠܝܼ̈ܨܹܐ : ܐܸܬܼܐܲܠܨ ܒܲܬܪܥܝܼܬܼܵܟܼ . ܠܟܼܠܢܵܫ : ܐܲܚܸܒܼ . ܘܡ̣ܢ ܟܠܢܵܫ : ܐܲܪܚܸܩ . ܠܡܵܘܬܵܐ : pb. 458 ܐܸܬܼܥܲܗ̄ܕܼ . ܘܲܠܡܲܥܲܠܬܵܟܼ ܕܒܹܗ : ܐܸܬܿܛܲܝܲܒܼ . ܘܲܠܪܲܗܛܵܟܼ : ܨܲܒܸܬܼ . ܥܗܲܕܼ ܕܲܚܛܵܗܹ̈ܐ ܕܟܼܠܢܵܫ : ܠܒܹܝܬܼ ܕܝܼܢܵܐ ܩܵܕܼܡܝܼܢ ܠܗܘܿܢ . ܒܫܵܪ̈ܥܵܬܼܵܐ : ܠܵܐ ܬܼܦܤܘܿܩ ܤܲܒܼܪܵܐ . ܠܵܘ ܕܠܵܐ ܬܸܚܲܫ ܐܵܡܲ݁ܪ ܐ̄ܢܵܐ : ܐܸܠܵܐ ܠܵܐ ܕܠܵܐ ܐܵܤܝܘܼܬܼܵܐ ܬܸܚܫܘܿܒܼ ܕܐܝܼܬܲܝܗܹܝܢ . ܦܲܩܵܚ ܓܹܝܪ ܬܒܼܝܼܪܵܐ ܡ̣ܢ ܡܫܼܬܼܵܐ . ܒܗܵܝ̇ ܕܐܵܦ ܠܲܬܼܒܼܝܼܪܵܐ ܐܝܼܬܼ ܗ̄ܘ̣ ܐܵܤܝܵܐ : ܗܵܘ̇ ܕܲܒܼܥ̣ܵܐ ܪ̈ܲܚܡܹܐ ܥܲܠ ܙܵܩ̈ܘܿܦܹܐ ܒܲܙܩܝܼܦܵܐ : ܗܵܘ̇ ܕܟܲܕܼ ܒܲܙܩܝܼܦܵܐ ܬܠܸܐ ܠܩܵܛ̈ܘܿܠܹܐ ܚܲܤܝܼ . ܟܠ ܚܛܵܗܝܼ̈ܢ ܠܲܡ ܘܓܼܘܼ̈ܕܵܦܝܼܢ ܢܸܫܬܲܒܼܩܘܼܢ ܠܲܒܼܢܲܝ̈ܢܵܫܵܐ : ܗܵܢܵܘ ܕܹܝܢ : ܒܲܬܼܝܵܒܼܘܼܬܼܵܐ . ܒܩܲܠܝܼܠ ܒܸܟܼܝܵܐ ܠܫܸܡܥܘܿܢ ܕܲܟܼܦܲܪ : ܚܲܤܝܼ ܠܹܗ . ܘܒܼܵܬܲܪ ܩܝܵܡܬܹܗ : ܦܩܲܕܼ ܠܹܗ ܠܡܸܗܘܵܐ ܪܹܫܵܐ ܠܲܓܼܙܵܪܹܗ . ܬܠܵܬܼ ܙܲܒܼܢ̈ܝܼܢ ܡܫܲܐܸܠ ܠܹܗ ܪܵܚܹ̇ܡ ܐܲܢ̄ܬܿ ܠܝܼ : ܚܠܵܦ ܬܠܵܬܼ ܙܲܒܼܢ̈ܝܼܢ ܕܲܟܼܦܲܪ ܒܹܗ : ܐܲܝܟܼ ܕܲܢܫܲܪܲܪ ܠܫܘܼܒܼܩܵܢܹܗ . ܡܫܝܼܚܵܐ ܚܠܵܦ ܚܲܛܵܝܹ̈ܐ ܐܸܬܼ݂ܵܐ : ܕܢܲܐܤܸܐ ܠܲܬܼܒܼܝܼܪ̈ܲܝ ܠܸܒܵܐ ܘܢܸܥܨܘܿܒܼ ܟܹܐܒܲܝ̈ܗܘܿܢ . ܪܘܼܚܹܗ ܠܲܡ ܕܡܵܪܝܵܐ ܥܠܲܝ : ܡܸܛܠ ܗܵܢܵܐ ܡܲܫܚܲܢܝ : ܠܲܡܪܲܒܵܪܘܼ ܠܡܸܤ̈ܟܹܢܹܐ . ܘܫܲܠܚܲܢܝ ܠܡܲܐܤܵܝܘܼ ܠܲܬܼܒܼܝܼܪ̈ܲܝ ܠܸܒܵܐ : ܘܲܠܡܲܟܼܪܵܙܘܼ ܠܲܫ̈ܒܲܝܵܐ ܫܘܼܒܼܩܵܢܵܐ : ܘܠܲܥܘܼܝܼܪܹ̈ܐ ܚܙܵܝ̈ܐ : ܘܠܲܡܫܲܪܵܪܘܼ ܠܲܬܼܒܼܝܼܪܹ̈ܐ ܒܫܘܼܒܼܩܵܢܵܐ . ܘܲܫܠܝܼܚܵܐ ܒܐܸܓܲܪܬܹܗ : ܝܼܫܘܿܥ ܡܫܝܼܚܵܐ ܐܸܬ݂ܼܵܐ ܠܥܵܠܡܵܐ : ܠܡܲܚܲܝܘܼ ܠܚܲܛܵܝܹ̈ܐ . ܘܡܵܪܹܗ ܤܵܗܹ̇ܕܼ : ܠܵܐ ܓܹܝܪ ܐܸܬܹ̇ܝܬܼ ܠܙܲܕܝܼ̈ܩܹܐ ܠܡܸܩܪܵܐ . ܠܵܐ ܠܲܡ ܤܢܝܼܩܝܼܢ ܚܠܝܼ̈ܡܹܐ ܥܲܠ ܐܵܤܝܵܐ : ܐܸܠܵܐ ܐܲܝܠܹܝܢ ܕܒܼܝܼܫ ܒܝܼܫ ܥܒܼܝܼܕܼܝܼܢ . ܘܲܬܼܪܹܝܢ ܠܲܡ ܚܲܝܵܒܹ̈ܐ ܐܝܼܬܼ ܗ̄ܘ̣ܵܘ : ܠܚܲܕܼ ܡܵܪܹܐ ܚܵܘܒܵܐ . ܘܲܕܼܠܲܝܬܿ ܗ̄ܘ̣ܵܐ ܠܗܘܿܢ ܠܡܸܦܪܲܥ : ܠܲܬܼܪ̈ܲܝܗܘܿ ܫܒܲܩ̣ . ܗܵܢܵܘ ܕܹܝܢ : ܟܲܕܼ ܐܲܦܝܼܤܘܼܗܝ . ܡܚܝܼܠ ܗ̣̄ܘܼ ܟܝܵܢܲܢ ܚܲܠܵܫܵܐ : ܐܸܢ ܬܩܝܼܡ ܠܲܬܼܒܲܥܬܼܵܐ pb. 459 ܟܹܐܢܘܼܬܹܗ ܕܐܲܠܵܗܵܐ . ܒܲܕܼܓܼܘܿܢ : ܒܪ̈ܲܚܡܹܐ ܡܸܬܼܚܲܫܲܚ : ܒܟܼܠܙܒܲܢ ܚܒܼܝܼܫܝܼܢ ܬܚܹܝܬܼ ܚܵܘܒܿܬܼܵܐ . ܠܵܐ ܬܸܚܛܸܐ ܐܘܿ ܒܲܢܵܫܵܐ ܒܤܘܼܟܵܝܵܐ ܕܲܬܼܝܵܒܼܘܼܬܼܵܐ : ܘܠܵܐ ܬܲܫܦܸܠ ܥܲܠ ܬܘܼܟܼܠܵܢ ܫܘܼܒܼܩܵܢܵܐ . ܐܸܬܿܕܲܟܼܪ ܕܡܵܘܬܵܐ : ܠܵܐ ܡܸܫܬܵܘܚܲܪ . ܠܵܐ ܬܸܨܛܲܢܲܥ ܠܡܸܩܪܲܒܼ ܠܗܲܢܝܼܐܘܼܬܼܵܐ ܕܲܚܛܝܼܬܼܵܐ : ܒܬܲܪܥܝܼܬܼܵܐ ܕܚܵܪܥܘܼܬܼܵܐ . ܐܲܠܵܗܵܐ : ܠܵܐ ܡܸܬܼܒܲܙܲܚ . ܩܲܕܝܼܸܡܵܐ ܝܑܼܕܲܥܬܹܗ ܠܚܘܼܫܵܒܼܵܟܼ : ܡܲܕܼܪܸܟܼ ܠܵܟܼ ܓܹܝܪ ܐܘܼܠܨܵܢܵܐ ܡܸܢܫܹܠܝ . ܘܩܵܪܹܐ ܐܲܢ̄ܬܿ : ܘܠܵܐ ܥܵܢܹ̇ܐ ܠܵܟܼ . ܐܸܡܲܬܼܝ ܕܩܵܪܹܒܼ ܐܲܢ̄ܬܿ ܠܘܵܬܼ ܬܸܫܘܝܼܬܼܵܟܼ : ܕܲܡܛ̣ܵܐ ܙܲܒܼܢܵܐ ܠܡܸܕܼܡܲܟܼ : ܐܸܡܲܪ : ܐܘܿ ܬܸܫܘܝܼܬܼܵܐ : ܕܲܠܡܵܐ ܒܗܵܢܵܐ ܠܸܠܝܵܐ ܩܲܒܼܪܵܐ ܥܬܼܝܼܕܼܵܐ ܐܲܢ̄ܬܿܝ ܠܡܸܗܘܵܐ ܠܝܼ : ܘܠܵܐ ܝܵܕܲܥ̇ ܐ̄ܢܵܐ . ܕܲܠܡܵܐ ܚܠܵܦ ܫܸܢܬܼܵܐ ܕܙܲܒܼܢܵܐ . ܗܵܝ̇ ܫܸܢܬܼܵܐ ܕܲܠܥܵܠܲܡ ܥܬܼܝܼܕܼܵܐ ܠܡܸܦܲܠ ܥܠܲܝ ܒܗܵܢܵܐ ܠܸܠܝܵܐ . ܘܐܸܢܵܐ ܡܸܬܼܪܲܥܸܐ ܐ̄ܢܵܐ ܠܛܘܼܝܵܒܼܵܐ ܕܝܵܘ̈ܡܹܐ ܘܝܲܪ̈ܚܹܐ : ܕܠܵܐ ܚܵܙܹ̇ܐ ܐ̄ܢܵܐ ܠܗܘܿܢ . ܥܲܕܼ ܐܝܼܬܼ ܠܵܟܼ ܪܸ̈ܓܼܠܹܐ : ܗܲܪܛ ܒܵܬܲܪ ܦܘܼܠܚܵܢ ܟܹܐܢܘܼܬܼܵܐ : ܡ̣ܢ ܩܕܼܵܡ ܕܢܸܦܸܠ ܒܗܹܝܢ ܗܵܘ̇ ܐܲܤܘܼܪܵܐ : ܕܠܲܝܬܿ ܠܹܗ ܬܘܼܒܼ ܦܘܼܪܤܵܐ ܠܡܸܫܬܪܵܝܘܼ . ܥܲܕܼ ܐܝܼܬܼ ܠܵܟܼ ܐܝܼ̈ܕܲܝܵܐ : ܦܫܘܿܛ ܠܲܫܡܲܝܵܐ ܒܲܨܠܘܿܬܼܵܐ : ܩܕܼܵܡ ܙܲܒܼܢܵܐ ܗܵܘ̇ ܕܢܵܦ̇ܠܝܼܢ ܕܪ̈ܵܥܲܝܟ ܡ̣ܢ ܥܸܩܵܪܗܘܿܢ : ܘܨܵܝܹ̇ܐ ܐܲܢ̄ܬܿ ܠܲܡܕܲܠܵܝܘܼ ܐܸܢܘܿܢ ܘܠܵܐ ܡܸܫܟܲܚ ܐܲܢ̄ܬܿ . ܥܲܕܼ ܐܝܼܬܼ ܠܵܟܼ ܨܸܒܼ̈ܥܵܬܼܵܐ : ܙܩܘܿܦ ܠܘܵܬܼ ܐܲܠܵܗܵܐ ܒܬܲܟܼܫܲܦܬܼܵܐ . ܕܐܵܬܹ̇ܐ ܥܸܕܵܢܵܐ : ܕܡܸܬܼܪܲܦܝܵܐ ܚܝܼܨܘܼܬܼܵܐ ܕܲܓܼܕܼܝܼܠܘܼܬܼܗܹܝܢ ܗܵܝ̇ ܤܩܝܼܠܬܼܵܐ . ܥܲܕܼ ܐܝܼܬܼ ܠܵܟܼ ܥܲܝ̈ܢܹܐ . ܡܠܝܼ ܐܸܢܹܝܢ ܕܸܡ̈ܥܹܐ ܒܲܨܠܘܿܬܼܵܐ ܒܲܒܼܟܼܵܬܼܵܐ ܕܥܲܠ ܐܲܦܲܝ̈ ܚܛܵܗܲܝ̈ܟ . ܩܕܼܵܡ ܫܵܥܬܼܵܐ pb. 460 ܕܢܸܩܪܘܿܡ ܚܸܠܵܐ ܥܲܠ ܐܘܼ̈ܟܵܡܵܬܼܵܐ : ܘܡܸܫܬܲܡܪ̈ܵܢ ܒܲܚܝܵܪܵܐ ܕܠܵܐ ܪܓܸܫܬܼܵܐ ܠܚܲܕܼ ܓܘܿܢܝܵܐ ܘܠܵܐ ܝܵܕܲܥ̇ ܐܲܢ̄ܬܿ . ܥܲܕܼ ܡܛܲܟܲܣ ܠܸܒܵܐ ܡܲܒܿܘܼܥܵܐ ܕܚܘܼ̈ܫܵܒܹܐ ܒܚܲܝܠܵܐ ܦܵܪܘܿܫܵܐ : ܐܸܬܼܪܲܥܵܐ ܐܲܝܠܹܝܢ ܕܲܡܥܲܪܪ̈ܵܢ ܠܚܲܝܲܝ̈ܨ : ܩܕܼܵܡ ܕܡܸܬܿܕܵܘܕܼܵܐ ܢܲܦܫܵܐ ܠܡܲܦܲܩܬܼܵܐ ܕܡܸܢܹܗ : ܘܗܵܘܹ̇ܐ ܒܲܝܬܼܵܐ ܕܲܨܕܸܐ ܡ̣ܢ ܥܵܡܘܿܪ̈ܵܘܗܝ . ܐܘܿ ܚܲܟܿܝܼܡܵܐ : ܠܵܐ ܢܫܲܕܠܵܟܼ ܚܘܼܫܵܒܼܵܐ ܒܤܘܼܟܵܝܵܐ ܕܚܲܝܹ̈ܐ ܐܲܪ̈ܝܼܟܹܐ . ܒܲܕܼܡܘܼܬܼ ܗܲܒܵܒܼܵܐ ܕܢܵܫܹ̇ܒܼ ܒܹܗ ܫܵܘܒܵܐ ܘܟܼܵܡܹ̇ܫ : ܢܵܦܲܚ ܒܵܟܼ ܡ̣ܢ ܓܵܘܵܟܼ : ܚܲܕܼ ܡ̣ܢ ܐܸܤܛܘܼ̈ܟܼܤܹܐ ܕܒܼܵܟܼ . ܘܟܲܕܼ ܠܵܐ ܝܵܕܲܥ̇ ܐܲܢ̄ܬܿ ܡ̣ܢ ܫܸܠܝܵܐ : ܡܸܬܼܪ̈ܲܫܠܵܢ ܒܘܼܪ̈ܟܲܝܟ . ܘܟܲܕܼ ܤܵܒܲܪ ܐܲܢ̄ܬܿ ܕܠܵܘ ܡܸܕܸܡ ܗ̄ܘ̣ : ܥܲܕܼ ܡܤܵܘܤܸܐ ܐܲܢ̄ܬܿ ܠܹܗ ܠܟܼܘܼܪܗܵܢܵܐ : ܡܸܢܫܹܠܝ ܩ̣ܪܸܒܼ ܗܵܘ̇ ܟܲܫܝܼܪܵܐ : ܗܵܘ̇ ܕܲܡܓܸܿܚܟܼ ܒܚܲܟܝܼ̈ܡܹܐ . ܐܘܿ ܠܕܼܵܘܝܘܼܬܹܗ ܕܲܟܼܝܵܢܲܢ : ܕܲܟܼܡܵܠ ܐܲܚܝܼܕܼܝܼܢܲܢ ܒܪܸܚܡܬܹܗ : ܠܗܵܘ̇ ܕܠܵܐ ܨܵܒܹ̇ܐ ܐܲܠܵܗܵܐ ܕܢܸܫܒܿܩܲܢ ܒܓܼܵܘܹܗ ! ܤܝܼܡ ܠܸܒܵܟܼ ܠܛܘܼܝܵܒܼܵܐ ܕܡܹܐܙܲܠܬܼܵܐ : ܐܘܿ ܒܲܪܢܵܫܵܐ . ܐܲܝܟܼ ܚܲܟܿܝܼܡܵܐ ܗ̤ܘܝܼ ܡܤܲܟܸܐ ܟܠܫܵܥ ܠܲܚܙܘܼܸܩܝܵܐ : ܟܲܕܼ ܡܸܬܼܚܲܫܲܒܼ ܐܲܢ̄ܬܿ ܟܠܝܘܿܡ : ܕܗܵܐ ܡܛ̣ܵܐ ܠܬܲܪܥܵܐ ܐܝܼܙܓܲܕܵܐ ܕܐܸܬ݂ܼܵܐ ܒܵܬܲܪܝ . ܡܵܢܵܐ ܝܲܬܿܝܼܒܼ ܐ̄ܢܵܐ ؟ ܡܹܐܙܲܠܬܼܵܐ ܗ̣̄ܝ ܕܲܠܥܵܠܲܡ : ܬܘܼܒܼ ܠܲܝܬܿ ܠܝܼ ܠܡܸܦܢܵܐ ܠܟܼܵܐ . ܒܗܵܢܵܐ ܪܸܥܝܵܢܵܐ ܒܘܼܬܼ : ܒܟܼܠ ܠܸܠܝܵܐ . ܘܲܒܼܗܵܢܵܐ ܚܘܼܫܵܒܼܵܐ ܗܪܘܿܓܼ : ܒܟܼܠ ܐܝܼܡܵܡܵܐ . ܕܡܵܐ ܕܐܸܬ݂ܼܵܐ : ܬܸܦܨܲܚ ܠܐܘܼܸܪܥܹܗ : ܕܬܼܵܐ ܒܲܫܠܵܡ . ܝܸܕܼܥܹ̇ܬܼ ܕܡܹܐܬܼܵܐ ܐܵܬܹ̇ܐ ܐܲܢ̄ܬܿ : ܘܠܵܐ ܐܲܒܼܤ̇ܝܼܬܼ ܒܡܸܕܸܡ ܕܚܵܫܲܝ ܠܝܼ ܠܐܘܼܪܚܵܐ . ܐܸܙܕܵܘܲܕܼ ܠܐܘܼܪܚܵܟܼ ܢܲܓܝܼܪܬܵܐ : ܚܲܟܿܝܼܡܵܐ . pb. 461 ܐܲܪܝܼܡ ܝܘܼܩܪܵܐ ܕܫܸܢܬܼܵܐ ܡ̣ܢ ܠܸܒܵܟܼ : ܙܡܝܼܢܵܐ . ܛܲܟܸܣ ܡܵܐܢܲܝ̈ܟ ܠܡܲܦܲܩܬܼܵܐ : ܥܵܡܘܿܪܵܐ . ܩܪܸܒܼ ܠܹܗ ܘܲܥܕܵܐ ܕܨܲܦܪܵܐ : ܐܵܪܚܵܐ : ܡܵܢܵܐ ܕܲܡܝܟܼ ܐܲܢ̄ܬܿ ؟ ܩܘܼܡ ܛܲܝܸܒܼ ܢܲܦܫܵܟܼ : ܡܲܠܵܚܵܐ ܪܵܕܹܐ ܒܝܲܡܵܐ : ܩܘܼܡ ܐܲܬܼܩܸܢ ܡܵܐܢܲܝ̈ ܐܸܠܦܵܟܼ : ܕܠܵܐ ܝܵܕܲܥ ܐܲܢ̄ܬܿ ܒܐܲܝܢܵܐ ܥܸܕܵܢܵܐ ܢܵܦ̇ܩܵܐ ܠܵܟܼ ܪܘܼܚܵܐ . ܐܸܬܼܥܲܬܲܕܼ ܘܐܸܬܿܛܲܝܲܒܼ : ܥܲܕܼܠܵܐ ܢܹܐܬܸܐ ܗܵܘ̇ ܕܲܡܚܲܒܸܿܠ ܨܘܼܪ̈ܵܬܼܵܟܼ . ܨܘܼܪܬܗܘܿܢ ܠܲܡ : ܬܒܲܠܸܐ ܫܝܘܿܠ . ܘܡ̣ܢ ܫܘܼܒܼܚܹܗ ܦܲܐܝܵܐ ܕܲܟܼܝܵܢܵܐ ܢܸܬܿܕܲܚܩܘܼܢ : ܘܲܠܚܘܼܪܒܵܐ ܢܸܫܪܟܼܘܼܢ ܓܘܼܫܡܲܝ̈ܗܘܿܢ . ܐܲܝܵܬܐ ܠܥܘܼܗܕܵܢܵܐ ܒܟܼܠܗܘܿܢ ܥܸܕܵܢܲܝ̈ܟ : ܠܗܵܘ̇ ܚܘܼܒܵܠܵܐ ܓܢܝܼܚ ܚܙܵܬܼܵܐ : ܗܵܘ̇ ܒܘܼܕܵܪܵܐ ܕܠܵܐ ܕܡܘܼܬܼܵܐ ܕܪܸ̈ܓܼܫܲܝܟ : ܘܗܵܝ̇ ܡܲܦܘܼܠܬܼܵܐ ܕܒܸܢܝܵܢܹܗ ܕܓܼܘܼܫܡܵܟܼ : ܗܵܘ̇ ܡܘܼܙܵܓܼܵܐ ܢܲܩܕܵܐ ܕܗܵܘܹ̇ܐ ܤܝܵܢܵܐ ܒܲܫܝܘܿܠ . ܛܘܼܒܼܵܘܗܝ ܠܡܲܢ ܕܲܒܼܚܲܕܼܘܼܬܼܵܐ ܐܵܪܲܥ ܠܹܗ ܠܥܘܼܗܕܵܢܹܗ ܕܗܵܘ̇ ܚܘܼܒܵܠܵܐ ! ܛܘܼܒܼܵܘܗܝ ܠܡܲܢ ܕܲܒܼܤܲܒܼܪܵܐ ܛܵܒܼܵܐ ܤܲܟܝܼ ܠܤܘܼܥܪܵܢܵܐ ܗܵܘ̇ ܡܠܸܐ ܐ̄ܪܵܙܵܐ : ܕܒܹܗ ܟܲܤܝܵܐ ܬܗܝܼܪܘܼܬܼ ܚܲܝܠܹܗ ܪܲܒܵܐ ܕܒܼܵܪܘܿܝܵܐ ! ܗܸܪܓܵܐ ܪܘܼܚܵܢܵܐ ܐܝܼܬܼܵܘܗܝ : ܥܸܢܝܵܢܵܐ ܐܲܡܝܼܪܵܐ ܕܗܵܘ̇ ܤܘܼܟܵܝܵܐ ܕܒܼܵܬܲܪ ܩܝܵܡܬܼܵܐ . ܡܫܲܪܝܵܢܹܗ ܕܙܵܘܥܵܐ ܗܵܢܵܐ ܒܪܸܥܝܵܢܵܐ : ܬܚܘܼܡܵܗ̇ ܕܲܬܼܝܵܒܼܘܼܬܼܵܐ . ܠܵܒܼܘܿܟܼܵܗ̇ ܕܲܬܼܝܵܒܼܘܼܬܼܵܐ ܒܢܲܦܫܵܐ ܐܝܼܬܼܵܘܗܝ : ܪܸܢܝܵܐ ܐܲܡܝܼܢܵܐ ܕܲܥܬܼܝܼ݁ܕܼܵܬܼܵܐ . ܕܐܸܬܿܬܿܙܝܼܥ ܒܲܬܼܝܵܒܼܘܼܬܼܵܐ : ܫܲܢܝܼ ܒܤܲܒܼܪܹܗ ܠܥܵܠܡܵܐ ܕܲܥܬܼܝܼܕܼ . ܕܲܛ̣ܥܵܗ̇ ܠܗܵܕܹܐ : ܩܵܘ̣ܝܼ ܪܸܥܝܵܢܹܗ ܒܥܵܠܡܵܐ ܗܵܢܵܐ . ܕܡܲܚܸܒܼ ܥܸܢܝܵܢܵܐ ܕܥܲܡ ܡܫܝܼܚܵܐ : ܡܲܚܸܒܼ ܠܡܸܗܘܵܐ ܒܲܠܚܘܿܕܼܵܘܗܝ . ܕܡܲܚܸܒܼ ܕܲܢܟܲܬܲܪ ܥܲܡ ܤܲܓܝܼ̈ܐܹܐ : ܪܵܚܡܵܐ ܐܝܼܬܼܵܘܗܝ ܕܥܵܠܡܵܐ ܗܵܢܵܐ . ܬܝܵܒܼܘܼܬܼܵܐ pb. 462 ܐܝܼܬܹܝܗ̇ : ܟܡܝܼܪܘܼܬܼܵܐ ܐܲܡܝܼܢܬܼܵܐ ܕܠܸܒܵܐ ܒܗܘܼܓܵܝܵܐ ܕܗܵܘ̇ ܬܘܼܸܩܵܢܵܐ ܪܵܒܵܐ ܕܠܵܐ ܡܸܬܼܦܲܫܲܩ . ܕܐܲܝܟܲܢ ܟܲܝ ܐܹܡܲܢܲܥ ܠܗܵܝ̇ ܡܲܥܲܠܬܼܵܐ ܠܵܐ ܡܸܬܼܡܲܠܠܵܢܝܼܬܼܵܐ ؟ ܐܸܢ ܪܵܚܹ̇ܡ ܐܲܢ̄ܬܿ ܬܝܵܒܼܘܼܬܼܵܐ : ܪܚܲܡ ܐܵܦ ܫܸܠܝܵܐ . ܠܒܲܪ ܡܸܢܹܗ ܓܹܝܪ : ܠܵܐ ܡܸܫܬܲܡܠܝܵܐ ܬܝܵܒܼܘܼܬܼܵܐ . ܐܸܢ ܐܝܼܬܼ ܕܡܸܬܼܚܪܸܐ ܥܲܠ ܗܵܕܹܐ : ܠܵܐ ܬܸܬܼܚܪܸܐ ܥܲܡܹܗ : ܠܵܐ ܓܹܝܪ ܝܵܕܲܥ̇ ܡܵܢܵܐ ܐܵܡܲ݁ܪ . ܐܸܠܘܼ ܝܑܼܕܲܥ̣ ܡܵܢܲܐ ܗ̣̄ܝ ܬܝܵܒܼܘܼܬܼܵܐ : ܝܵܕܲܥ̇ ܗ̄ܘ̣ܵܐ ܐܵܦ ܕܘܼܟܿܬܼܵܗ̇ : ܘܲܕܼܠܵܐ ܡܸܬܼܓܲܡܤܵܠ ܒܲܫܓܼܘܼܫܝܵܐ . ܐܸܢ ܪܵܚܹ̇ܡ ܐܲܢ̄ܬܿ ܫܸܠܝܵܐ ܐܲܒܼܵܐ ܕܲܬܼܝܵܒܼܘܼܸܬܼܵܐ : ܪܚܲܡ ܠܲܡܩܲܒܵܠܘܼ ܗܲܢܝܼܵܐܝܼܬܼ ܐܵܦ ܚܘܼܤܪ̈ܵܢܹܐ ܙܥܘܿܪܹ̈ܐ ܕܦܲܓܼܪܵܐ : ܘܥܸܕܸܠܵܝܹ̈ܐ ܕܢܵܒܼܥ̇ܝܼܢ . ܒܸܠܥܵܕܼ ܛܘܼܝܵܒܼܵܐ ܗܵܢܵܐ . ܠܡܸܚܵܐ ܒܫܸܠܝܵܐ ܚܹܐܪܵܐܝܼܬܼ ܕܠܵܐ ܫܓܼܘܫܝܵܐ : ܠܵܐ ܡܸܫܟܲܚ ܐܲܢ̄ܬܿ . ܐܸܢܗܘ̤ ܕܲܡܒܲܤܲܪ ܐܲܢ̄ܬܿ ܥܲܠ ܗܵܢܘܿܢ : ܡܩܲܕܸܐ ܐܲܢ̄ܬܿ ܠܹܗ ܠܫܸܠܝܵܐ : ܐܲܝܟܼ ܨܸܒܼܝܵܢܹܗ ܕܐܲܠܵܗܵܐ . ܐܸܢܗ̤ܘ ܕܡܸܬܿܛܠܸܡ ܐܲܢ̄ܬܿ ܐܵܘ ܡܸܬܼܓܠܸܙ ܐܲܢ̄ܬܿ : ܐܵܘ ܡܸܬܼܡܲܝܲܩ ܐܲܢ̄ܬܿ ܘܲܕܼܫܲܪܟܵܐ : ܘܠܵܐ ܡܸܬܿܬܿܙܝܼܥ ܐܲܢ̄ܬܿ ܡܸܛܠ ܪܸܚܡܲܬܼ ܫܸܠܝܵܐ . ܪܸܚܡܲܬܼ ܫܸܠܝܵܐ ܐܝܼܬܹܝܗ̇ : ܤܘܼܟܵܝܵܐ ܐܲܡܝܼܢܵܐ ܕܡܵܘܬܵܐ . ܐܲܝܢܵܐ ܕܒܸܠܥܵܕܼ ܗܸܪܓܵܐ ܗܵܢܵܐ ܥܵܐܹ̇ܠ ܠܫܸܠܝܵܐ : ܟܲܕܼ ܐܝܼܬܼ ܠܹܗ ܪܸܥܝܵܢܵܐ ܐ̄ܚܪܹܢܵܐ : ܠܵܐ ܡܸܫܟܲܚ ܛܵܥܹ̇ܢ : ܐܲܝܠܹܝܢ ܕܡܸܛܠܵܬܹܗ ܐܵܠ̇ܨܵܐ ܠܡܸܤܒܲܠ ܡ̣ܢ ܟܠ ܕܘܼܟܼ . ܠܲܡܡܵܬܼ ܥܲܠ ܐܲܦܲܝ̈ ܐܲܠܵܗܵܐ : ܘܲܠܡܸܚܵܐ ܒܐܲܠܵܗܵܐ . ܫܘܼܡܠܵܝܵܐ ܠܲܡ ܕܚܲܝܹ̈ܐ : ܗܘܓܵܝܵܐ ܕܲܒܼܡܵܘܬܼܵܐ ܕܡܸܛܠ ܐܲܠܵܗܵܐ . ܗܵܕܹܐ ܓܹܝܪ ܡܩܲܪܒܼܵܐ ܠܹܗ ܠܗܵܘܢܲܢ ܠܡܸܬܼܚܲܠܵܛܘܼ ܒܐܲܠܗܵܐ : ܐܹܘܲܓܼܪܝܼܣ ܐܵܡܲ݁ܪ . ܐܵܦ ܗܵܕܹܐ ܬܸܕܲܥ : ܐܘܿ ܦܵܪܘܿܫܵܐ : ܕܲܚܢܲܢ ܥܘܼܡܪܵܐ ܕܥܲܡ ܢܲܦܫܲܢ ܝܑܼܚܝܼܕܼܵܐܝܼܬܼ ܘܫܸܠܝܵܐ ܘܲܚܒܼܘܼܫܝܵܐ : ܠܵܘ ܡܸܛܠ ܕܥܲܡܠܵܐ ܝܲܬܿܝܼܪܵܐ ܕܩܵܢ̈ܘܿܢܹܐ ܢܸܥܡܲܠ ܓܵܒܹܝܢܲܢ . ܝܑܼܕܼܝܼܥܵܐ ܗ̣̄ܝ ܓܹܝܪ : ܕܫܵܘܬܵܦܘܼܬܼܵܐ pb. 463 ܕܥܲܡ ܤܲܓܝܼ̈ܐܹܐ : ܝܲܬܝܼܪ ܐܝܼܕܼܵܐ ܠܗܵܕܹܐ ܝܵܗ̇ܒܵܐ : ܡܸܛܠ ܚܝܼܨܘܼܬܹܗ ܕܦܲܓܼܪܵܐ . ܘܐܸܠܘܼ ܥܲܠܗܵܕܹܐ ܗ̄ܘ̣ ܐܵܠܨܵܐ ܗ̄ܘ̣ܵܬܼ : ܠܵܘ ܐ̄ܢܵܫܵܐ ܚܤܲܝ̈ܵܐ ܐܲܒܼܵܗ̈ܬܼܵܐ ܩܲܕܝܼ̈ܫܹܐ : ܫܵܒܼܩ̇ܝܼܢ ܗ̄ܘ̣ܵܘ ܥܸܢܝܵܢܵܐ ܘܚܘܼܠܛܵܢ ܐ̄ܢܵܫܵܐ : ܘܡܸܢܗܘܿܢ ܒܩܲܒܼܪܹ̈ܐ ܥܵܡ̇ܪܝܼܢ ܗ̄ܘ̣ܵܘ : ܡܸܢܗܘܿܢ ܕܹܝܢ ܚܒܼܘܼܫܝܵܐ ܕܲܒܼܟܼܘܼܪܚܵܐ ܠܚܘܿܕܼܵܝܵܐ ܓܵܒܹ̇ܝܢ ܗ̄ܘ̣ܵܘ : ܗܵܘ̇ ܕܲܠܦܲܓܼܪܵܐ ܝܲܬܝܼܪܵܐܝܼܬܼ ܡܪܲܫܸܠ ܘܲܡܦܝܼܫ ܡ̣ܢ ܫܘܼܡܠܵܝ ܩܵܢ̈ܘܿܢܹܐ . ܘܥܲܠ ܟ̱ܠܵܗ̇ ܡܚܝܼܠܘܼܬܼܵܐ ܘܫܘܼܦܠܵܐ ܗܵܘ̇ ܕܦܲܓܼܪܵܐ : ܘܥܲܤܩܘܼܸܬܼ ܟܘܼܪ̈ܗܵܢܹܐ ܕܲܠܗܘܿܢ ܡܲܕܼܪܟܼܝܼܢ : ܗܲܢܝܼܵܐܝܼܬܼ ܡܚܲܡܤܢܝܼܢ ܗ̄ܘ̣ܵܘ ܒܟܼܠܗܘܿܢ ܚܲܝܲܝ̈݁ܗܘܿܢ : ܟܲܕܼ ܐܵܦܠܵܐ ܥܲܠ ܪܸ̈ܓܼܸܠܲܝܗܘܿܢ ܕܲܢܩܘܼܡܘܼܢ : ܐܵܘ ܨܠܘܿܬܼܵܐ ܕܲܥܝܼܵܕܼܵܐ ܠܲܡܩܲܪܵܒܼܘܼ : ܐܵܘ ܕܲܢܫܲܒܿܚܘܼܢ ܠܐܲܠܵܗܵܐ ܒܦܘܼܡܗܘܿܢ ܡܸܫܟܿܚܝܼܢ ܗ̄ܘ̣ܵܘ . ܘܠܵܐ ܡܲܙܡܘܿܪܵܐ : ܘܠܵܐ ܚܕܼܵܐ ܡ̣ܢ ܐܲܝܠܹܝܢ ܕܲܒܼܓܼܘܼܫܡܵܐ ܡܸܫܬܲܡ̈ܠܝܵܢ . ܘܤܸܦܩܲܬ̤ ܠܗܘܿܢ ܡܚܝܼܠܘܼܬܼܵܐ ܒܲܠܚܘܿܕܼ ܕܦܲܓܼܪܵܐ ܘܫܸܠܝܵܐ : ܚܠܵܦ ܟܠܗܘܿܢ ܩܵܢ̈ܘܿܢܹܐ : ܘܗܵܢܵܐ ܢܝܼܫܵܐ : ܟܠܗܘܿܢ ܝܵܘ̈ܡܵܬܼܵܐ ܕܚܲܝܲܝ̈ܗܘܿܢ . ܘܲܒܼܗܵܢܵܐ ܟ̱ܠܹܗ ܒܸܛܠܵܢܵܐ ܕܡܸܤܬܿܒܲܪ : ܠܵܐ ܐܸܬܼܝܲܐܲܒܼ ܚܲܕܼ ܡܸܢܗܘܿܢ ܕܢܸܫܒܿܘܿܩ ܟܘܼܪܚܹܗ : ܘܡܸܛܠ ܒܸܛܠܵܢܵܐ ܕܡ̣ܢ ܥܲܡ̈ܠܹܐ ܩܵܢܘܿܢܵܝܹ̈ܐ ܠܒܲܪ ܢܸܦܗܸܐ : ܐܵܘ ܒܲܟܼܢܘܼ̈ܫܵܬܼܵܐ ܢܸܬܼܒܲܤܲܡ ܒܩܵܠ ܬܸܫ̈ܒܿܚܵܬܼܵܐ ܕܲܐ̄ܚܪ̈ܵܢܹܐ . ܛܵܒܼ ܗ̄ܘ̣ ܗܵܟܹܝܠ ܐܲܝܢܵܐ ܕܐܲܪܓܸܫ̣ ܒܲܚܛܵܗܵܘ̈ܗܝ : ܡ̣ܢ ܐܲܝܢܵܐ ܕܡܵܘܬܲܪ ܠܬܹܒܹܝܠ ܒܲܚܙܵܬܹܗ . ܛܵܒܼ ܗ̄ܘ̣ ܐܲܝܢܵܐ ܕܐܸܬܿܬܲܢܲܚ ܚܲܕܼ ܥܸܕܵܢ ܥܲܡ ܢܲܦܫܹܗ : ܡ̣ܢ ܐܲܝܢܵܐ ܕܲܡܩܝܼܡ ܡܝܼ̈ܬܹܐ ܒܲܨܠܘܿܬܹܗ ܟܲܕܼ ܒܹܝܬܼ ܤܲܓܝܼ̈ܐܹܐ ܕܘܼܝܵܪܹܗ . ܛܵܒܼ ܗ̄ܘ̣ ܡܲܢ ܕܐܸܫܬܘܝܼ ܠܡܸܚܙܵܐ ܢܲܦܫܹܗ : ܡ̣ܢ ܡܲܢ ܕܐܸܫܬܿܘܝܼ ܠܡܸܚܙܵܐ ܡܲܠܲܐܟܹ̈ܐ . ܗܵܢܵܐ ܡܲܢ : pb. 464 ܒܥܲܝ̈ܢܲܝ ܦܲܓܼܪܵܐ ܡܸܫܬܵܘܬܲܦ . ܗܵܘ̇ ܕܹܝܢ : ܒܥܲܝܢܵܐ ܕܢܲܦܫܵܐ . ܛܵܒܼ ܗ̄ܘ̣ ܡܲܢ ܕܒܸܐܒܼܠܵܐ ܢܩܸܦ̣ ܠܲܡܫܝܼܚܵܐ ܒܲܠܚܘܿܕܼܵܘܗܝ : ܡ̣ܢ ܡܲܢ ܕܲܡܙܲܝܲܚ ܠܹܗ ܒܲܟܼܢܘܼܫܝܵܐ . ܠܵܐ ܐ̄ܢܵܫ ܢܲܝܬܸܐ ܠܲܡܨܲܥܬܼܵܐ ܗܵܝ̇ ܕܦܵܘܠܘܿܣ : ܐܸܢܵܐ ܠܲܡ ܩܢܘܿܡܝ : ܚܸܪܡܵܐ ܐܸܗܘܸܐ ܡ̣ܢ ܡܫܝܼܚܵܐ : ܘܲܕܼܸܫܲܪܟܵܐ . ܐܲܝܢܵܐ ܕܲܢܤܲܒܼ ܚܲܝܠܹܗ ܕܦܵܘܠܘܿܣ : ܐܵܦ ܗ̤ܘ ܡܲܦܲܣ ܠܹܗ ܠܡܸܥܒܲܕܼ . ܦܵܘܠܘܿܣ ܕܹܝܢ : ܡ̣ܢ ܪܸܡܙܵܐ ܕܲܠܘܵܬܹܗ ܡܸܬܿܕܲܒܲܪ ܗ̄ܘ̣ܵܐ ܠܡܵܘܬܵܪܘܼ ܠܬܹܒܹܝܠ . ܐܲܝܟܼ ܕܐܵܦ ܗ̤ܘ ܤ̣ܗܸܕܼ : ܕܠܵܘ ܒܨܸܒܼܝܵܢܹܗ ܤܵܥܲܪ ܗ̄ܘ̣ܵܐ ܠܗܵܕܹܐ . ܩܛܝܼܪܵܐ ܠܲܡ ܤܝܼܡ ܥܠܲܝ : ܘܵܝ ܠܝܼ ܕܹܝܢ ܐܸܢ ܠܵܐ ܐܹܤܲܒܲܪ . ܐܵܦ ܓܒܼܝܼܬܹܗ ܕܦܵܘܠܘܿܣ : ܠܵܘ ܠܲܬܼܝܵܒܼܘܼܬܼܵܐ ܚܵܐܲܪ ܗ̄ܘ̣ܵܐ ܢܝܼܫܵܗ̇ : ܐܸܠܵܐ ܕܲܢܤܲܒܲܪ ܠܐ̄ܢܵܫܘܼܬܼܵܐ : ܐܵܦ ܚܲܝܠܵܐ ܝܲܬܝܼܪܵܐ ܢ̣ܤܲܒܼ . ܒܲܕܼܓܼܘܿܢ : ܠܫܸܠܝܵܐ ܡܲܚܒܼܝܼܢܲܢ : ܐܵܝܚ : ܡܸܛܠ ܕܲܢܡܘܼܬܼ ܥܵܠܡܵܐ ܗܵܢܵܐ ܡ̣ܢ ܠܸܒܲܢ : ܘܢܸܬܿܕܟܲܪ ܐܲܡܝܼܢܵܐܝܼܬܼ ܠܡܵܘܬܵܐ . ܘܒܹܗ ܒܗܵܢܵܐ ܗܘܼܓܵܝܵܐ : ܠܘܵܬܼ ܐܲܠܵܗܵܐ ܢܸܬܼܩܲܪܲܒܼ ܒܠܸܒܵܐ . ܘܢܸܒܼܤܘܿܪ ܤܪܝܼܩܘܼܬܼ ܥܵܠܡܵܐ : ܘܢܸܬܿܬܿܫܝܼ̈ܛܵܢ ܪ̈ܓܼܝܼܓܼܵܬܹܗ ܒܥܲܝ̈ܢܲܝܢ . ܢܤܲܝܒܲܪ ܗܲܢܝܼܵܐܝܼܬܼ ܒܦܲܓܼܪܵܐ ܡܢܵܘܠܵܐ ܒܸܛܠܵܢܵܐ ܐܲܡܝܼܢܵܐ ܕܲܒܼܫܸܠܝܵܐ ܐܵܝܚ : ܕܢܸܫܬܿܘܸܐ ܠܒܼܘܼܤܵܡܵܐ ܥܲܡ ܐܲܝܠܹܝܢ ܕܒܲܡܥܲܪܹ̈ܐ ܘܒܲܚ̈ܠܹܠܹܝܗ̇ ܕܐܲܪܥܵܐ : ܡܤܲܟܹܝܢ ܠܓܸܠܝܵܢܹܗ ܫܒܼܝܼܚܵܐ ܕܡܲܪܲܢ ܕܡ̣ܢ ܫܡܲܝܵܐ . ܕܠܹܗ ܘܠܲܐܒܼܘܼܗܝ ܘܲܠܪܘܼܚܵܐ ܕܩܘܼܕܼܫܵܐ : ܬܸܫܒܿܘܿܚܬܼܵܐ ܘܪܘܼܡܪܵܡܵܐ ܠܥܵܠܲܡ ܥܵܠܡܝܼܢ . pb. 443 ܬܝܵܒܼܘܼܬܼܵܐ ܐܸܡܵܐ ܗ̣̄ܝ ܕܚܲܝܹ̈ܐ . ܦܵܬܼܚܵܐ ܠܲܢ ܬܲܪܥܵܗ̇ : ܒܝܲܕܼ ܥܪܘܼܩܝܵܐ ܕܡ̣ܢ ܟܠ . ܛܲܝܒܿܘܼܬܼܵܐ ܗܵܝ̇ ܕܐܵܘܒܸܕܼܢܲܢ ܒܵܬܲܪ ܡܲܥܡܘܿܕܼܝܼܬܼܵܐ ܒܝܲܕܼ ܕܘܼܒܵܪܹ̈ܐ ܕܪܲܦܝܘܼܬܼܵܐ : ܠܵܗ̇ ܡܚܲܕܬܼܵܐ ܒܲܢ ܬܝܵܒܼܘܼܬܼܵܐ : ܒܝܲܕܼ ܦܘܼܪ̈ܫܵܢܹܐ ܕܡܲܕܥܵܐ . ܡ̣ܢ ܡܲܝ̈ܵܐ ܘܪܘܼܚܵܐ ܠܒܸܫܢܲܢ ܠܲܡܫܝܼܚܵܐ : ܟܲܕܼ ܠܵܐ ܐܲܪܓܸܫܢܲܢ ܒܫܘܼܒܼܚܹܗ . ܒܝܲܕܼ ܬܝܵܒܼܘܼܬܼܵܐ ܥܵܐ̇ܠܝܼܢܲܢ ܠܒܼܘܼܤܵܡܹܗ : ܒܝܼܕܲܥܬܼܵܐ ܕܦܘܼܪ̈ܫܵܢܹܐ ܕܒܲܢ ܕܵܢ̇ܚܵܐ . ܕܓܼܠܝܼܙ ܡ̣ܢ ܬܝܵܒܼܘܼܬܼܵܐ : ܓܠܝܼܙ ܡ̣ܢ ܒܘܼܤܵܡܵܐ ܗܵܘ̇ ܕܲܥܬܼܝܼܕܼ . ܕܩܲܪܝܼܒܼ ܠܟܼܠ : ܪܲܚܝܼܩ ܡ̣ܢ ܬܝܵܒܼܘܼܬܼܵܐ . ܕܪܲܚܝܼܩ ܡ̣ܢ ܟܠ ܒܦܘܼܪܫܵܢܵܐ : ܬܲܝܵܒܼܵܐ ܗ̄ܘ̣ ܒܲܫܪܵܪܵܐ . ܡܸܚܕܼܵܐ ܕܐܲܒܼܥܸܕܼ ܒܲܪܢܵܫܵܐ ܡ̣ܢ ܨܹܝܕܼ ܐ̄ܢܵܫܵܐ ܘܲܟܼܢܲܫ̣ ܠܘܵܬܼ ܝܵܬܹܗ : ܒܲܪ ܫܵܥܬܹܗ ܡܸܬܼܪܲܫܡܝܼܢ ܒܡܲܕܥܹܗ ܙܵܘ̈ܥܹܐ ܕܲܬܼܝܵܒܼܘܼܬܼܵܐ . ܡܩܲܒܸܠ ܙܲܪܥܵܐ ܕܚܲܝܹ̈ܐ ܡ̣ܢ ܛܲܝܒܿܘܼܬܼܵܐ : ܘܒܲܕܼܡܘܼܬܼ ܥܘܸܠܵܐ ܡܸܬܿܬܿܙܝܼܥ ܒܹܗ ܚܲܫܹܐ ܕܦܘܼܪܫܵܢܵܐ . ܘܪܵܦܹ̇ܬܼ ܒܠܸܒܵܐ : ܥܘܼܗܕܵܢ ܚܲܝܹ̈ܐ ܕܥܵܠܡܵܐ ܕܲܥܬܼܝܼܕܼܾ : ܘܤܘܼܟܵܝܵܐ ܕܲܩܝܵܡܬܼܵܐ : ܘܪܸܢܝܵܐ ܕܕܼܝܼܢܵܐ . ܠܵܐ ܬܸܤܒܲܪ ܠܵܟܼ ܕܒܸܠܥܵܕܼ ܛܲܝܒܿܘܼܬܼܵܐ ܐܲܠܵܗܵܝܬܼܵܐ : ܢܵܦܹ̇ܠ ܚܲܫܵܐ ܒܪܸܥܝܵܢܵܐ . ܕܲܒܼܝܲܕܼ ܫܘܼܟܵܢܵܐ ܡܩܲܒܸܠ ܟܲܤܝܵܐܝܼܬܼ ܒܪ̈ܲܚܡܹܐ ܐܲܠܵܗܵܝܹ̈ܐ : ܒܲܬܼܘܵܬܼܵܐ ܚܲܪܝܼܦܬܼܵܐ ܒܓܼܘܼܪܵܓܼܵܐ ܕܲܠܘܵܬܼ ܚܲܝܹ̈ܐ . ܐܲܝܟܼ ܕܐܸܡ݂ܲܪ ܐܵܦ ܛܘܼܒܼܵܢܵܐ ܐܹܘܲܓܼܪܝܼܣ : ܥܸܩܵܪܵܐ ܠܲܡ ܡܫܝܼܓܼܵܢܵܐ ܐܝܼܬܼܵܘܗܝ : ܬܘܵܬܼ ܢܲܦܫܵܐ ܚܲܡܝܼܡܬܼܵܐ :  pb. 444  ܕܡ̣ܢ ܡܵܪܝܵܐ ܒܝܲܕܼܸ ܡܲܠܲܐܟܹ̈ܐ ܩܲܕܝܼ̈ܫܹܐ ܠܐܲܝܠܹܝܢ ܕܬܼܵܝ̇ܒܿܝܼܢ : ܠܕܼܘܼܟܵܝܵܐ ܕܡ̣ܢ ܚܲܫܹ̈ܐ ܒܲܒܼܛܝܼܠܘܼܬܼܵܐ ܡܸܬܼܝܲܗܒܵܐ ܀ ܘܬܼܘܼܒܼ ܐܵܡܲܪ : ܢܘܼܪܵܐ ܕܟܼܘܼܪܵܐ ܐܝܼܬܹܝܗ̇ : ܬܘܵܬܼ ܢܲܦܫܵܐ ܚܲܡܝܼܡܬܼܵܐ : ܕܲܒܼܛܲܝܒܿܘܼܬܹܗ ܕܲܡܫܝܼܚܵܐ ܗܵܘ̇ܝܵܐ ܠܢܲܦܫܵܐ ܒܥܸܕܵܢܵܐ ܕܲܨܠܘܿܬܼܵܐ : ܘܲܒܼܬܹܐܘܿܪܝܼܵܐ ܥܘܼܗܕܵܢܵܐ ܡܲܕܼܪܸܟܼ . ܓܠܝܼܙܘܼܬܼܵܗ̇ ܕܹܝܢ ܡܲܐܤܹܝܢ : ܡܲܝ̈ܵܐ ܚܲܝܹ̈ܐ . ܪܹܫܵܐ ܕܲܬܼܝܵܒܼܘܼܬܼܵܐ : ܡܘܼܟܵܟܼܵܐ ܕܠܵܐ ܐܸܤܟܹܡ . ܤܸܩܠܵܐ ܕܢܲܚ̈ܬܹܐ : ܕܘܼܘܵܕܼܵܐ ܗ̄ܘ̣ ܕܲܬܼܝܵܒܼܘܼܬܼܵܐ . ܐܘܼܪܚܵܐ ܠܘܵܬܼ ܚܸܟܼܡܬܼܵܐ : ܡܛܲܟܿܤܘܼܬܼܵܐ ܗ̣̄ܝ ܕܗܲܕܵܡܹ̈ܐ . ܐܲܫܝܼܕܼܘܼܬܼܵܐ ܕܦܲܓܼܪܵܐ : ܕܘܼܘܵܕܼܵܐ ܗ̣̄ܝ ܕܚܸܟܼܡܬܼܵܐ . ܚܸܟܼܡܬܼܵܐ ܕܲܫܪܵܪܵܐ : ܚܵܘܪܵܐ ܗ̄ܘ̣ ܕܒܲܐܠܵܗܵܐ . ܚܵܘܪܵܐ ܕܒܲܐܠܵܗܵܐ : ܫܸܬܼܩܵܐ ܗ̄ܘ̣ ܕܚܘܼ̈ܫܵܒܹܐ . ܫܸܠܝܵܐ ܕܬܲܪܥܝܼܬܼܵܐ : ܒܗܝܼܠܘܼܬܼܵܐ ܗ̄ܘ̣ ܕܦܘܼܪܫܵܢܵܐ . ܒܠܝܼܠܘܼܬܼܵܐ ܕܪܸ̈ܓܼܫܹܐ : ܢܸܒܼܥܵܐ ܗ̣̄ܝ ܕܡܲܚܫ̈ܒܼܵܬܼܵܐ . ܪܓܸܫܬܼܵܐ ܕܒܲܐܠܵܗܵܐ : ܥܘܼܡܩܵܐ ܗ̣̄ܝ ܕܡܘܼܟܼܵܟܼܵܐ . ܬܹܐܘܿܪܝܼܵܐ ܕܲܫܪܵܪܵܐ : ܡܝܼܬܼܘܼܬܼܵܐ ܗ̣̄ܝ ܕܠܸܒܵܐ . ܠܸܒܵܐ ܕܲܒܼܩܘܼܫܬܼܵܐ ܡܝܼܬܼ ܠܥܵܠܡܵܐ : ܒܐܲܠܵܗܵܐ ܢܵܒܲܗ ܟ̱ܠܹܗ . ܡܝܼܬܼܘܼܬܼܵܐ ܕܲܫܪܵܪܵܐ : ܡܸܬܿܬܿܙܝܼܥܵܢܘܼܬܼܵܐ ܗ̣̄ܝ ܕܚܲܝܹ̈ܐ . ܛܵܒܲܐ ܗ̣̄ܝ ܕܲܢܤܘܼܩ ܚܲܝܹ̈ܐ ܒܦܵܘܫܵܐ ܕܡ̣ܢ ܟܠ : ܡ̣ܢ ܕܲܢܒܲܢܸܐ ܠܚܲܝܹ̈ܐ ܒܫܘܼܢܵܝܵܐ ܕܡ̣ܢ ܤܵܘܩܵܐ . ܛܵܒܼ ܗ̄ܘ̣ ܡܲܢ ܕܒܼܵܢܹ̇ܐ ܢܲܦܫܹܗ : ܡ̣ܢ ܡܲܢ ܕܒܼܵܢܹ̇ܐ ܬܹܒܹܝܠ . ܛܵܒܼܵܐ ܗ̣̄ܝ ܠܡܸܡܬܲܩ ܚܲܝܹ̈ܐ : ܡ̣ܢ ܕܲܠܡܦܲܠܵܓܼܵܘܼ ܚܲܝܹ̈ܐ . ܐܲܝܢܵܐ ܕܡܲܚܬܼܝܼܢ ܗܲܕܵܡܵܘ̈ܗܝ ܒܲܪ̈ܵܝܹܐ : ܚܲܝܝܼܢ ܙܵܘܥܵܘ̈ܗܝ ܓܵܘܵܝܹ̈ܐ . ܕܚܲܝܼܢ ܗܲܕܵܡܵܘ̈ܗܝ ܒܲܪ̈ܵܝܹܐ : ܐܲܡܝܼܬܼ ܠܗܲܕܵܡܹ̈ܐ ܕܚܸܟܼܡܬܼܵܐ . ܡܘܼܟܵܟܼܵܐ ܕܦܘܼܪܫܵܢܵܐ : ܝܑܼܕܲܥܬܼܵܐ ܗ̄ܘ̣ ܕܲܫܪܵܪܵܐ . ܝܑܼܕܲܥܬܼܵܐ ܕܲܫܪܵܪܵܐ : ܢܸܒܼܥܵܐ ܗ̣̄ܝ ܕܡܘܼܟܵܟܼܵܐ . ܕܡܲܪܝܼܟܼ ܒܠܸܒܹܗ : ܡܲܟܿܝܼܟܼ ܒܦܲܓܼܪܹܗ . ܕܝܲܨܝܼܦ ܒܦܲܓܼܪܹܗ : ܚܲܨܝܼܦ ܒܠܸܒܹܗ . ܕܲܕܼܠܝܼܚ ܒܦܲܓܼܪܹܗ : ܕܠܝܼܚ ܒܠܸܒܹܗ .  pb. 445  ܕܲܕܼܠܝܼܚ ܒܠܸܒܹܗ : ܫܲܛܘܼܪ ܒܗܵܘܢܹܗ . ܕܫܲܛܘܼܪ ܒܗܵܘܢܹܗ : ܒܝܼ̈ܫܵܢ ܐܘܼܪ̈ܚܵܬܹܗ . ܕܒܼܝܼܫܵܐ ܐܘܼܪܚܹܗ : ܡܝܼܬܼܵܐ ܗ̄ܘ̣ ܒܚܲܝܹ̈ܐ . ܐܸܢ ܡܲܚܸܒܼ ܐܲܢ̄ܬܿ ܡܲܟܿܝܼܟܼܘܼܬܼܵܐ : ܠܵܐ ܬܸܗܘܸܐ ܪܵܚܹܡ ܨܸܒܼܬܼܵܐ . ܒܲܪܢܵܫܵܐ ܪܵܚܹ̇ܡ ܨܸܒܼܬܼܵܐ : ܕܢܤܲܝܒܲܪ ܫܝܼܛܘܼܬܼܵܐ ܠܵܐ ܡܸܫܟܲܚ . ܘܲܕܼܢܸܪܗܲܛ ܠܘܵܬܼ ܥ̇ܒܼܵܕܹ̈ܐ ܨܥܝܼܪܹ̈ܐ : ܩܲܫܝܵܐ ܗ̣̄ܝ ܠܹܗ . ܘܕܲܢܫܲܥܒܸܿܕܼ ܢܲܦܫܹܗ ܠܐܲܝܢܵܐ ܕܲܒܼܨܝܼܪ ܡܸܢܹܗ : ܒܵܗܹ̇ܬܼ . ܥܲܒܼܕܵܐ ܕܐܲܠܵܗܵܐ : ܠܵܐ ܡܸܨܛܲܒܲܬܼ ܒܦܲܓܼܪܹܗ . ܕܲܥ ܕܟܼܠ ܒܲܪܢܵܫܵܐ ܕܪܵܚܹ̇ܡ ܨܸܒܼܬܼܵܐ ܕܦܲܓܼܪܹܗ : ܐܵܦܸܢ ܐܝܼܬܼ ܠܹܗ ܫܲܦܝܼܪ̈ܵܬܼܵܐ : ܢܤܝܼܤܵܐ ܬܹܐܪܬܹܗ . ܘܟܼܠ ܕܪܵܚܹ̇ܡ ܝܘܼܬܼܪܵܢܵܐ ܕܡܸܬܼܚܙܸܐ : ܕܢܸܩܢܸܐ ܚܘܼܒܵܐ ܫܲܪܝܼܪܵܐ ܥܲܡ ܐ̄ܢܵܫ ܠܵܐ ܡܸܫܟܲܚ . ܘܟܼܠ ܕܪܵܗܹ̇ܛ ܥܲܠ ܐܝܼܩܵܪܹ̈ܐ : ܥܲܒܼܕܵܐ ܗ̄ܘ̣ ܕܥܵܠܡܵܐ ܗܵܢܵܐ . ܐܸܢ ܤܢܹܝܢ ܥܠܲܝܟ ܟܠ ܕܗܵܠܹܝܢ ܥܵܒܼ̇ܕܝܼܢ : ܐܲܢ̄ܬܿ ܐܲܪܚܸܩ ܡܸܢܗܹܝܢ . ܠܡܲܟܿܝܼܟܼܘܼܬܼܵܐ ܘܢܲܟܼܦܘܼܬܼܵܐ : ܚܲܕܼ ܐܵܕܫܵܐ ܕܫܝܼܛܘܼܬܼܵܐ ܡܥܲܕܲܪ . ܘܐܲܝܢܵܐ ܕܪܵܚܹ̇ܡ ܐܝܼܩܵܪܵܐ ܘܨܼܒܼܬܼܵܐ : ܫܪܵܪܵܐ ܕܗܵܠܹܝܢ ܡܸܢܹܗ ܠܵܐ ܬܸܒܼܥܸܐ . ܐܸܢ ܪܵܚܹ̇ܡ ܐܲܢ̄ܬܿ ܢܲܟܼܦܘܼܬܼܵܐ : ܠܵܐ ܬܸܗܘܸܐ ܪܵܚܹ̇ܡ ܦܸܗܝܵܐ . ܦܸܓܼܥܹ̈ܐ ܕܥܵܪܨܝܼܢ ܥܠܲܝܟ ܒܝܲܕܼ ܦܸܗܝܵܐ : ܕܒܲܙܗܝܼܪܘܼܬܼܵܐ ܬܹܐܚܘܿܕܼ ܒܢܲܦܫܵܟܼ ܠܢܲܟܼܦܘܼܬܼܵܐ : ܠܵܐ ܫܵܒܼܩ̇ܝܼܢ . ܟܠ ܕܪܵܚܹ̇ܡ ܦܸܗܝܵܐ : ܗ̤ܘ ܠܵܐ ܐܝܼܬܼܵܘܗܝ ܢܲܟܼܦܵܐ . ܘܟܼܠ ܕܐܲܚܝܼܕܼ ܒܥܵܠܡܵܝܹ̈ܐ : ܕܢܸܗܘܸܐ ܡܲܟܿܝܼܟܼܵܐ : ܠܵܐ ܬܗܲܝܡܸܢ . ܘܟܼܠ ܕܪܵܚܡܵܐ ܗ̄ܘ̣ ܕܐܲܠܵܗܵܐ : ܪܵܚܹ̇ܡ ܟܵܘܫܵܐ . ܒܲܪܢܵܫܵܐ ܦܲܗܵܝܵܐ ܕܢܸܛܲܪ ܒܢܲܦܫܹܗ ܫܪܵܪܵܐ ܕܠܵܐ ܛܘܼܠܫܵܐ : ܠܵܐ ܡܸܫܟܲܚ . ܬܝܵܒܼܘܼܬܼܵܐ ܤܲܓܝܼ̈ܐܹܐ ܡܚܵܘܹ̇ܝܢ : ܠܲܝܬܿ ܕܲܩܢܸܐ ܠܵܗ̇ ܫܲܪܝܼܪܵܐܝܼܬܼ : ܐܸܠܵܐ ܐܲܝܢܵܐ ܕܚܲܫܝܼܫ ܒܠܸܒܹܗ . ܚܲܫܵܐ ܕܠܸܒܵܐ : ܤܲܓܝܼ̈ܐܹܐ  pb. 446  ܪܵܗ̇ܛܝܼܢ ܕܢܸܫܟܿܚܘܼܢ . ܠܲܝܬܿ ܕܡܸܫܟܲܚ ܠܹܗ ܒܲܫܪܵܪܵܐ : ܐܸܠܵܐ ܐܲܝܢܵܐ ܕܲܩܢܸܐ ܫܸܬܼܩܵܐ ܐܲܡܝܼܢܵܐܝܼܬܼ . ܟܠ ܕܥܲܒܼܕܵܐ ܗ̄ܘ̣ ܕܐܲܠܵܗܵܐ : ܡܲܚܸܒܼ ܚܲܫܝܼܫܘܼܬܼܵܐ . ܟܠ ܒܲܪܢܵܫܵܐ ܕܲܩܢܸܐ ܤܲܓܝܼܐܘܼܬܼܵܐ ܕܡܸܠܹ̈ܐ : ܐܵܦܸܢ ܬܡܝܼ̈ܗܵܬܼܵܐ ܢܸܫܬܲܥܸܐ : ܕܲܥ ܕܲܤܦܝܼܩ ܗ̄ܘ̣ ܡ̣ܢ ܠܓܼܵܘ . ܚܲܫܵܐ ܕܲܠܓܼܵܘ : ܦܓܼܘܼܕܼܵܐ ܗ̄ܘ̣ ܕܪܸ̈ܓܼܫܹܐ . ܐܸܢ ܪܵܚܹ̇ܡ ܫܪܵܪܵܐ ܐܲܢ̄ܬܿ : ܗ̤ܘܝܼ ܪܵܚܹ̇ܡ ܫܸܬܼܩܵܐ . ܒܲܕܼܡܘܼܬܼ ܫܸܡܫܵܐ ܥܵܒܹ̇ܕܼ ܠܵܟܼ ܗܵܢܵܐ ܕܬܸܬܼܢܲܗܲܪ ܒܐܲܠܵܗܵܐ : ܘܦܵܪܹܩ ܠܵܟܼ ܡ̣ܢ ܗܲܓܵܓܹ̈ܐ ܕܠܵܐ ܝܑܼܕܲܥܬܼܵܐ : ܠܹܗ ܠܐܲܠܵܗܵܐ ܡܚܲܝܸܕܼ ܠܵܟܼ ܫܸܬܼܩܵܐ . ܒܙܲܒܼܢܵܐ ܕܗܲܢܝܼ ܠܵܟܼ ܤܝܵܡ ܒܘܼܪܟܵܟܼ : ܠܵܐ ܬܸܬܼܚܲܦܲܛ ܕܬܸܥܒܸܿܕܸ ܠܹܗ ܫܘܼܠܵܡܵܐ . ܠܘܲܝ ܠܵܐ ܡܸܬܼܦܤܸܩ ܗ̄ܘ̣ܵܐ : ܟܡܵܐ ܕܐܝܼܬܲܝܟ ܒܗܵܠܹܝܢ ܚܲܝܹ̈ܐ . ܘܲܒܼܙܲܒܼܢܵܐ ܕܲܟܼܢܝܼܫ ܒܹܗ ܪܸܥܝܵܢܵܟܼ : ܠܵܐ ܬܸܦܤܘܿܩ ܨܠܘܿܬܼܵܟܼ . ܠܵܐ ܬܸܚܫܘܿܒܼ ܒܸܛܠܵܢܵܐ ܐܘܼܟܵܐ ܕܲܨܠܘܿܬܼܵܐ ܟܢܝܼܫܬܼܵܐ : ܡܸܛܠ ܦܵܘܫܵܐ ܕܡܲܙܡܘܿܪܹ̈ܐ . ܝܲܬܝܼܪ ܡ̣ܢ ܢܩܵܫܵܐ ܕܦܸܬܼܓܼܵܡܹ̈ܐ : ܒܪܵܟܼܵܐ ܕܒܲܨܠܘܿܬܼܵܐ ܐܲܚܸܒܼ . ܐܸܡܲܬܼܝ ܕܝܵܗ̇ܒܵܐ ܠܵܟܼ ܐܝܼܕܼܵܐ ܗܵܕܹܐ : ܗ̤ܝ ܬܡܲܠܸܐ ܠܵܟܼ ܚܠܵܦ ܢܸܫܡܸܫܬܼܵܐ . ܐܸܡܲܬܼܝ ܕܒܼܵܗ̇ ܒܬܸܫܡܸܫܬܼܵܐ ܡܸܫܬܲܟܿܢܵܐ ܠܵܟܼ ܡܵܘܗܲܒܼܬܼܵܐ ܕܕܸܡ̈ܥܹܐ : ܠܵܐ ܬܸܚܫܘܿܒܼ ܒܘܼܤܵܡܵܐ ܕܲܒܼܗܹܝܢ ܒܸܛܠܵܢܵܐ ܕܡܸܢܵܗ̇ . ܫܘܼܡܠܵܝܵܐ ܗ̄ܘ̣ ܕܲܨܠܘܿܬܼܵܐ : ܫܘܼܟܵܢܵܐ ܕܕܸܡ̈ܥܹܐ . ܠܵܐ ܬܸܬܿܕܲܡܲܪ ܐܸܢܗ̤ܘ ܕܐܝܼܬܼ ܐܸܡܲܬܼܝ ܕܒܲܪܝܼܟܼ ܐܲܢ̄ܬܿ ܒܲܨܠܘܿܬܼܵܐ ܘܲܟܼܢܝܼܫ ܒܵܗ̇ ܪܸܥܝܵܢܵܟܼ : ܘܲܫܠܸܐ ܡ̣ܢ ܨܠܘܿܬܼܵܐ . ܗܵܕܹܐ ܡܸܫܟܲܚ ܐܲܢ̄ܬܿ : ܐܵܦ ܒܬܸܫܡܸܫܬܼܵܐ : ܐܵܦ ܒܩܸܪܝܵܢܵܐ . ܒܙܲܒܼܢܵܐ ܕܲܡܒܲܕܲܪ ܪܸܥܝܵܢܵܟܼ : ܝܲܬܿܝܿܪ ܡ̣ܢ ܨܠܘܿܬܼܵܐ ܒܩܸܪܝܵܢܵܐ ܟܲܬܲܪ . ܐܘܼܪܚܵܐ ܕܩܸܪܝܵܢܵܟܼ ܥܲܡ ܢܝܼܫܵܐ ܕܕܼܘܼܒܵܪܵܟܼ : ܢܸܗܘܸܐ ܫܘܸܐ . ܠܵܘ ܟܠ ܟܬܼܵܒܹ̈ܐ ܚܵܫ̇ܚܝܼܢ ܠܟܼܘܼܢܵܫܵܐ ܕܪܸܥܝܵܢܵܐ . ܤܘܿܓܼܵܐܐ ܕܹܝܢ ܕܲܟܼܬܼܵܒܹ̈ܐ : ܕܝܘܼܠܦܵܢܵܐ ܐܝܼܬܼ ܒܗܘܿܢ : ܠܕܲܟܼܝܘܼܬܼܵܐ ܕܹܝܢ ܠܵܐ  pb. 447  ܚܵܫ̇ܚܝܼܢ . ܦܸܗܝܵܐ ܕܹܝܢ ܕܪܸܥܝܵܢܵܐ ܫܵܒܼܩ̇ܝܼܢ ܥܠܲܝܟܼ ܟܬܼܵܒܹ̈ܐ ܡܫܲܓܼܢܲܝ̈ܵܐ . ܕܲܥ ܕܠܵܘ ܟܠ ܟܬܼܵܒܼ ܕܡܲܠܸܦ ܥܲܠ ܕܸܚܠܲܬܼ ܐܲܠܵܗܵܐ : ܚܵܫܲܚ ܐܵܦ ܠܕܲܟܼܝܘܼܬܼܵܐ ܕܬܹܐܪܬܵܐ ܘܲܟܼܢܝܼܫܘܼܬܼ ܚܘܼ̈ܫܵܒܹܐ . ܥܲܡ ܐܲܝܢܵܐ ܕܠܵܐ ܝܵܕܲܥ̇ ܫܪܵܪܵܐ : ܠܵܐ ܬܸܬܼܚܪܸܐ ܥܲܡܹܗ ܥܲܠ ܚܲܬܿܝܼܬܼܘܼܬܼܵܐ ܕܗܵܠܹܝܢ . ܐܵܦ ܝܲܬܝܼܪ ܡ̣ܢ ܥܲܡܠܹ̈ܐ : ܫܲܠܝܘܼܬܼܵܐ ܐܲܚܸܒܼ . ܝܲܩܲܪ ܠܩܸܪܝܵܢܵܐ ܐܸܢ ܡܲܨܝܵܐ : ܝܲܬܝܼܪ ܡ̣ܢ ܩܵܘܡܵܐ : ܡܲܒܿܘܼܥܵܐ ܗ̄ܘ̣ ܓܹܝܪ ܕܲܨܠܘܿܬܼܵܐ ܕܟܼܝܼܬܼܵܐ . ܠܡܸܒܼܤܵܐ ܒܪܲܡ : ܘܠܵܐ ܠܲܓܼܡܵܪ . ܐܸܙܕܲܗ̄ܤ ܡ̣ܢ ܦܲܚܵܐ . ܥܸܩܪܵܐ ܗܘ̣ ܕܕܘܼܒܵܪܵܐ ܙܘܼܡܵܪܵܐ . ܒܪܲܡ ܗܵܕܹܐ ܕܲܥ : ܕܦܸܬܼܓܼܵܡܹ̈ܐ ܕܥܲܡ ܦܸܗܝܵܐ ܠܥܲܡܠܵܐ ܕܓܼܘܼܫܡܵܐ ܝܲܬܿܝܼܪ ܚܵܫ̇ܚܝܼܢ . ܡܝܲܬܲܪ ܗ̄ܘ̣ ܚܲܫܵܐ ܕܪܸܥܝܵܢܵܐ : ܡ̣ܢ ܠܹܐܘܬܼܵܐ ܕܓܘܼܫܡܵܐ . ܒܙܲܒܼܢܵܐ ܕܡܲܐܝܼܢܘܼܬܼܵܐ ܗ̤ܘܝܼ ܡܸܬܼܥܲܝܲܕ : ܕܲܬܼܙܝܼܥ ܠܲܛܢܵܢܵܐ ܩܲܠܝܼܠ . ܪܲܒܲܬܼ ܓܹܝܪ ܡܸܬܿܬܿܥܝܼܪ ܠܸܒܵܐ : ܡܲܚܸܡ ܓܹܝܪ ܘܲܠܙܵܘ̈ܥܹܝܗ̇ ܕܢܲܦܫܵܐ . ܐܲܝܟܲܢܵܐ ܕܠܘܼܩܒܲܠ ܪܸܓܿܬܼܵܐ : ܗܵܟܲܢܵܐ ܡܥܲܕܪܵܐ ܚܸܡܬܼܵܐ ܕܲܟܼܝܵܢܵܐ : ܐܵܦ ܒܙܲܒܼܢܵܐ ܕܡܲܐܝܼܢܘܼܬܼܵܐ : ܫܵܕܼܝܵܐ ܓܹܝܪ ܩܲܪܝܼܪܘܼܬܼܵܐ ܡ̣ܢ ܢܲܦܫܵܐ . ܒܲܬܼܪܹܝܢ ܥܸܕܵܢ̈ܝܼܢ ܡܥܵܕܼܵܐ ܕܬܹܐܬܸܐ ܥܠܲܝܢ ܗܵܕܹܐ ܐܲܝܟܼ ܕܲܒܼܤܘܿܓܼܵܐܐ : ܡ̣ܢ ܝܘܼܩܪܵܐ ܕܟܲܪܤܵܐ : ܘܡ̣ܢ ܡܚܝܼܠܘܼܬܼܵܐ ܝܲܬܝܼܪܬܵܐ ܕܡ̣ܢ ܥܲܡ̈ܠܹܐ . ܡܛܲܟܿܤܘܼܬܼܵܐ ܕܦܘܼܠܚܵܢܵܐ : ܢܘܼܗܪܵܐ ܗ̣̄ܝ ܕܬܲܪܥܝܼܬܼܵܐ . ܠܲܝܬܿ ܐܲܝܟܼ ܝܑܼܕܲܥܬܼܵܐ . ܟܠ ܨܠܘܿܬܼܵܐ ܕܲܒܼܠܸܠܝܵܐ ܬܩܲܪܸܒܼ : ܡ̣ܢ ܟܠ ܥܲܡ̈ܠܝܼܢ ܕܒܼܐܝܼܡܵܡܵܐ ܬܸܗܘܸܐ ܡܝܲܩܪܵܐ ܒܥܲܝܢܲܝ̈ܟ . ܠܵܐ ܬܵܘܩܲܪ ܟܲܪܤܵܟܼ : ܕܠܵܐ ܢܸܗܘܸܐ ܒܠܝܼܠ ܪܸܥܝܵܢܵܟܼ : ܘܬܸܗܘܸܐ ܫܓܼܝܼܫ ܒܦܸܗܝܵܐ ܟܲܕܼ ܩܵܐܹܡ  pb. 448  ܐܲܢ̄ܬܿ ܒܠܸܠܝܵܐ : ܘܲܡܫܲܪܹܝܢ ܗܲܕܵܡܲܝ̈ܟ : ܘܲܡܠܸܐ ܐܲܢ̄ܬܿ ܟ̱ܠܵܟܼ ܪܲܦܝܘܼܬܼܵܐ . ܐܸܠܵܐ ܚܲܫܝܼܟܼܵܐ ܢܲܦܫܵܟܼ : ܘܲܡܕܵܘܕܼܝܼܢ ܙܵܘܥܲܝ̈ܟ : ܘܠܵܐ ܬܸܫܟܲܚ ܬܟܲܢܸܫ ܐܸܢܘܿܢ ܠܘܵܬܼ ܦܸܬܼܓܼܵܡܹ̈ܐ ܟܠ ܟ̱ܠܹܗ ܡܸܛܠ ܥܲܡܛܵܢܵܐ : ܘܢܸܗܘܸܐ ܦܲܟܿܝܼܗ ܥܠܲܝܟ ܛܲܥܡܵܐ ܕܟܼܠܡܸܕܸܡ . ܘܠܵܐ ܢܸܬܼܚܲܠܘܿܢ ܠܵܟܼ ܦܸܬܼܓܼܵܡܹ̈ܐ ܕܙܘܼܡܵܪܵܐ : ܗܵܢܘܿܢ ܕܡܸܛܠ ܩܲܠܝܼܠܘܼܬܼܵܐ ܘܢܲܗܝܼܪܘܼܬܼܵܐ ܕܪܸܥܝܵܢܵܐ : ܡܥܵܕܼ ܒܗܲܢܝܼܐܘܼܬܼܵܐ ܛܵܥܹ̇ܡ ܗܵܘܢܵܐ ܦܘܼܪ̈ܫܵܢܹܐ ܕܲܒܼܗܘܿܢ . ܐܸܡܲܬܝ ܕܛܲܟܼܤܵܐ ܕܦܘܼܠܚܵܢ ܠܸܠܝܵܐ ܐܸܫܬܿܓܸܫ : ܗܵܝܕܹܝܢ ܐܵܦ ܒܦܘܼܠܚܵܢܵܐ ܕܐܝܼܡܵܡܵܐ ܢܸܗܘܸܐ ܗܵܘܢܵܐ ܡܒܲܠܒܲܠ : ܘܪܵܕܹܐ ܒܥܲܡܛܵܢܵܐ . ܘܲܒܼܩܸܪܝܵܢܵܐ ܐܲܝܟܼ ܕܲܡܥܵܕܼ : ܠܵܐ ܡܸܬܼܒܲܤܲܡ . ܫܲܟܿܝܼܢܵܐ ܓܹܝܪ : ܐܲܝܟܼ ܥܲܪܦܸܠܵܐ ܥܲܠ ܙܵܘ̈ܥܹܐ . ܘܐܸܢܗܘ̤ ܕܒܲܨܠܘܿܬܼܵܐ ܢܸܬܿܬܿܙܝܼܥܘܼܢ : ܘܐܸܢ ܒܗܸܪܓܵܐ . ܒܘܼܤܵܡܵܐ ܕܒܼܐܝܼܡܵܡܵܐ ܡܸܫܬܲܟܲܢ ܠܥܲܢܘܵܝܵܐ : ܡ̣ܢ ܢܘܼܗܪܵܐ ܕܦܘܼܠܚܵܢ ܠܸܠܝܵܐ ܢܵܒܲܥ ܥܲܠ ܗܵܘܢܵܐ ܙܲܗܝܵܐ . ܟܠ ܒܲܪܢܵܫܵܐ ܕܢܸܤܝܵܢܵܐ ܕܫܸܠܝܵܐ ܠܵܐ ܢܤܝܼܒܼ ܠܹܗ ܢܘܼܓܼܪܵܐ : ܠܵܐ ܬܤܲܟܸܐ ܕܡܸܕܸܡ ܝܲܬܿܝܼܪ ܬܹܐܠܲܦ ܡܸܢܹܗ ܥܲܠ ܛܵܒܼ̈ܬܼܵܐ ܕܥܲܢܘܵܝܹ̈ܐ : ܐܵܦܸܢ ܪܲܒܲܬܼ ܚܲܟܿܝܼܡ ܘܡܲܠܦܵܢ : ܘܐܝܼܬܼ ܠܹܗ ܤܘܿܓܼܵܐܐ ܕܬܲܩ̈ܢܵܬܼܵܐ . ܐܸܙܕܲܗ̄ܪ ܕܠܵܐ ܬܲܡܚܸܠ ܦܲܓܼܪܵܟܼ ܝܲܬܿܝܼܪܵܐ : ܕܲܠܡܵܐ ܬܸܬܼܚܲܝܲܠ ܥܠܲܝܟ ܡܲܐܝܼܢܘܼܬܼܵܐ : ܘܬܲܩܲܪ ܠܢܲܦܫܵܟܼ ܡ̣ܢ ܛܥܵܡܬܼܵܐ ܕܦܘܼܠܚܵܢܵܗ̇ . ܐܲܝܟܼ ܕܲܒܼܡܲܤܲܐܬܼܵܐ ܙܵܕܹ̇ܩ ܕܢܸܬܼܩܘܿܠ ܐ̄ܢܵܫ ܕܘܼܒܵܪܹܗ . ܒܙܲܒܼܢܵܐ ܕܤܲܒܿܝܼܥ ܐܲܢ̄ܬܿ : ܐܸܙܕܲܗ̄ܪ ܩܲܠܝܼܠ ܡ̣ܢ ܦܵܪܹܗ̄ܤܝܼܵܐ ܕܥܲܡ ܢܲܦܫܵܟܼ . ܢܲܟܼܦܵܐܝܼܬܼ ܢܸܗܘܸܐ ܡܵܘܬܿܒܼܵܟܼ : ܐܵܦ ܒܥܸܕܵܢܵܐ ܕܲܚܫܲܚܬܼܵܐ . ܝܲܬܝܼܪܵܐܝܼܬܼ ܗ̤ܘܝܼ ܢܟܸܦ ܘܲܙܗܸܐ : ܒܥܸܕܵܢ ܡܲܕܼܡܟܼܵܐ . ܠܵܘ ܒܲܠܚܘܿܕܼ ܒܚܘܼܫܵܒܲܝ̈ܟ : ܐܸܠܵܐ ܘܲܒܼܗܲܕܵܡܲܝ̈ܟ ܟܲܕܼ ܙܗܝܼܪܝܼܢ . ܡ̣ܢ ܡܲܤܒܿܪܵܢܘܼܬܼܵܐ : ܐܸܙܕܲܗ̄ܪ ܒܥܸܕܵܢ ܫܘܼܚ̈ܠܵܦܹܐ ܛܵܒܹ̈ܐ . ܡܚܝܼܠܘܼܬܼܵܟܼ ܕܹܝܢ ܘܒܼܘܿܪܘܼܬܼܟܼ ܕܠܘܼܩܒܲܠ  pb. 449  ܩܲܛܝܼܸܢܘܼܬܼܵܗ̇ : ܒܨܲܠܘܿܬܼܵܐ ܚܦܝܼܛܬܼܵܐ ܠܡܵܪܲܢ ܚܵܘܵܐ : ܕܲܠܡܵܐ ܬܸܫܬܿܒܸܩ ܕܬܸܬܼܢܲܤܸܐ ܒܤܲܢ̈ܝܵܬܼܵܐ . ܢܲܩܝܼܦܵܐ ܓܹܝܪ ܙܵܢܝܘܼܬܼܵܐ ܠܪܵܡܘܼܬܼܵܐ : ܘܛܵܥܝܘܼܬܼܵܐ . ܠܡܲܤܒܿܪܵܢܘܼܬܼܵܐ . ܒܲܥ̇ܒܼܵܕܼܵܐ ܕܐܝܼܕܲܝ̈ܟ ܡܸܤܲܬܼ ܤܘܼܢܩܵܢܵܟܼ ܐܸܬܼܚܲܫܲܚ : ܡܵܠܘܿܢ ܠܐܲܤܝܼܪܘܼܬܼܵܟܼ ܕܲܒܼܓܼܵܘ ܫܸܠܝܵܐ . ܠܵܐ ܬܸܬܼܡܚܸܠ ܒܤܲܒܼܪܵܟܼ ܥܲܠ ܝܵܨܘܿܦܵܟܼ : ܬܡܝܼܗܝܼܢ ܦܘܼܪ̈ܢܵܤܵܘܗܝ ܕܐܲܠܵܗܵܐ ܠܘܵܬܼ ܒܲܝܬܵܝܵܘ̈ܗܝ : ܕܐܵܦ ܒܡܲܕܼܒܿܪܵܐ ܫܵܗܝܵܐ : ܡܦܲܪܢܸܣ ܠܝܵܬܼܒܲܝ̈ ܥܲܠ ܤܲܒܼܪܹܗ ܕܠܵܐ ܐܝܼ̈ܕܲܝܵܐ ܕܐ̄ܢܵܫܵܐ . ܐܸܢܕܹܝܢ ܤܵܥܲܪ ܠܵܟܼ ܡܵܪܲܢ ܒܗܵܠܹܝܢ ܕܦܲܓܼܪܵܐ ܕܠܵܐ ܥܲܡܠܵܐ : ܟܲܕܼ ܐܲܢ̄ܬܿ ܝܵܨܹ̇ܦ ܐܲܢ̄ܬܿ ܕܢܲܦܫܵܐ ܒܲܠܚܘܿܕܼ : ܗܵܝܕܹܝܢ ܡܸܬܿܬܿܙܝܼܥ ܚܘܼܫܵܒܼܵܐ ܡ̣ܢ ܦܘܼܪ̈ܤܹܐ ܕܩܵܛܘܿܠܵܐ : ܕܥܸܠܬܼܵܐ ܡܸܕܸܡ ܡ̣ܢ ܟܠ ܦܪܘܿܣ : ܡ̣ܢ ܨܹܐܕܲܝܟ ܐܝܼܬܹܝܗ̇ ܠܗܵܕܹܐ ܟ̱ܠܵܗ̇ ܒܛܝܼܠܘܼܬܼܵܐ . ܘܥܲܡܹܗ ܕܚܘܼܫܵܒܼܵܐ : ܫܵܠ̇ܝܵܐ ܡܸܢܵܟܼ ܝܲܨܝܼܦܘܼܬܹܗ ܕܐܲܠܵܗܵܐ . ܘܒܼܵܗ̇ ܒܫܵܥܬܼܵܐ ܢܵܒܼܥ̇ܝܼܢ ܥܠܲܝܟ ܪܸܒܿܘ ܢܸܤܝ̈ܘܿܢܝܼܢ : ܐܸܢ ܡ̣ܢ ܡܲܗܡܝܵܢܘܼܬܼܵܐ ܕܝܵܨ̈ܘܿܦܹܐ : ܘܐܸܢ ܒܚܘܼܕܵܬܼܵܐ ܕܟܹܐܒܹ̈ܐ ܘܲܕܼܟܼܘܼܪ̈ܗܵܢܹܐ ܕܡܸܬܿܬܿܙܝܼܥܝܼܢ ܒܹܗ ܒܦܲܓܼܪܲܢ . ܠܵܘ ܡ̣ܢ ܡܸܬܿܬܿܙܝܼܥܵܢܘܼܬܼܵܐ ܠܚܘܿܕܼ ܡܲܗܡܸܐ ܐܲܠܵܗܵܐ : ܐܸܠܵܐ ܐܸܡܲܬܼܝ ܕܲܡܩܵܘܸܐ ܠܘܵܬܼܵܗ̇ ܪܸܥܝܵܢܵܐ . ܡ̣ܢ ܡܸܬܿܬܿܙܝܼܥܵܢܘܼܬܼܵܐ ܕܹܝܢ ܕܠܵܐ ܒܨܸܒܼܝܵܢܵܐ : ܠܵܐ ܪܵܕܹܐ ܘܕܼܵܐܹ̇ܢ ܐܲܠܵܗܵܐ ܠܐ̄ܢܵܫ . ܐܵܦܠܵܐ ܐܸܢܗ̤ܘ ܕܲܫܠܸܡܢܲܢ ܠܵܗ̇ ܡܠܸܐ ܫܵܥܵܐ : ܘܒܲܪ ܫܵܥܬܹܗ ܙܲܩܬܲܢ ܚܲܫܵܐ : ܘܲܬܼܘܵܬܼܵܐ ܐܲܕܼܪܸܟܼܬܲܢ . ܘܐܵܦ ܡܵܪܲܢ : ܠܵܐ ܡܲܩܸܨ ܠܲܢ ܕܐܲܝܟܼ ܗܵܕܹܐ ܡܲܤܟܿܠܵܢܘܼܬܼܵܐ : ܐܸܠܵܐ ܗܵܝ̇ ܕܚܲܬܿܝܼܬܼܵܐܝܼܬܼ ܢܲܩܦܵܗ̇ ܪܸܥܝܵܢܵܐ . ܗܵܢܵܘ ܕܹܝܢ : ܕܠܲܐܝܠܹܝܢ ܕܠܵܐ ܡܲܪܓܫܵܢܵܐܝܼܬܼ ܚܵܪܘ ܒܵܗ̇ ܘܐܲܝܟܼ ܕܲܒܼܘܵܠܝܼܬܼܵܐ : ܘܠܵܐ ܚܲܫܒܿܘܼܗ̇ ܐܲܝܟܼ ܪܸܢܝܵܐ ܕܥܵܘ̣ܠܵܐ . ܐܲܡܝܼܢܵܐܝܼܬܼ : ܗܵܕܹܐ ܢܨܲܠܸܐ ܠܡܵܪܲܢ : ܡܫܝܼܚܵܐ ܤܵܟܹܗ  pb. 450  ܕܲܫܪܵܪܵܐ : ܐܲܕܢܲܚ ܫܪܵܪܵܟܼ ܒܠܸܒܵܪ̈ܵܘܬܲܢ : ܕܐܲܝܟܼ ܨܸܒܼܝܵܢܵܟܼ ܢܸܕܲܥ ܠܲܡܗܲܠܵܟܼܘܼ ܒܐܘܼܪܚܵܟܼ . ܐܸܡܲܬܼܝ ܕܚܘܼܫܵܒܼܵܐ ܡܸܕܸܡ ܒܝܼܫܵܐ ܚܲܕܼܬܼܵܐܝܼܬܼ ܐܵܘ ܡ̣ܢ ܗܵܠܹܝܢ ܕܡ̣ܢ ܢܘܼܓܼܪܵܐ ܤܒܼܝܼܤܵܐܝܼܬܼ ܢܲܦܫܹܗ ܡܚܵܘܸܐ ܒܵܟܼ : ܕܲܥ ܚܲܬܝܼܬܼܵܐܝܼܬܼ : ܕܦܲܚܵܐ ܨܵܒܹ̇ܐ ܠܡܸܛܡܲܪ ܠܵܟܼ . ܘܐܸܬܿܬܿܥܝܼܪ ܥܠܵܘܗܝ : ܒܙܲܒܼܢܵܐ . ܐܸܢܕܹܝܢ ܡ̣ܢ ܗܵܠܹܝܢ ܗ̄ܘ̣ ܕܡ̣ܢ ܓܲܒܵܐ ܕܝܲܡܝܼܢܵܐ ܘܲܕܿܛܵܒܼܬܼܵܐ : ܕܲܥ ܕܲܡܢܵܬܼܵܐ ܡܸܕܸܡ ܕܚܲܝܹ̈ܐ ܨܵܒܹ̇ܐ ܝܵܗܹ̇ܒܼ ܠܵܟܼ ܡܵܪܝܵܐ . ܘܡܸܛܠ ܗܵܕܹܐ : ܤܒܼܝܼܤܵܐܝܼܬܼ ܠܒܲܪ ܡ̣ܢ ܥܝܵܕܼܵܐ ܡܸܬܿܬܿܙܝܼܥ ܒܵܟܼ . ܐܸܢ ܓܹܝܪ ܚܘܼܫܵܒܼܵܐ ܗ̄ܘ̣ ܥܲܡܘܼܛܵܐ : ܘܲܦܠܝܼܓܼ ܐܲܢ̄ܬܿ ܥܠܵܘܗܝ : ܒܲܕܼܠܵܐ ܡܸܫܟܲܚ ܐܲܢ̄ܬܿ ܢܲܗܝܼܪܵܐܝܼܬܼ ܠܡܲܕܼܪܵܟܼܘܼ ܕܐܸܢ ܒܲܝܬܵܝܵܐ ܗ̄ܘ̣ ܐܵܘ ܓܲܢܵܒܼܵܐ : ܘܐܸܢ ܡܥܲܕܪܵܢܵܐ ܐܵܘ ܟܡܹܐܢܬܼܵܢܵܐ ܕܒܸܐܤܟܹܡ ܫܲܦܝܼܪܬܵܐ ܛܫܸܐ : ܒܲܨܠܘܿܬܼܵܐ ܚܲܪܝܼܦܬܼܵܐ ܕܠܸܠܝܵܐ ܘܕܼܐܝܼܡܵܡܵܐ : ܥܲܡ ܫܲܗܪܵܐ ܢܲܓܝܼܪܵܐ ܐܸܬܿܛܲܝܲܒܼ ܥܠܵܘܗܝ : ܘܠܵܐ ܬܸܕܚܹܝܘܗܝ ܡܸܢܵܟܼ ܘܐܵܦܠܵܐ ܬܸܫܠܲܡ ܠܹܗ : ܐܸܠܵܐ ܨܠܘܿܬܼܵܐ ܚܦܝܼܛܬܼܵܐ : ܚܲܡܝܼܡܵܐܝܼܬܼ ܥܒܸܕܼ ܡܸܛܠܵܬܹܗ . ܘܠܵܐ ܬܸܫܠܸܐ ܡ̣ܢ ܕܬܸܩܪܸܐ ܠܡܵܪܲܢ : ܘܗ̤ܘ ܡܚܵܘܸܐ ܢܲܦܫܹܗ ܓܲܠܝܵܐܝܼܬܼ : ܕܡ̣ܢ ܐܲܝܟܵܐ ܗ̄ܘ̣ . ܝܲܬܝܼܪ ܡ̣ܢ ܟܠܡܸܕܸܡ : ܫܸܬܼܩܵܐ ܐܲܚܸܒܼ . ܡܩܲܪܸܒܼ ܠܵܟܼ ܠܘܵܬܼ ܦܹܐܪܵܐ : ܕܲܡܚܝܼܠ ܗ̄ܘ̣ ܠܸܫܵܢܵܐ ܠܬܼܘܼܪܓܵܡܹܗ . ܩܲܕܼܡܵܝܑܬܼ : ܚܢܲܢ ܥܵܨܹ̇ܝܢܲܢ ܢܲܦܫܲܢ ܕܢܸܫܬܿܘܿܩ . ܘܗܵܝܕܹܝܢ ܡܸܢܹܗ ܕܫܸܬܼܩܲܢ ܡܸܬܼܝܼܠܸܕܼ ܠܲܢ ܡܸܕܸܡ : ܕܢܵܓܹ̇ܕܼ ܠܲܢ ܠܫܸܬܼܩܵܐ . ܢܸܬܸܠ ܠܵܟܼ ܐܲܠܵܗܵܐ : ܕܬܸܪܓܲܫ ܒܡܸܕܸܡ ܕܡ̣ܢ ܫܸܬܼܩܵܐ ܡܸܬܼܝܼܠܸܕܼ . ܐܸܢ ܕܹܝܢ ܒܕܼܘܼܒܵܪܵܐ ܗܵܢܵܐ ܬܫܲܪܸܐ : ܠܵܐ ܝܵܕܲܥ̇ܢܵܐ ܕܲܟܼܡܵܐ ܢܘܼܗܪܵܐ ܕܵܢܲܚ ܒܵܟܼ ܡ̣ܢ ܗܵܪܟܵܐ . ܠܵܐ ܬܸܤܒܲܪ ܠܵܟܼ ܐܵܚܝ : ܕܗܵܝ̇ ܕܐܲܡܝܼܪܵܐ ܥܲܠ ܗܵܘ̇ ܬܡܝܼܗܵܐ  pb. 451  ܐܲܪܤܵܢܝܼܣ : ܕܐܲܒܼܵܗ̈ܵܬܼܵܐ ܘܐܲܚܹ̈ܐ ܡܸܬܼܘܲܥܕܼܝܼܢ ܗ̄ܘ̣ܵܘ ܠܲܚܙܵܬܹܗ : ܝܵܬܹ̇ܒܼ ܗ̄ܘ̣ܵܐ ܥܲܡܗܘܿܢ ܟܲܕܼ ܫܠܸܐ : ܘܲܒܼܫܸܬܼܩܵܐ ܫܵܪܹܐ ܗ̄ܘ̣ܵܐ ܠܗܘܿܢ . ܕܨܸܒܼܝܵܢܹܗ ܒܲܠܚܘܿܕܼ ܗ̄ܘ̣ܵܬܼ ܗܵܕܹܐ : ܐܵܦܸܢ ܒܫܘܼܪܵܝܵܐ ܥ̣ܨܵܐ ܢܲܦܫܹܗ ܠܗܵܕܹܐ . ܗܲܢܝܼܐܘܼܬܼܵܐ ܡܸܕܸܡ ܡܸܬܼܝܲܠܕܵܐ ܒܠܸܒܵܐ ܡ̣ܢ ܕܘܼܪܵܫܵܐ ܕܦܘܼܠܚܵܢܵܐ ܗܵܢܵܐ ܒܵܬܲܪ ܙܲܒܼܢܵܐ : ܘܒܲܩܛܝܼܪܵܐ ܢܵܓܹ̇ܕܼ ܠܦܲܓܼܪܵܐ ܠܲܡܟܲܬܵܪܘܼ ܒܫܸܬܼܩܵܐ . ܤܘܿܓܼܵܐܐ ܕܕܸܡ̈ܥܹܐ ܡܸܬܼܝܲܠ̈ܕܵܢ ܒܲܢ ܒܕܼܘܼܒܵܪܵܐ ܗܵܢܵܐ : ܒܲܚܙܵܬܼܵܐ ܬܡܝܼܗܬܵܐ ܕܡܸܕܸܡ ܡܸܕܸܡ : ܕܡܲܪܓܸܫ ܒܗܘܿܢ ܠܸܒܵܐ ܡܦܲܪܫܵܐܝܼܬܼ . ܒܲܙܒܲܢ ܒܚܲܫܵܐ : ܘܒܲܙܒܲܢ ܡ̣ܢ ܬܸܡܗܵܐ . ܙܵܥܲܪ ܠܹܗ ܓܹܝܪ ܠܸܒܵܐ . ܘܗܵܘܹ̇ܐ ܐܲܝܟܼ ܫܲܒܼܪܵܐ . ܕܡܸܚܕܼܵܐ ܕܐܲܩܸܦ̣ ܒܲܨܠܘܿܬܼܵܐ : ܐܸܬܿܬܿܪܲܥ ܕܸܡ̈ܥܹܐ . ܪܲܒܿ ܗ̄ܘ̣ ܒܲܪܢܵܫܵܐ : ܕܲܒܼܚܘܼܡܤܵܢܵܐ ܕܗܲܕܵܡܵܘ̈ܗܝ : ܥܝܵܕܹ̈ܐ ܬܡܝܼ̈ܗܹܐ ܩܢܸܐ ܠܓܼܵܘ ܢܲܦܫܹܗ . ܟܲܕܼ ܠܟܼܠܗܘܿܢ ܥܲܡ̈ܠܹܐ ܕܕܼܘܼܒܵܪܵܐ ܗܵܢܵܐ ܒܓܲܒܵܐ ܚܲܕܼ ܬܤܝܼܡ : ܘܫܸܬܼܩܵܐ ܒܚܲܕܼ ܓܲܒܵܐ : ܫܸܬܼܩܵܐ ܢܵܬܲܥ . ܙܘܼܗܵܪܹ̈ܐ ܤܲܓܝܼ̈ܐܹܐ ܕܐܲܒܼ̈ܗܵܬܼܵܐ ܐܝܼܬܼ : ܕܟܲܕܼ ܒܲܪܢܵܫܵܐ ܠܘܵܬܼ ܫܸܬܼܩܵܐ ܩ̣ܪܸܒܼ : ܡ̣ܢ ܝܲܬܝܼܪܘܼ ܐܝܼܬܼܵܘܗܝ ܠܹܗ ܥܲܡܠܵܐ ܕܲܢܛܘܼܪܬܿܗܘܿܢ . ܕܲܗܘ̤ܵܘ ܠܗܘܿܢ : ܝܲܬܝܼܪܹ̈ܐ ܠܲܥ̇ܒܼܵܕܼܵܐ . ܘܗ̤ܘ ܐܲܬܼܥܲܠܝܼ : ܠܥܸܠ ܡܸܢܗܘܿܢ . ܒܗܵܝ̇ ܕܲܠܘܵܬܼ ܤܵܟܼܵܐ ܩ̣ܪܸܒܼ . ܐܵܦ ܡܥܲܕܪܵܢܵܐ ܗ̄ܘ̣ ܓܹܝܪ ܕܫܸܠܝܵܐ . ܕܐܲܝܟܼ ܐܲܝܟܲܢ : ܠܵܐ ܡܲܨܝܵܐ ܕܟܲܕܼ ܒܥܘܼܡܪܵܐ ܕܤܲܓܝܼ̈ܐܹܐ ܐܝܼܬܲܝܢ : ܕܠܵܐ ܢܸܦܓܲܥ ܒܲܢ ܐ̄ܢܵܫ : ܐܵܦܠܵܐ ܗܵܘ̇ ܡܲܠܲܐܟܼܵܐ ܕܐܲܠܵܗܵܐ ܐܲܪܤܵܢܝܼܣ : ܕܝܲܬܝܼܪ ܡ̣ܢ ܟܠܢܵܫ ܐܲܚܸܒܼ ܫܸܠܝܵܐ : ܐܸܫܟܲܚ ܦܪܲܩ̣ ܡ̣ܢ ܗܵܕܹܐ . ܤܘܼܩܒܵܠܵܐ ܓܹܝܪ ܕܐܲܒܼ̈ܗܵܬܼܵܐ ܘܐܲܚܹ̈ܐ ܗܵܘܹ̇ܐ ܠܘܵܬܲܢ : ܘܦܸܓܼܓܹ̈ܐ ܕܠܵܐ ܤܘܼܟܵܝ : ܘܡܹܐܙܲܠܬܼܵܐ ܕܲܠܥܹܕܬܵܐ . ܟܲܕܼ ܚ̣ܙܵܐ ܗܵܘ̇ ܒܲܪܢܵܫܵܐ ܫܵܘܹ̇ܐ ܠܛܘܼ̈ܒܹܐ : ܕܠܵܐ ܡܲܨܝܵܐ  pb. 452  ܕܢܸܬܼܦܲܠܲܛ ܐ̄ܢܵܫ ܡ̣ܢ ܗܵܠܹܝܢ : ܟܡܵܐ ܕܐܝܼܬܼܵܘܗܝ ܒܩܲܪܝܼܒܼܘܼܬܼܵܐ ܕܥܘܼܡܪܵܐ ܕܲܒܼܢܲܝ̈ܢܵܫܵܐ : ܟܲܕܼ ܛܵܒܼ ܗ̤ܘ ܡܝܼ̈ܠܹܐ ܤܲܓܝܼ̈ܐܹܐ ܡܲܒܼܥܲܕܼ ܗ̄ܘ̣ܵܐ ܒܕܼܘܼܟܿܬܼܵܐ ܕܡܲܥܡܪܹܗ ܡ̣ܢ ܘܲܥܕܵܐ ܕܲܒܼܢܲܝ̈ܢܵܫܵܐ : ܘܐܵܦ ܡ̣ܢ ܝܑܼܚܝܼ̈ܕܼܵܝܹܐ ܕܥܵܡܪܝܼܢ ܗ̄ܘ̣ܵܘ ܒܕܼܘܼ̈ܟܿܝܬܼܵܐ ܗܵܢܹܝܢ : ܗܵܢܵܐ ܦܘܼܪܤܵܐ ܝܑܼܠܸܦ̣ ܡ̣ܢ ܛܲܝܒܿܘܼܬܼܵܐ : ܫܸܬܼܸܩܵܐ ܐܲܡܝܼܢܵܐ . ܕܐܵܦ ܟܲܕܼ ܐܝܼܬܼ ܐܸܡܲܬܸܝ ܕܐܵܢܲܢܩܹܐ ܗ̄ܘ̣ܵܬܼ ܕܢܸܦܬܲܚ ܬܲܪܥܵܐ ܠܐ̄ܢܵܫ̈ܝܼܢ ܡܸܢܗܘܿܢ : ܒܲܚܙܵܬܹܗ ܒܲܠܚܘܿܕܼ ܡܸܬܼܒܲܤܡܝܼܢ ܗ̄ܘ̣ܵܘ : ܥܸܢܝܵܢܵܐ ܕܹܝܢ ܕܡܸܠܬܼܵܐ ܘܕܲܚܫܲܚܬܼܸܵܗ̇ : ܝܲܬܝܼܪܵܐ ܗ̄ܘ̣ܵܬܼ ܒܲܝܢܵܬܼܗܘܿܢ . ܐܲܒܼܵܗ̈ܬܼܵܐ ܤܲܓܝܼ̈ܐܹܐ ܐܸܬܿܛܲܟܲܤܘ ܒܲܚܙܵܬܼܵܐ ܗܵܕܹܐ : ܕܢܸܙܕܲܗܪܘܼܢ ܐܵܦ ܗܸܢܘܿܢ ܒܲܩܢܘܿܡܗܘܿܢ : ܕܢܸܫܩܘܿܠ ܬܲܪܒܿܝܼܬܼܵܐ ܥܘܼܬܼܪܗܘܿܢ ܪܘܼܚܵܢܵܐ : ܡ̣ܢ ܝܘܼܠܦܵܢܵܐ ܕܩܲܒܸܠ̣ܘ ܡ̣ܢ ܚܙܵܬܹܗ ܕܛܘܼܒܼܵܢܵܐ . ܚܵܙܹ̇ܝܢ ܗ̄ܘ̣ܵܘ ܠܹܗ ܐܲܡܝܼܢܵܐܝܼܬܼ : ܟܲܕܼ ܫܠܸܐ . ܐܲܝܟܲܢܵܐ ܕܤܲܓܝܼ̈ܐܹܐ ܡܸܢܗܘܿܢ : ܐܝܼܬܼ ܕܟܹܐܦܵܐ ܤܵܐܹ̇ܡ ܗ̄ܘ̣ܵܐ ܒܦܘܼܡܹܗ : ܘܐܝܼܬܼ ܕܚܲܒܼܠܵܐ ܐܵܤܲ̇ܪ ܗ̄ܘ̣ܵܐ ܒܚܲܨܹܗ ܡ̣ܢ ܠܓܼܵܘ ܠܥܘܼܗܕܵܢܵܐ : ܘܐܝܼܬܼ ܕܲܒܼܟܲܦܢܵܐ ܤܲܓܝܼܐܵܐ ܐܵܠܹ̇ܨ ܗ̄ܘ̣ܵܐ ܢܵܦܫܹܗ ܝܲܬܝܼܪ ܡ̣ܢ ܕܲܒܼܟܼܠܙܒܲܢ . ܒܙܲܒܼܢܵܐ ܕܲܥܬܼܝܼܕܼ ܗ̄ܘ̣ܵܐ ܕܢܸܦܘܿܩ ܨܹܝܕܼ ܐ̄ܢܵܫܘܼܬܼܵܐ : ܤܵܐܹ̇ܡ ܗ̄ܘ̣ܵܐ ܐܘܼܠܨܵܢܵܐ ܕܟܲܦܢܵܐ ܥܲܠ ܢܲܦܫܹܗ . ܪܵܘܪܒܼܵܐܝܼܬܼ ܓܹܝܪ ܡܥܲܕܲܪ ܗ̄ܘ̣ܵܐ ܟܲܦܢܵܐ : ܠܘܵܬܼ ܟܢܝܼܟܼܘܼܬܼܵܐ ܕܪܸ̈ܓܼܫܹܐ ܠܐܵܚ̈ܘܿܕܹܝܗ̇ . ܘܤܲܓܝܼ̈ܐܹܐ ܕܐܲܝܟܼ ܗܵܠܹܝܢ ܥܵܒܼܕܝܼܢ ܗ̄ܘ̣ܵܘ : ܕܢܸܩܢܘܿܢ ܠܲܢܛܘܼܪܬܵܐ ܗܵܕܹܐ ܪܓܼܝܼܓܲܬܼ ܠܲܚܙܵܬܼܵܐ ܘܡܲܩܢܝܲܬܼ ܚܲܝܹ̈ܐ . ܐܲܒܼ̈ܗܵܬܼܵܐ ܤܲܓܝܼ̈ܐܹܐ ܐܸܫ̇ܟܿܚܹܬܼ : ܐܲܚܲܝ̈ : ܪܵܘܪ̈ܒܹܐ ܘܲܬܼܡܝܼ̈ܗܹܐ : ܕܝܲܬܝܼܪ ܡ̣ܢ ܥܲܡ̈ܠܹܐ ܐ̄ܚܪ̈ܵܢܹܐ : ܥܲܠ ܛܘܼܟܵܤܵܐ ܕܪܸ̈ܓܼܫܹܐ ܒܛܝܼܠ ܗ̄ܘ̣ܵܐ ܠܗܘܿܢ : ܘܥܲܠ ܐܸܤܟܹܡܵܐ ܕܦܲܓܼܪܵܐ . ܒܲܕܼܡܸܢܗܘܿܢ ܡܸܬܼܝܼܠܸܕܼ : ܐܵܦ ܛܘܼܟܵܤܵܐ  pb. 453  ܕܚܘܼ̈ܫܵܒܹܐ . ܥܸܠ̈ܠܵܬܼܵܐ ܤܲܓܝܼ̈ܐܵܬܼܵܐ ܠܒܲܪ ܡ̣ܢ ܨܸܒܼܝܵܢܵܐ ܡܸܤܬܲܩ̈ܒܿܠܵܢ ܠܒܲܪܢܵܫܵܐ : ܕܥܵܒܼ̈ܕܵܢ ܠܹܗ ܕܢܸܦܘܿܩ ܡ̣ܢ ܬܚܘܼܡܵܐ ܕܚܹܐܪܘܼܬܹܗ . ܘܐܸܠܘܼ ܒܪܸ̈ܓܼܫܵܘܗܝ ܠܵܐ ܙܗܝܼܪ ܡ̣ܢ ܥܝܵܕܼܵܐ ܐܲܡܝܼܢܵܐ ܕܩܲܕܸܡ̣ ܐܲܚܝܼܕܼ ܒܢܲܦܫܵܐ : ܥܵܒܼ̈ܕܵܢ ܠܹܗ ܕܲܠܢܘܼܓܼܪܵܐ ܤܲܓܝܼܐܵܐ ܠܵܐ ܦܵܢܹ̇ܐ ܠܗܵܘܢܹܗ : ܘܢܸܫܟܲܚ ܠܫܸܠܝܹܗ ܩܲܕܼܡܵܝܵܐ . ܬܲܪܒܿܝܼܬܼܵܐ ܕܠܸܒܵܐ : ܥܸܢܝܵܢܵܐ ܕܲܒܼܤܲܒܼܪܹܗ . ܬܲܪܒܿܝܼܬܼܵܐ ܕܹܝܢ ܕܕܼܘܼܒܵܪܵܐ : ܫܪܵܝܵܐ ܕܡ̣ܢ ܟܠ . ܥܘܼܗܪܵܢܵܐ ܕܡܵܘܬܵܐ : ܐܲܤܘܼܪܵܐ ܗ̄ܘ̣ ܛܵܒܼܵܐ ܕܗܲܕܵܡܹ̈ܐ ܒܲܪ̈ܵܝܹܐ . ܒܲܠܘܼܥܵܐ ܕܢܲܦܫܵܐ ܠܘܵܬܼ ܚܲܝܹ̈ܐ : ܚܲܕܼܘܼܬܼܵܐ ܕܲܒܼܤܲܒܼܪܵܐ ܒܓܼܵܘ ܠܸܒܵܐ ܢܵܒܼ̇ܗܵܐ . ܫܸܩܝܵܐ ܕܝܼܕܲܥܬܼܵܐ : ܢܸܤ̈ܝܘܿܢܹܐ ܐܲܡܝܼ̈ܢܹܐ ܕܡ̣ܢ ܬܪ̈ܲܝܗܘܿܢ ܫܘܼܚ̈ܠܵܦܹܐ : ܟܠܝܘܿܡ ܢܵܤܹ̇ܒܼ ܗܵܘܵܢܵܐ ܡ̣ܢ ܠܓܼܵܘ . ܫܘܼܘܵܚܵܐ ܕܠܸܒܵܐ : ܦܝܵܤܵܐ ܕܥܲܠ ܩܝܵܡܬܼܵܐ ܒܗܲܝܡܵܢܘܼܬܼܵܐ ܕܤܲܒܼܪܵܐ ܡܩܲܒܸܠ ܡ̣ܢ ܠܓܼܵܘ ܀ ܐܲܫܘܵܢܝ ܡܵܪܝ ܕܐܸܚܙܸܐ ܚܢܵܢܵܟܼ ܒܢܲܦܫܝ : ܡ̣ܢ ܩܕܼܵܡ ܕܐܹܫܲܢܸܐ ܡ̣ܢ ܥܵܠܡܵܐ ܗܵܢܵܐ . ܕܐܲܪܓܸܫ ܒܲܩܢܘܿܡܝ ܒܘܼܝܵܐܵܐ ܒܫܵܥܬܼܵܐ ܗܵܝ̇ : ܥܲܡ ܐܲܝܠܹܝܢ ܕܲܒܼܤܲܒܼܪܵܐ ܛܵܒܼܵܐ ܥܢܲܕܼܘ ܡ̣ܢ ܥܵܠܡܵܐ ܗܵܢܵܐ . ܦܬܲܚ ܠܒܲܝ ܐܲܠܵܗܝ ܒܛܲܝܒܿܘܼܬܼܵܟܼ : ܘܕܲܟܵܢܝ ܡ̣ܢ ܫܵܘܬܵܦܘܼܬܼܵܐ ܕܥܲܡ ܚܛܝܼܬܼܵܐ . ܘܲܕܼܪܘܿܫ ܒܠܹܒܿܝ ܐܘܼܪܚܵܐ ܕܲܬܼܝܵܒܼܘܼܬܼܵܐ : ܐܲܠܵܗܝ ܘܡܵܪܝ : ܤܲܒܼܪܝ ܘܫܘܼܒܼܗܵܪܝ : ܒܹܝܬܼ ܓܵܘܤܝ ܥܲܫܝܼܢܵܐ : ܕܒܹܗ ܢܸܢܗܪ̈ܵܢ ܥܲܝ̈ܢܲܝ : ܘܐܸܬܼܒܲܝܲܢ ܒܲܫܪܵܪܵܟܼ ܡܵܪܝܵܐ . ܐܲܫܘܵܢܝ ܡܵܪܝ ܕܐܸܛܥܲܡ ܗܵܘ̇ ܒܘܼܤܵܡܵܐ ܕܫܘܼܟܵܢ ܬܝܵܒܼܘܼܬܼܵܐ : ܕܒܹܗ ܡܸܬܼܦܲܪܫܵܐ ܢܲܦܫܵܐ ܡ̣ܢ ܡܲܥܒܿܕܼܵܢܘܼܬܼܵܐ ܕܥܲܡ ܚܛܝܼܬܼܵܐ ܘܟܼܠܹܗ ܨܸܒܼܝܵܢܵܐ ܕܒܸܤܪܵܐ ܘܲܕܼܡܵܐ . ܐܲܫܘܵܢܝ ܡܵܪܝ ܕܐܸܛܥܲܡ ܠܚܲܫܵܐ ܗܵܢܵܐ : ܕܒܹܗ ܤܝܼܡ ܫܘܼܟܵܢܵܐ ܕܲܨܠܘܿܬܼܵܐ ܕܟܼܝܼܬܼܵܐ . ܐܸܬܼܡܲܢܲܥ ܦܵܪܘܿܩܝ ܠܡܲܥܒܲܪܬܵܐ ܗܵܕܹܐ ܬܡܝܼܗܬܵܐ : ܕܒܼܵܗ̇ ܫܵܒܼܩܵܐ ܢܲܦܫܵܐ ܠܥܵܠܡܵܐ ܡܸܬܼܚܲܙܝܵܢܵܐ :  pb. 454  ܘܲܡܫܲܪܹܝܢ ܒܹܗ ܙܵܘ̈ܥܹܐ ܚܲܕܼ̈ܬܹܐ ܠܡܲܥܲܠܬܼܵܐ ܕܲܠܥܵܠܡܵܐ ܪܘܼܚܵܢܵܐ : ܘܢܸܤ̈ܝܵܢܹܐ ܕܡܲܪ̈ܓܫܵܢܘܵܬܼܵܐ ܚܲܕܼ̈ܬܼܵܬܼܵܐ . ܐܲܝܢܵܐ ܕܫܲܦܝܼܪ ܡܫܲܪܸܐ ܘܲܡܫܲܠܸܡ : ܠܗܵܕܹܐ ܫܲܬܼܐܸܤܬܼܵܐ ܤܵܐܹ̇ܡ ܠܕܼܘܼܒܵܪܹܗ . ܘܲܕܼܠܵܐ ܫܲܠܘܵܐ ܠܐܲܠܵܗܵܐ ܡܦܝܼܣ : ܕܢܲܫܘܹܝܘܗܝ ܠܡܲܪܓܫܵܢܘܼܬܼܵܗ̇ ܕܗܵܕܹܐ . ܕܒܼܵܗ̇ ܡܸܙܕܲܥܵܐ ܝܑܼܕܲܥܬܼܵܐ ܕܗܵܘ̇ ܬܘܼܩܵܢܵܐ ܕܲܥܬܼܝܼܕܼ ܒܤܲܒܼܪܵܐ ܕܠܵܐ ܡܸܬܼܚܲܒܲܠ : ܕܡ̣ܢ ܛܲܝܒܿܘܼܬܼܵܐ ܕܐܲܠܵܗܵܐ ܢܛܝܼܪ ܠܲܒܼܢܲܝ̈ܢܵܫܵܐ ܒܵܬܲܪ ܫܘܼܠܵܡܹܗ ܕܥܵܠܡܵܐ ܗܵܢܵܐ . ܐܲܝܢܵܐ ܕܹܝܢ ܕܗܲܦܟܵܐܝܼܬܼ ܡܫܲܪܸܐ : ܡ̣ܢ ܠܥܸܠ ܠܬܲܚܬܿ ܐܵܬܹ̇ܐ . ܗܵܢܵܘ ܕܹܝܢ ܒܚܲܕܼܘܼܬܼܵܐ ܡܫܲܪܸܐ : ܘܲܒܼܒܸܟܼܝܵܐ ܡܫܲܠܸܡ . ܘܗܵܘܹ̇ܐ ܤܪܝܼܩ ܡ̣ܢ ܝܑܼܕܲܥܬܼܵܐ ܘܤܲܒܼܪܵܐ : ܘܐܲܝܟܼ ܦܲܓܼܪܵܐ ܕܠܵܐ ܡܨܲܠܲܡ ܘܐܲܝܟܼ ܓܘܼܫܡܵܐ ܕܠܵܐ ܡܫܲܠܲܡ ܠܩܘܼܒܵܠܵܐ ܕܢܲܦܫܵܐ . ܒܲܕܼܠܵܐ ܐܸܫܬܲܡܠܝܼ ܒܛܲܟܼܤܵܐ ܕܬܲܪܒܿܝܼܬܼܵܐ ܕܲܒܼܡܲܪܒܿܥܵܐ : ܘܐܸܬܼ݂ܵܐ ܠܘܵܬܼ ܫܘܼܡܠܵܝܵܐ ܕܚܲܝܹ̈ܐ ܕܨܲܒܡܵܢܘܼܬܼܵܐ . ܒܘܼܤܪܵܢܵܐ ܕܥܲܠ ܥܸܢܝܵܢ ܥܵܠܡܵܐ : ܐܵܬ̤ܲܐ ܗ̣̄ܝ ܕܢܲܦܫܵܐ ܕܐܲܪܓܫܲܬ̤ ܒܤܲܒܼܪܵܗ̇ . ܥܝܼܪܘܼܬܼܵܐ ܟܤܝܼܬܼܵܐ : ܕܲܡܟܿܘܼܬܼܵܐ ܗ̣̄ܝ ܕܲܠܡܸܬܼܚܲܙ̈ܝܵܢܝܵܬܼܵܐ . ܙܲܝܢܵܐ ܕܠܸܒܵܐ : ܗܲܝܡܵܢܘܼܬܼܵܐ ܗ̄ܘ̣ ܕܒܲܡܫܝܼܚܵܐ : ܗܵܘ̇ ܕܲܒܼܪܸܓܿܬܼܵܐ ܕܤܲܒܼܪܵܐ ܐܵܦ ܥܲܠ ܡܵܘܬܵܐ ܡܫܝܼܚ . ܐܲܝܟܼ ܠܵܐ ܡܸܕܸܡ ܚܫܝܼܒܼ ܡܵܘܬܵܐ ܒܥܲܝܢܵܘ̈ܗܝ : ܘܠܵܐ ܓܘܼܙܵܝܵܐ ܕܡ̣ܢ ܐܲܬܼܪܹܗ : ܘܠܵܐ ܩܪ̈ܵܒܹܐ ܕܡ̣ܢ ܫܹܐܕܹ̈ܐ : ܘܠܵܐ ܢܘܼܟܼܪܵܝܘܼܬܼܵܐ ܕܡ̣ܢ ܐ̄ܢܵܫܵܐ : ܘܠܵܐ ܚܤܝܼܟܼܘܼܬܼܵܐ ܕܡ̣ܢ ܒܘܼܝܵܐܹܗ ܕܥܵܠܡܵܐ . ܡܵܢܵܐ ܗ̄ܘ̣ ܒܘܼܝܼܐܵܐ ܕܡ̣ܢ ܡܸܬܼܚܲܙ̈ܝܵܢܝܬܼܵܐ ܘܥܸܢܝܵܢܗܹܝܢ : ܥܲܡ ܒܘܼܤܵܡܵܐ ܕܤܲܒܼܪܵܐ ܕܲܒܼܠܸܒܵܐ ܡܸܬܼܪܓܸܫ ؟ ܕܐܲܝܟܼ ܡ̇ܢ ܕܐܸܫܬܲܢܝܼ ܠܹܗ ܡ̣ܢ ܦܲܓܼܪܵܐ ܒܪܵܘܵܝܘܼܬܼܵܗ̇ ܕܚܲܕܼܘܼܬܹܗ : ܒܫܘܼܠܗܵܒܼܵܐ ܕܗܲܝܡܵܢܘܼܬܼܵܐ ܕܲܡܢܲܒܼܪܸܫ ܠܠܸܒܵܐ : ܘܲܡܚܲܦ̈ܝܵܢ  pb. 455  ܡܸܢܹܗ ܟܠܗܹܝܢ ܡܸܬܼܚܲܙ̈ܝܵܢܝܵܬܼܵܐ : ܘܠܵܐ ܝܵܕܲܥ̇ ܕܒܲܒܼܪܝܼܬܼܵܐ : ܡܸܛܠ ܚܲܡܝܼܡܘܼܬܼܵܐ ܕܓܼܘܼܫܡܹܗ ܥܲܡ ܙܵܘ̈ܥܲܝ ܢܲܦܫܹܗ : ܘܐܲܝܟܼ ܗܵܘ̇ ܕܡ̣ܢ ܟܲܕܼܘܼ ܒܗܵܝ̇ ܡܲܠܟܿܘܼܬܼܵܐ ܩܵܐܹ̇ܡ ܡܸܤܬܲܒܼܪܵܐ ܠܹܗ ܒܗܲܝܡܵܢܘܼܬܼܵܐ ܕܪܸܥܝܵܢܹܗ . ܐܵܦܸܢ ܓܹܝܪ ܐܝܼܬܼ ܠܲܢ ܩܘܼܛܵܥܵܐ ܒܲܙܒܲܢ ܙܒܲܢ ܡܸܛܠ ܠܚܘܿܕܼܵܝܘܼܬܼܵܐ : ܟܒܲܪ ܕܹܝܢ ܘܲܡܦܲܪܢܤܵܢܵܐܝܼܬܼ ܡܸܫܬܲܒܼܩܵܐ ܗܵܕܹܐ ܠܡܸܗܘܵܐ : ܐܸܠܵܐ ܐܝܼܬܼ ܠܲܢ ܐܵܦ ܒܘܼܝܵܐܵܐ ܕܲܒܼܤܲܒܼܪܵܐ : ܕܪܲܒܿ ܡ̣ܢ ܡܸܠܬܼܵܐ ܒܗܲܝܡܵܢܘܼܬܼܵܐ ܕܠܸܒܲܢ . ܐܲܝܟܲܢܵܐ ܕܲܒܼܗܵܢܵܐ ܤܲܒܼܪܵܐ : ܐܘܼ̈ܠܨܵܢܹܐ ܐܲܝܟܼ ܠܵܐ ܡܸܕܸܡ ܚܫܝܼܒܼܝܼܢ ܠܲܢ : ܘܠܵܐ ܡܵܘܬܵܐ . ܘܫܲܦܝܼܪ ܐܸܡ݂ܲܪ ܐ̄ܢܵܫ ܡ̣ܢ ܠܒܼܝܼ̈ܫܲܝ ܐܲܠܗܵܐ : ܤܵܦ̇ܩܵܐ ܗ̣̄ܝ ܠܲܡ ܓܹܝܪ ܪܸܚܡܬܹܗ ܕܐܲܠܵܗܵܐ ܕܬܸܗܘܸܐ ܒܘܼܝܵܐܐ ܠܲܡܗܲܝܡܢܵܐ : ܐܵܦ ܒܐܲܒܼܕܵܢܵܐ ܕܢܲܦܫܹܗ . ܡܵܢܵܐ ܠܲܡ ܢܲܟܿܘܿܢܵܝܗܝ ܐܘܼ̈ܠܨܵܢܹܐ : ܠܡܲܢ ܕܐܵܦ ܒܘܼ̈ܤܵܡܹܐ ܕܲܢܝܵܚܹ̈ܐ ܫܝܼܛܝܼܢ ܐܸܢܘܿܢ ܠܹܗ ܡܸܛܠ ܛܵܒܼ̈ܬܼܵܐ ܕܲܥܬܼܝܼ̈ܕܼܵܢ ؟ ܐܵܦ ܗܵܕܹܐ : ܐܵܚܝ : ܡܙܲܗܲܪ ܐ̄ܢܵܐ ܠܵܟܼ : ܕܲܒܼܟܼܠܹܗ ܕܘܼܒܵܪܵܟܼ : ܢܸܗܘܸܐ ܥܵܠܹ̇ܒܼ ܡܲܬܼܩܵܠܵܐ ܕܲܡܪܲܚܡܵܢܘܼܬܼܵܐ . ܕܬܲܪܓܸܫ ܒܵܗ̇ ܒܗܵܝ̇ ܡܪܲܚܡܵܢܘܼܬܼܵܐ : ܕܐܝܼܬܼ ܠܹܗ ܠܐܲܠܵܗܵܐ ܥܲܠ ܥܵܠܡܹ̈ܐ . ܗܵܠܹܝܢ ܕܝܼܠܲܢ : ܡܲܚܙܝܼܬܼܵܐ ܗܵܘ̈ܝܵܢ ܠܲܢ : ܠܡܸܚܙܵܐ ܒܵܗ̇ ܠܗܵܘ̇ ܬܲܦܢܟܼܵܐ ܫܲܪܝܼܪܵܐ : ܒܐܲܝܠܹܝܢ ܕܲܟܼܝܵܢܵܐܝܼܬܼ ܐܝܼܬܼ ܠܗܵܝ̇ ܐܝܼܬܼܘܼܬܼܵܐ . ܒܗܵܠܹܝܢ ܘܕܲܐܝܟܼ ܗܵܠܹܝܢ ܢܵܗܪܝܼܢܲܢ ܠܡܸܬܿܬܿܙܵܥܘܼ ܥܲܠ ܐܲܠܵܗܵܐ ܒܡܲܕܥܵܐ ܫܲܦܝܵܐ . ܠܸܒܵܐ ܚܲܪܡܵܐ ܡ̣ܢ ܡܬܼܘܿܡ : ܠܵܐ ܡܸܫܬܲܦܸܐ . ܒܲܪܢܵܫܵܐ ܡܪܲܚܡܵܢܵܐ : ܐܵܤܝܵܐ ܗ̄ܘ̣ ܕܢܲܦܫܹܗ . ܕܥܲܝܡܵܐ ܕܚܸܫܟܵܐ : ܐܲܝܟܼ ܕܲܒܼܪܘܼܚܵܐ ܥܲܙܝܼܙܬܵܐ ܪܵܕܹܦ ܡ̣ܢ ܓܵܘܹܗ . ܚܘܼܒܼܠܵܐ ܗ̣̄ܝ ܛܵܒܼܵܐ ܕܥܲܠ ܐܲܠܵܗܵܐ ܗܵܕܹܐ : ܐܲܝܟܼ ܡܸܠܬܹܗ  pb. 456  ܕܐܹܘܲܢܓܲܠܝܼܘܿܢ ܕܚܲܝܹ̈ܐ . ܛܘܼܒܼܵܘܗܝ ܠܲܡܪܲܚܡܵܢܵܐ : ܕܲܥܠܵܘܗܝ ܢܸܗܘܘܿܢ ܪ̈ܲܚܡܹܐ . ܤܛܲܪ ܡ̣ܢ ܕܲܠܗܲܠ : ܐܵܦ ܐ̄ܪܵܙܵܢܵܐܝܼܬܼ ܗܵܪܟܵܐ . ܐܲܝܠܹܝܢ ܐܸܢܘܿܢ ܪ̈ܲܚܡܹܐ ܕܡ̣ܢ ܗܵܠܹܝܢ ܪܵܘܪܒܼܝܼܢ ؟ ܕܟܲܕܼ ܗ̤ܘ ܡܸܬܿܬܿܙܝܼܥ ܒܪ̈ܲܚܡܹܐ ܥܲܠ ܒܲܪ ܒܸܤܪܹܗ ܘܗܵܘܹ̇ܐ ܠܹܗ ܫܵܘܬܵܦܵܐ ܒܚܲܫܹܗ : ܡܵܪܲܢ ܕܹܝܢ ܡܫܵܘܙܸܒܼ ܠܢܲܦܫܹܗ ܡ̣ܢ ܥܲܡܛܵܢܵܐ ܕܚܸܫܘܿܟܼܘܼܬܼܵܐ ܕܗ̤ܝ ܗ̣̄ܝ ܓܹܗܲܢܵܐ ܡܸܬܼܝܲܕܼܥܵܢܝܼܬܼܵܐ : ܘܲܡܩܲܪܸܒܼ ܠܵܗ̇ ܠܘܵܬܼ ܢܘܼܗܪܵܐ ܕܚܲܝܹ̈ܐ ܠܒܼܘܼܤܵܡܵܗ̇ . ܘܫܲܦܝܼܪ ܐܸܡ݂ܲܪ ܛܘܼܒܼܵܢܵܐ ܐܹܘܲܓܼܪܝܼܣ : ܕܐܘܼܪܚܵܐ ܫܦܝܼܬܼܵܐ ܡ̣ܢ ܡܪܲܚܡܵܢܘܼܬܼܵܐ ܗܵܘ̇ܝܵܐ . ܡܸܛܠܗܵܢܵܐ ܐܲܝܟܼ ܕܐܸܡ̇ܪܹܬܼ : ܢܸܗܘܸܐ ܥܵܠܹ̇ܒܼ ܠܟܼܠܗܘܿܢ ܕܘܼܒܵܪ̈ܲܝܟ ܠܸܒܵܐ ܡܪܲܚܡܵܢܵܐ : ܘܬܸܫܟܲܚ ܫܠܵܡܵܐ ܠܘܵܬܼ ܐܲܠܵܗܵܐ . ܐܸܙܕܲܗ̄ܪ ܕܲܠܡܵܐ ܬܹܐܬܸܐ ܒܐܝܼܕܲܝ̈ܟ ܒܝܼܫܬܼܵܐ ܥܲܠ ܐ̄ܢܵܫ ܡܸܡܬܼܘܿܡ : ܐܵܦܠܵܐ ܥܲܠ ܒܝܼܫܵܐ . ܘܡܵܐ ܕܡܵܛ̇ܝܵܐ ܒܐܝܼܕܲܝ̈ܟ ܠܲܡܫܵܘܙܵܒܼܘܼ ܠܹܗ ܠܥܵܘܵܠܵܐ ܡ̣ܢ ܒܝܼܫܬܼܵܐ : ܠܵܐ ܬܲܗܡܸܐ . ܠܵܘ ܕܐܸܢܗ̤ܘ ܕܪܲܚܝܼܩܵܐ ܡܸܢܵܟܼ ܨܒܼܘܼܬܼܵܐ : ܬܹܐܙܲܠ ܬܲܪܡܸܐ ܢܲܦܫܵܟܼ ܒܤܘܼܥܪ̈ܵܢܹܐ ܕܕܲܐܝܟܼ ܗܵܠܹܝܢ . ܕܠܵܘ ܕܝܼܠܵܟܼ ܗ̄ܘ̣ ܗܵܢܵܐ ܥ̇ܒܼܵܕܼܵܐ . ܐܸܠܵܐ ܐܸܢܗ̤ܘ ܕܒܼܐܝܼܕܲܝ̈ܟ ܤܝܼܡܵܐ ܨܒܼܘܼܬܼܵܐ ܘܫܲܠܝܼܛ ܐܲܢ̄ܬܿ ܥܠܹܝܗ̇ : ܒܕܲܐܝܟܼ ܕܲܒܼܢܸܤܝܘܿܢܵܐ ܐܸܬܼܩܲܪܒܲܬ̤ ܠܵܟܼ ܨܒܼܘܼܬܼܵܐ ܒܓܸܕܼܫܵܐ ܕܤܘܼܩܒܵܠܵܐ : ܘܐܲܥܠܵܟܼ ܐܲܠܵܗܵܐ ܠܒܼܘܼܚܪܵܢܵܐ ܒܝܲܕܼ ܡܸܫܬܲܒܼܩܵܢܘܼܬܼܵܐ : ܐܸܙܕܲܗ̄ܪ ܒܢܲܦܫܵܟܼ : ܕܲܠܡܵܐ ܬܸܗܘܸܐ ܫܵܘܬܵܦܵܐ ܒܲܕܼܡܹܗ ܕܥܵܘ̇ܠܵܐ : ܒܗܵܝ̇ ܕܠܵܐ ܡܸܬܼܚܲܦܲܛ ܐܲܢ̄ܬܿ ܠܦܘܼܨܵܝܹܗ . ܐܸܠܵܐ ܒܟܼܠܵܗ̇ ܢܲܦܫܵܟܼ ܐܸܬܼܦܲܪܲܣ ܕܲܬܼܫܵܘܙܒܼܝܼܘܗܝ : ܘܐܵܦܸܢ ܠܲܡܡܵܬܼ ܥܲܠ ܐܲܦܵܘ̈ܗܝ . ܤܵܗܕܵܐ ܐܲܢ̄ܬܿ ܫܲܪܝܼܪܵܐܝܼܬܼ ܒܗܵܕܹܐ ܫܵܥܬܼܵܐ : ܘܐܲܝܟܼ ܗܵܘ̇ ܕܲܚܠܵܦ ܚܲܛܝܹ̈ܐ ܡܵܘܬܵܐ ܕܲܨܠܝܼܒܼܵܐ ܩܲܒܸܿܠ . ܘܐܲܦܝܼܣ ܠܐܲܠܵܗܵܐ : ܕܠܵܐ ܬܸܦܘܼܩ ܡܸܢܵܟܼ ܕܝܼܠܵܟ ܗܵܕܹܐ . ܐܸܠܵܐ ܘܐܵܦܸܢ ܫܵܘܹ̇ܐ ܠܒܼܝܼܫܬܼܵܐ : ܒܐܝܼ̈ܕܲܝ  pb. 457  ܐ̄ܚܪ̈ܵܢܹܐ ܢܩܲܒܸܠ ܕܝܼܢܵܐ ܕܤܘܼܥܪܵܢܹܗ . ܠܵܘ ܕܝܼܠܵܟܼ ܗ̣̄ܝ ܠܡܸܚܙܵܐ ܫܵܘܝܘܼܬܼܵܐ ܕܤܘܼܥܪ̈ܵܢܵܘܗܝ . ܒܐܝܼܕܲܝ̈ܟ ܕܝܼܠܵܟܼ : ܛܵܒܼܬܼܵܐ ܬܹܐܬܸܐ ܥܠܵܘܗܝ . ܐܸܬܿܕܲܟܼܪ ܠܗܵܘ̇ ܕܲܛܥܝܼܢ ܠܟܼܠ : ܟܲܕܼ ܩܕܼܵܡ ܥܲܝܢܵܘ̈ܗܝ ܐܝܼܬܲܝܗܘܿܢ ܤܘܼܥܪ̈ܵܢܹܐ ܕܟܼܠܢܵܫ : ܘܝܲܬܝܼܪ ܡ̣ܢ ܫܸܡܫܵܐ ܢܵܗ̇ܪܝܼܢ ܩܕܼܵܡܵܘܗܝ : ܘܤܵܦܹ̇ܩ ܠܡܵܘܒܵܕܼܘܼ ܐܸܢ ܒܵܥܹ̇ܐ ܠܟܼܠ ܐ̄ܢܵܫ ܒܗܵܘܦܵܐ ܕܦܘܼܡܹܗ . ܐܲܢ̄ܬܿ ܕܹܝܢ : ܠܵܐ ܗ̄ܘ̣ܵܐ ܕܬܲܦܸܩ ܬܒܲܥܬܼܵܐ ܥܲܠ ܤܘܼܥܪ̈ܵܢܹܐ ܘܥܵܒܼܘܿܕܲܝ̈ܗܘܿܢ ܤܝܼܡ ܐܲܢ̄ܬܿ : ܐܸܠܵܐ ܕܬܸܒܼܥܸܐ ܪ̈ܲܚܡܹܐ ܥܲܠ ܥܵܠܡܵܐ . ܘܬܸܫܗܲܪ ܚܠܵܦ ܦܘܼܪܩܵܢܵܐ ܕܟܼܠ : ܘܬܸܫܬܵܘܬܲܦ ܒܚܲܫܵܐ ܕܟܼܠܢܵܫ : ܕܙܲܕܝܼ̈ܩܹܐ ܘܲܕܚܲܛܵܝܹ̈ܐ . ܘܲܗ̤ܘܲܝܬܿ ܝܵܕܲܥ̇ : ܕܐܸܢܗ̤ܘ ܕܫܵܘܹ̇ܐ ܗܵܘ̇ ܡ̇ܢ ܕܗ̤ܘ : ܠܵܐ ܡܲܒܼܥܲܕܼ ܤܲܓܝܼ ܙܲܒܼܢܵܐ : ܕܦܵܟܼܪܵܐ ܠܹܗ ܟܹܐܢܘܼܬܼܵܐ ܒܐܝܼܕܼܵܐ ܕܲܐ̄ܚܪ̈ܵܢܹܐ ܕܫܵܘܹ̇ܝܢ ܠܹܗ ܠܤܘܼܥܪܵܢܵܐ : ܘܐܲܢ̄ܬܿ ܦܵܪܹܩ ܐܲܢ̄ܬܿ ܢܲܦܫܵܟܼ : ܘܗܵܘܹ̇ܐ ܐܲܢ̄ܬܿ ܤܵܗܕܵܐ ܚܲܝܵܐ . ܘܐܵܦܠܵܐ ܗܵܕܹܐ ܙܵܕܹܩ ܠܵܟܼ ܕܬܸܒܼܥܸܐ ܘܬܸܪܢܸܐ : ܐܸܠܵܐ ܠܡܸܒܼܥܵܐ ܥܠܵܘܗܝ ܡ̣ܢ ܡܪܲܚܡܵܢܘܼܬܹܗ ܕܐܲܠܵܗܵܐ : ܕܢܸܫܬܲܚܠܲܦ ܘܢܸܗܘܸܐ ܐܲܝܟܼ ܨܸܒܼܝܵܢܹܗ ܕܐܲܠܵܗܵܐ . ܘܲܒܼܙܲܕܝܼܩܘܼܬܼܵܐ ܢܸܦܘܿܩ ܡ̣ܢ ܚܲܝܹ̈ܐ : ܘܠܵܐ ܒܦܘܿܪܥܵܢ ܥܵܘ̣ܠܵܐ . ܗ̤ܘܝܼ ܚܠܵܦ ܬܵܒܼܘܿܥܵܐ : ܦܵܪܘܿܩܵܐ . ܚܠܵܦ ܪܵܫܘܿܝܵܐ : ܡܢܝܼܚܵܢܵܐ . ܚܠܵܦ ܡܲܫܠܡܵܢܵܐ : ܤܵܗܕܵܐ . ܚܠܵܦ ܡܟܼܵܘܢܵܢܵܐ : ܡܦܝܼܤܵܢܵܐ . ܚܠܵܦ ܡܲܟܿܤܵܢܵܐ : ܤܢܹܐܓܼܪܵܐ . ܚܠܵܦ ܚܲܛܵܝܹ̈ܐ ܐܲܦܝܼܣ : ܕܢܸܤܚܲܢܢܘܼܢ . ܘܥܲܠ ܙܲܕܝܼ̈ܩܹܐ ܨܲܠܵܐ : ܕܢܸܬܼܢܲܛܪܘܼܢ . ܠܒܼܝܼ̈ܫܹܐ ܙܟܼܝܼ : ܒܒܲܤܝܼܡܘܼܬܼܵܟܼ . ܘܲܠܛܲܢܵܢܹ̈ܐ : ܐܲܬܼܡܲܗ ܒܛܵܒܼܘܼܬܼܵܟܼ . ܠܪܵܚܡܲܝ ܟܹܐܢܘܼܬܼܵܐ : ܟܲܚܸܕܼ ܒܲܡܪܲܚܡܵܢܘܼܬܼܵܟܼ . ܥܲܡ ܐܲܠܝܼ̈ܨܹܐ : ܐܸܬܼܐܲܠܨ ܒܲܬܪܥܝܼܬܼܵܟܼ . ܠܟܼܠܢܵܫ : ܐܲܚܸܒܼ . ܘܡ̣ܢ ܟܠܢܵܫ : ܐܲܪܚܸܩ . ܠܡܵܘܬܵܐ :  pb. 458  ܐܸܬܼܥܲܗ̄ܕܼ . ܘܲܠܡܲܥܲܠܬܵܟܼ ܕܒܹܗ : ܐܸܬܿܛܲܝܲܒܼ . ܘܲܠܪܲܗܛܵܟܼ : ܨܲܒܸܬܼ . ܥܗܲܕܼ ܕܲܚܛܵܗܹ̈ܐ ܕܟܼܠܢܵܫ : ܠܒܹܝܬܼ ܕܝܼܢܵܐ ܩܵܕܼܡܝܼܢ ܠܗܘܿܢ . ܒܫܵܪ̈ܥܵܬܼܵܐ : ܠܵܐ ܬܼܦܤܘܿܩ ܤܲܒܼܪܵܐ . ܠܵܘ ܕܠܵܐ ܬܸܚܲܫ ܐܵܡܲ݁ܪ ܐ̄ܢܵܐ : ܐܸܠܵܐ ܠܵܐ ܕܠܵܐ ܐܵܤܝܘܼܬܼܵܐ ܬܸܚܫܘܿܒܼ ܕܐܝܼܬܲܝܗܹܝܢ . ܦܲܩܵܚ ܓܹܝܪ ܬܒܼܝܼܪܵܐ ܡ̣ܢ ܡܫܼܬܼܵܐ . ܒܗܵܝ̇ ܕܐܵܦ ܠܲܬܼܒܼܝܼܪܵܐ ܐܝܼܬܼ ܗ̄ܘ̣ ܐܵܤܝܵܐ : ܗܵܘ̇ ܕܲܒܼܥ̣ܵܐ ܪ̈ܲܚܡܹܐ ܥܲܠ ܙܵܩ̈ܘܿܦܹܐ ܒܲܙܩܝܼܦܵܐ : ܗܵܘ̇ ܕܟܲܕܼ ܒܲܙܩܝܼܦܵܐ ܬܠܸܐ ܠܩܵܛ̈ܘܿܠܹܐ ܚܲܤܝܼ . ܟܠ ܚܛܵܗܝܼ̈ܢ ܠܲܡ ܘܓܼܘܼ̈ܕܵܦܝܼܢ ܢܸܫܬܲܒܼܩܘܼܢ ܠܲܒܼܢܲܝ̈ܢܵܫܵܐ : ܗܵܢܵܘ ܕܹܝܢ : ܒܲܬܼܝܵܒܼܘܼܬܼܵܐ . ܒܩܲܠܝܼܠ ܒܸܟܼܝܵܐ ܠܫܸܡܥܘܿܢ ܕܲܟܼܦܲܪ : ܚܲܤܝܼ ܠܹܗ . ܘܒܼܵܬܲܪ ܩܝܵܡܬܹܗ : ܦܩܲܕܼ ܠܹܗ ܠܡܸܗܘܵܐ ܪܹܫܵܐ ܠܲܓܼܙܵܪܹܗ . ܬܠܵܬܼ ܙܲܒܼܢ̈ܝܼܢ ܡܫܲܐܸܠ ܠܹܗ ܪܵܚܹ̇ܡ ܐܲܢ̄ܬܿ ܠܝܼ : ܚܠܵܦ ܬܠܵܬܼ ܙܲܒܼܢ̈ܝܼܢ ܕܲܟܼܦܲܪ ܒܹܗ : ܐܲܝܟܼ ܕܲܢܫܲܪܲܪ ܠܫܘܼܒܼܩܵܢܹܗ . ܡܫܝܼܚܵܐ ܚܠܵܦ ܚܲܛܵܝܹ̈ܐ ܐܸܬܼ݂ܵܐ : ܕܢܲܐܤܸܐ ܠܲܬܼܒܼܝܼܪ̈ܲܝ ܠܸܒܵܐ ܘܢܸܥܨܘܿܒܼ ܟܹܐܒܲܝ̈ܗܘܿܢ . ܪܘܼܚܹܗ ܠܲܡ ܕܡܵܪܝܵܐ ܥܠܲܝ : ܡܸܛܠ ܗܵܢܵܐ ܡܲܫܚܲܢܝ : ܠܲܡܪܲܒܵܪܘܼ ܠܡܸܤ̈ܟܹܢܹܐ . ܘܫܲܠܚܲܢܝ ܠܡܲܐܤܵܝܘܼ ܠܲܬܼܒܼܝܼܪ̈ܲܝ ܠܸܒܵܐ : ܘܲܠܡܲܟܼܪܵܙܘܼ ܠܲܫ̈ܒܲܝܵܐ ܫܘܼܒܼܩܵܢܵܐ : ܘܠܲܥܘܼܝܼܪܹ̈ܐ ܚܙܵܝ̈ܐ : ܘܠܲܡܫܲܪܵܪܘܼ ܠܲܬܼܒܼܝܼܪܹ̈ܐ ܒܫܘܼܒܼܩܵܢܵܐ . ܘܲܫܠܝܼܚܵܐ ܒܐܸܓܲܪܬܹܗ : ܝܼܫܘܿܥ ܡܫܝܼܚܵܐ ܐܸܬ݂ܼܵܐ ܠܥܵܠܡܵܐ : ܠܡܲܚܲܝܘܼ ܠܚܲܛܵܝܹ̈ܐ . ܘܡܵܪܹܗ ܤܵܗܹ̇ܕܼ : ܠܵܐ ܓܹܝܪ ܐܸܬܹ̇ܝܬܼ ܠܙܲܕܝܼ̈ܩܹܐ ܠܡܸܩܪܵܐ . ܠܵܐ ܠܲܡ ܤܢܝܼܩܝܼܢ ܚܠܝܼ̈ܡܹܐ ܥܲܠ ܐܵܤܝܵܐ : ܐܸܠܵܐ ܐܲܝܠܹܝܢ ܕܒܼܝܼܫ ܒܝܼܫ ܥܒܼܝܼܕܼܝܼܢ . ܘܲܬܼܪܹܝܢ ܠܲܡ ܚܲܝܵܒܹ̈ܐ ܐܝܼܬܼ ܗ̄ܘ̣ܵܘ : ܠܚܲܕܼ ܡܵܪܹܐ ܚܵܘܒܵܐ . ܘܲܕܼܠܲܝܬܿ ܗ̄ܘ̣ܵܐ ܠܗܘܿܢ ܠܡܸܦܪܲܥ : ܠܲܬܼܪ̈ܲܝܗܘܿ ܫܒܲܩ̣ . ܗܵܢܵܘ ܕܹܝܢ : ܟܲܕܼ ܐܲܦܝܼܤܘܼܗܝ . ܡܚܝܼܠ ܗ̣̄ܘܼ ܟܝܵܢܲܢ ܚܲܠܵܫܵܐ : ܐܸܢ ܬܩܝܼܡ ܠܲܬܼܒܲܥܬܼܵܐ  pb. 459  ܟܹܐܢܘܼܬܹܗ ܕܐܲܠܵܗܵܐ . ܒܲܕܼܓܼܘܿܢ : ܒܪ̈ܲܚܡܹܐ ܡܸܬܼܚܲܫܲܚ : ܒܟܼܠܙܒܲܢ ܚܒܼܝܼܫܝܼܢ ܬܚܹܝܬܼ ܚܵܘܒܿܬܼܵܐ . ܠܵܐ ܬܸܚܛܸܐ ܐܘܿ ܒܲܢܵܫܵܐ ܒܤܘܼܟܵܝܵܐ ܕܲܬܼܝܵܒܼܘܼܬܼܵܐ : ܘܠܵܐ ܬܲܫܦܸܠ ܥܲܠ ܬܘܼܟܼܠܵܢ ܫܘܼܒܼܩܵܢܵܐ . ܐܸܬܿܕܲܟܼܪ ܕܡܵܘܬܵܐ : ܠܵܐ ܡܸܫܬܵܘܚܲܪ . ܠܵܐ ܬܸܨܛܲܢܲܥ ܠܡܸܩܪܲܒܼ ܠܗܲܢܝܼܐܘܼܬܼܵܐ ܕܲܚܛܝܼܬܼܵܐ : ܒܬܲܪܥܝܼܬܼܵܐ ܕܚܵܪܥܘܼܬܼܵܐ . ܐܲܠܵܗܵܐ : ܠܵܐ ܡܸܬܼܒܲܙܲܚ . ܩܲܕܝܼܸܡܵܐ ܝܑܼܕܲܥܬܹܗ ܠܚܘܼܫܵܒܼܵܟܼ : ܡܲܕܼܪܸܟܼ ܠܵܟܼ ܓܹܝܪ ܐܘܼܠܨܵܢܵܐ ܡܸܢܫܹܠܝ . ܘܩܵܪܹܐ ܐܲܢ̄ܬܿ : ܘܠܵܐ ܥܵܢܹ̇ܐ ܠܵܟܼ . ܐܸܡܲܬܼܝ ܕܩܵܪܹܒܼ ܐܲܢ̄ܬܿ ܠܘܵܬܼ ܬܸܫܘܝܼܬܼܵܟܼ : ܕܲܡܛ̣ܵܐ ܙܲܒܼܢܵܐ ܠܡܸܕܼܡܲܟܼ : ܐܸܡܲܪ : ܐܘܿ ܬܸܫܘܝܼܬܼܵܐ : ܕܲܠܡܵܐ ܒܗܵܢܵܐ ܠܸܠܝܵܐ ܩܲܒܼܪܵܐ ܥܬܼܝܼܕܼܵܐ ܐܲܢ̄ܬܿܝ ܠܡܸܗܘܵܐ ܠܝܼ : ܘܠܵܐ ܝܵܕܲܥ̇ ܐ̄ܢܵܐ . ܕܲܠܡܵܐ ܚܠܵܦ ܫܸܢܬܼܵܐ ܕܙܲܒܼܢܵܐ . ܗܵܝ̇ ܫܸܢܬܼܵܐ ܕܲܠܥܵܠܲܡ ܥܬܼܝܼܕܼܵܐ ܠܡܸܦܲܠ ܥܠܲܝ ܒܗܵܢܵܐ ܠܸܠܝܵܐ . ܘܐܸܢܵܐ ܡܸܬܼܪܲܥܸܐ ܐ̄ܢܵܐ ܠܛܘܼܝܵܒܼܵܐ ܕܝܵܘ̈ܡܹܐ ܘܝܲܪ̈ܚܹܐ : ܕܠܵܐ ܚܵܙܹ̇ܐ ܐ̄ܢܵܐ ܠܗܘܿܢ . ܥܲܕܼ ܐܝܼܬܼ ܠܵܟܼ ܪܸ̈ܓܼܠܹܐ : ܗܲܪܛ ܒܵܬܲܪ ܦܘܼܠܚܵܢ ܟܹܐܢܘܼܬܼܵܐ : ܡ̣ܢ ܩܕܼܵܡ ܕܢܸܦܸܠ ܒܗܹܝܢ ܗܵܘ̇ ܐܲܤܘܼܪܵܐ : ܕܠܲܝܬܿ ܠܹܗ ܬܘܼܒܼ ܦܘܼܪܤܵܐ ܠܡܸܫܬܪܵܝܘܼ . ܥܲܕܼ ܐܝܼܬܼ ܠܵܟܼ ܐܝܼ̈ܕܲܝܵܐ : ܦܫܘܿܛ ܠܲܫܡܲܝܵܐ ܒܲܨܠܘܿܬܼܵܐ : ܩܕܼܵܡ ܙܲܒܼܢܵܐ ܗܵܘ̇ ܕܢܵܦ̇ܠܝܼܢ ܕܪ̈ܵܥܲܝܟ ܡ̣ܢ ܥܸܩܵܪܗܘܿܢ : ܘܨܵܝܹ̇ܐ ܐܲܢ̄ܬܿ ܠܲܡܕܲܠܵܝܘܼ ܐܸܢܘܿܢ ܘܠܵܐ ܡܸܫܟܲܚ ܐܲܢ̄ܬܿ . ܥܲܕܼ ܐܝܼܬܼ ܠܵܟܼ ܨܸܒܼ̈ܥܵܬܼܵܐ : ܙܩܘܿܦ ܠܘܵܬܼ ܐܲܠܵܗܵܐ ܒܬܲܟܼܫܲܦܬܼܵܐ . ܕܐܵܬܹ̇ܐ ܥܸܕܵܢܵܐ : ܕܡܸܬܼܪܲܦܝܵܐ ܚܝܼܨܘܼܬܼܵܐ ܕܲܓܼܕܼܝܼܠܘܼܬܼܗܹܝܢ ܗܵܝ̇ ܤܩܝܼܠܬܼܵܐ . ܥܲܕܼ ܐܝܼܬܼ ܠܵܟܼ ܥܲܝ̈ܢܹܐ . ܡܠܝܼ ܐܸܢܹܝܢ ܕܸܡ̈ܥܹܐ ܒܲܨܠܘܿܬܼܵܐ ܒܲܒܼܟܼܵܬܼܵܐ ܕܥܲܠ ܐܲܦܲܝ̈ ܚܛܵܗܲܝ̈ܟ . ܩܕܼܵܡ ܫܵܥܬܼܵܐ  pb. 460  ܕܢܸܩܪܘܿܡ ܚܸܠܵܐ ܥܲܠ ܐܘܼ̈ܟܵܡܵܬܼܵܐ : ܘܡܸܫܬܲܡܪ̈ܵܢ ܒܲܚܝܵܪܵܐ ܕܠܵܐ ܪܓܸܫܬܼܵܐ ܠܚܲܕܼ ܓܘܿܢܝܵܐ ܘܠܵܐ ܝܵܕܲܥ̇ ܐܲܢ̄ܬܿ . ܥܲܕܼ ܡܛܲܟܲܣ ܠܸܒܵܐ ܡܲܒܿܘܼܥܵܐ ܕܚܘܼ̈ܫܵܒܹܐ ܒܚܲܝܠܵܐ ܦܵܪܘܿܫܵܐ : ܐܸܬܼܪܲܥܵܐ ܐܲܝܠܹܝܢ ܕܲܡܥܲܪܪ̈ܵܢ ܠܚܲܝܲܝ̈ܨ : ܩܕܼܵܡ ܕܡܸܬܿܕܵܘܕܼܵܐ ܢܲܦܫܵܐ ܠܡܲܦܲܩܬܼܵܐ ܕܡܸܢܹܗ : ܘܗܵܘܹ̇ܐ ܒܲܝܬܼܵܐ ܕܲܨܕܸܐ ܡ̣ܢ ܥܵܡܘܿܪ̈ܵܘܗܝ . ܐܘܿ ܚܲܟܿܝܼܡܵܐ : ܠܵܐ ܢܫܲܕܠܵܟܼ ܚܘܼܫܵܒܼܵܐ ܒܤܘܼܟܵܝܵܐ ܕܚܲܝܹ̈ܐ ܐܲܪ̈ܝܼܟܹܐ . ܒܲܕܼܡܘܼܬܼ ܗܲܒܵܒܼܵܐ ܕܢܵܫܹ̇ܒܼ ܒܹܗ ܫܵܘܒܵܐ ܘܟܼܵܡܹ̇ܫ : ܢܵܦܲܚ ܒܵܟܼ ܡ̣ܢ ܓܵܘܵܟܼ : ܚܲܕܼ ܡ̣ܢ ܐܸܤܛܘܼ̈ܟܼܤܹܐ ܕܒܼܵܟܼ . ܘܟܲܕܼ ܠܵܐ ܝܵܕܲܥ̇ ܐܲܢ̄ܬܿ ܡ̣ܢ ܫܸܠܝܵܐ : ܡܸܬܼܪ̈ܲܫܠܵܢ ܒܘܼܪ̈ܟܲܝܟ . ܘܟܲܕܼ ܤܵܒܲܪ ܐܲܢ̄ܬܿ ܕܠܵܘ ܡܸܕܸܡ ܗ̄ܘ̣ : ܥܲܕܼ ܡܤܵܘܤܸܐ ܐܲܢ̄ܬܿ ܠܹܗ ܠܟܼܘܼܪܗܵܢܵܐ : ܡܸܢܫܹܠܝ ܩ̣ܪܸܒܼ ܗܵܘ̇ ܟܲܫܝܼܪܵܐ : ܗܵܘ̇ ܕܲܡܓܸܿܚܟܼ ܒܚܲܟܝܼ̈ܡܹܐ . ܐܘܿ ܠܕܼܵܘܝܘܼܬܹܗ ܕܲܟܼܝܵܢܲܢ : ܕܲܟܼܡܵܠ ܐܲܚܝܼܕܼܝܼܢܲܢ ܒܪܸܚܡܬܹܗ : ܠܗܵܘ̇ ܕܠܵܐ ܨܵܒܹ̇ܐ ܐܲܠܵܗܵܐ ܕܢܸܫܒܿܩܲܢ ܒܓܼܵܘܹܗ ! ܤܝܼܡ ܠܸܒܵܟܼ ܠܛܘܼܝܵܒܼܵܐ ܕܡܹܐܙܲܠܬܼܵܐ : ܐܘܿ ܒܲܪܢܵܫܵܐ . ܐܲܝܟܼ ܚܲܟܿܝܼܡܵܐ ܗ̤ܘܝܼ ܡܤܲܟܸܐ ܟܠܫܵܥ ܠܲܚܙܘܼܸܩܝܵܐ : ܟܲܕܼ ܡܸܬܼܚܲܫܲܒܼ ܐܲܢ̄ܬܿ ܟܠܝܘܿܡ : ܕܗܵܐ ܡܛ̣ܵܐ ܠܬܲܪܥܵܐ ܐܝܼܙܓܲܕܵܐ ܕܐܸܬ݂ܼܵܐ ܒܵܬܲܪܝ . ܡܵܢܵܐ ܝܲܬܿܝܼܒܼ ܐ̄ܢܵܐ ؟ ܡܹܐܙܲܠܬܼܵܐ ܗ̣̄ܝ ܕܲܠܥܵܠܲܡ : ܬܘܼܒܼ ܠܲܝܬܿ ܠܝܼ ܠܡܸܦܢܵܐ ܠܟܼܵܐ . ܒܗܵܢܵܐ ܪܸܥܝܵܢܵܐ ܒܘܼܬܼ : ܒܟܼܠ ܠܸܠܝܵܐ . ܘܲܒܼܗܵܢܵܐ ܚܘܼܫܵܒܼܵܐ ܗܪܘܿܓܼ : ܒܟܼܠ ܐܝܼܡܵܡܵܐ . ܕܡܵܐ ܕܐܸܬ݂ܼܵܐ : ܬܸܦܨܲܚ ܠܐܘܼܸܪܥܹܗ : ܕܬܼܵܐ ܒܲܫܠܵܡ . ܝܸܕܼܥܹ̇ܬܼ ܕܡܹܐܬܼܵܐ ܐܵܬܹ̇ܐ ܐܲܢ̄ܬܿ : ܘܠܵܐ ܐܲܒܼܤ̇ܝܼܬܼ ܒܡܸܕܸܡ ܕܚܵܫܲܝ ܠܝܼ ܠܐܘܼܪܚܵܐ . ܐܸܙܕܵܘܲܕܼ ܠܐܘܼܪܚܵܟܼ ܢܲܓܝܼܪܬܵܐ : ܚܲܟܿܝܼܡܵܐ .  pb. 461  ܐܲܪܝܼܡ ܝܘܼܩܪܵܐ ܕܫܸܢܬܼܵܐ ܡ̣ܢ ܠܸܒܵܟܼ : ܙܡܝܼܢܵܐ . ܛܲܟܸܣ ܡܵܐܢܲܝ̈ܟ ܠܡܲܦܲܩܬܼܵܐ : ܥܵܡܘܿܪܵܐ . ܩܪܸܒܼ ܠܹܗ ܘܲܥܕܵܐ ܕܨܲܦܪܵܐ : ܐܵܪܚܵܐ : ܡܵܢܵܐ ܕܲܡܝܟܼ ܐܲܢ̄ܬܿ ؟ ܩܘܼܡ ܛܲܝܸܒܼ ܢܲܦܫܵܟܼ : ܡܲܠܵܚܵܐ ܪܵܕܹܐ ܒܝܲܡܵܐ : ܩܘܼܡ ܐܲܬܼܩܸܢ ܡܵܐܢܲܝ̈ ܐܸܠܦܵܟܼ : ܕܠܵܐ ܝܵܕܲܥ ܐܲܢ̄ܬܿ ܒܐܲܝܢܵܐ ܥܸܕܵܢܵܐ ܢܵܦ̇ܩܵܐ ܠܵܟܼ ܪܘܼܚܵܐ . ܐܸܬܼܥܲܬܲܕܼ ܘܐܸܬܿܛܲܝܲܒܼ : ܥܲܕܼܠܵܐ ܢܹܐܬܸܐ ܗܵܘ̇ ܕܲܡܚܲܒܸܿܠ ܨܘܼܪ̈ܵܬܼܵܟܼ . ܨܘܼܪܬܗܘܿܢ ܠܲܡ : ܬܒܲܠܸܐ ܫܝܘܿܠ . ܘܡ̣ܢ ܫܘܼܒܼܚܹܗ ܦܲܐܝܵܐ ܕܲܟܼܝܵܢܵܐ ܢܸܬܿܕܲܚܩܘܼܢ : ܘܲܠܚܘܼܪܒܵܐ ܢܸܫܪܟܼܘܼܢ ܓܘܼܫܡܲܝ̈ܗܘܿܢ . ܐܲܝܵܬܐ ܠܥܘܼܗܕܵܢܵܐ ܒܟܼܠܗܘܿܢ ܥܸܕܵܢܲܝ̈ܟ : ܠܗܵܘ̇ ܚܘܼܒܵܠܵܐ ܓܢܝܼܚ ܚܙܵܬܼܵܐ : ܗܵܘ̇ ܒܘܼܕܵܪܵܐ ܕܠܵܐ ܕܡܘܼܬܼܵܐ ܕܪܸ̈ܓܼܫܲܝܟ : ܘܗܵܝ̇ ܡܲܦܘܼܠܬܼܵܐ ܕܒܸܢܝܵܢܹܗ ܕܓܼܘܼܫܡܵܟܼ : ܗܵܘ̇ ܡܘܼܙܵܓܼܵܐ ܢܲܩܕܵܐ ܕܗܵܘܹ̇ܐ ܤܝܵܢܵܐ ܒܲܫܝܘܿܠ . ܛܘܼܒܼܵܘܗܝ ܠܡܲܢ ܕܲܒܼܚܲܕܼܘܼܬܼܵܐ ܐܵܪܲܥ ܠܹܗ ܠܥܘܼܗܕܵܢܹܗ ܕܗܵܘ̇ ܚܘܼܒܵܠܵܐ ! ܛܘܼܒܼܵܘܗܝ ܠܡܲܢ ܕܲܒܼܤܲܒܼܪܵܐ ܛܵܒܼܵܐ ܤܲܟܝܼ ܠܤܘܼܥܪܵܢܵܐ ܗܵܘ̇ ܡܠܸܐ ܐ̄ܪܵܙܵܐ : ܕܒܹܗ ܟܲܤܝܵܐ ܬܗܝܼܪܘܼܬܼ ܚܲܝܠܹܗ ܪܲܒܵܐ ܕܒܼܵܪܘܿܝܵܐ ! ܗܸܪܓܵܐ ܪܘܼܚܵܢܵܐ ܐܝܼܬܼܵܘܗܝ : ܥܸܢܝܵܢܵܐ ܐܲܡܝܼܪܵܐ ܕܗܵܘ̇ ܤܘܼܟܵܝܵܐ ܕܒܼܵܬܲܪ ܩܝܵܡܬܼܵܐ . ܡܫܲܪܝܵܢܹܗ ܕܙܵܘܥܵܐ ܗܵܢܵܐ ܒܪܸܥܝܵܢܵܐ : ܬܚܘܼܡܵܗ̇ ܕܲܬܼܝܵܒܼܘܼܬܼܵܐ . ܠܵܒܼܘܿܟܼܵܗ̇ ܕܲܬܼܝܵܒܼܘܼܬܼܵܐ ܒܢܲܦܫܵܐ ܐܝܼܬܼܵܘܗܝ : ܪܸܢܝܵܐ ܐܲܡܝܼܢܵܐ ܕܲܥܬܼܝܼ݁ܕܼܵܬܼܵܐ . ܕܐܸܬܿܬܿܙܝܼܥ ܒܲܬܼܝܵܒܼܘܼܬܼܵܐ : ܫܲܢܝܼ ܒܤܲܒܼܪܹܗ ܠܥܵܠܡܵܐ ܕܲܥܬܼܝܼܕܼ . ܕܲܛ̣ܥܵܗ̇ ܠܗܵܕܹܐ : ܩܵܘ̣ܝܼ ܪܸܥܝܵܢܹܗ ܒܥܵܠܡܵܐ ܗܵܢܵܐ . ܕܡܲܚܸܒܼ ܥܸܢܝܵܢܵܐ ܕܥܲܡ ܡܫܝܼܚܵܐ : ܡܲܚܸܒܼ ܠܡܸܗܘܵܐ ܒܲܠܚܘܿܕܼܵܘܗܝ . ܕܡܲܚܸܒܼ ܕܲܢܟܲܬܲܪ ܥܲܡ ܤܲܓܝܼ̈ܐܹܐ : ܪܵܚܡܵܐ ܐܝܼܬܼܵܘܗܝ ܕܥܵܠܡܵܐ ܗܵܢܵܐ . ܬܝܵܒܼܘܼܬܼܵܐ  pb. 462  ܐܝܼܬܹܝܗ̇ : ܟܡܝܼܪܘܼܬܼܵܐ ܐܲܡܝܼܢܬܼܵܐ ܕܠܸܒܵܐ ܒܗܘܼܓܵܝܵܐ ܕܗܵܘ̇ ܬܘܼܸܩܵܢܵܐ ܪܵܒܵܐ ܕܠܵܐ ܡܸܬܼܦܲܫܲܩ . ܕܐܲܝܟܲܢ ܟܲܝ ܐܹܡܲܢܲܥ ܠܗܵܝ̇ ܡܲܥܲܠܬܼܵܐ ܠܵܐ ܡܸܬܼܡܲܠܠܵܢܝܼܬܼܵܐ ؟ ܐܸܢ ܪܵܚܹ̇ܡ ܐܲܢ̄ܬܿ ܬܝܵܒܼܘܼܬܼܵܐ : ܪܚܲܡ ܐܵܦ ܫܸܠܝܵܐ . ܠܒܲܪ ܡܸܢܹܗ ܓܹܝܪ : ܠܵܐ ܡܸܫܬܲܡܠܝܵܐ ܬܝܵܒܼܘܼܬܼܵܐ . ܐܸܢ ܐܝܼܬܼ ܕܡܸܬܼܚܪܸܐ ܥܲܠ ܗܵܕܹܐ : ܠܵܐ ܬܸܬܼܚܪܸܐ ܥܲܡܹܗ : ܠܵܐ ܓܹܝܪ ܝܵܕܲܥ̇ ܡܵܢܵܐ ܐܵܡܲ݁ܪ . ܐܸܠܘܼ ܝܑܼܕܲܥ̣ ܡܵܢܲܐ ܗ̣̄ܝ ܬܝܵܒܼܘܼܬܼܵܐ : ܝܵܕܲܥ̇ ܗ̄ܘ̣ܵܐ ܐܵܦ ܕܘܼܟܿܬܼܵܗ̇ : ܘܲܕܼܠܵܐ ܡܸܬܼܓܲܡܤܵܠ ܒܲܫܓܼܘܼܫܝܵܐ . ܐܸܢ ܪܵܚܹ̇ܡ ܐܲܢ̄ܬܿ ܫܸܠܝܵܐ ܐܲܒܼܵܐ ܕܲܬܼܝܵܒܼܘܼܸܬܼܵܐ : ܪܚܲܡ ܠܲܡܩܲܒܵܠܘܼ ܗܲܢܝܼܵܐܝܼܬܼ ܐܵܦ ܚܘܼܤܪ̈ܵܢܹܐ ܙܥܘܿܪܹ̈ܐ ܕܦܲܓܼܪܵܐ : ܘܥܸܕܸܠܵܝܹ̈ܐ ܕܢܵܒܼܥ̇ܝܼܢ . ܒܸܠܥܵܕܼ ܛܘܼܝܵܒܼܵܐ ܗܵܢܵܐ . ܠܡܸܚܵܐ ܒܫܸܠܝܵܐ ܚܹܐܪܵܐܝܼܬܼ ܕܠܵܐ ܫܓܼܘܫܝܵܐ : ܠܵܐ ܡܸܫܟܲܚ ܐܲܢ̄ܬܿ . ܐܸܢܗܘ̤ ܕܲܡܒܲܤܲܪ ܐܲܢ̄ܬܿ ܥܲܠ ܗܵܢܘܿܢ : ܡܩܲܕܸܐ ܐܲܢ̄ܬܿ ܠܹܗ ܠܫܸܠܝܵܐ : ܐܲܝܟܼ ܨܸܒܼܝܵܢܹܗ ܕܐܲܠܵܗܵܐ . ܐܸܢܗ̤ܘ ܕܡܸܬܿܛܠܸܡ ܐܲܢ̄ܬܿ ܐܵܘ ܡܸܬܼܓܠܸܙ ܐܲܢ̄ܬܿ : ܐܵܘ ܡܸܬܼܡܲܝܲܩ ܐܲܢ̄ܬܿ ܘܲܕܼܫܲܪܟܵܐ : ܘܠܵܐ ܡܸܬܿܬܿܙܝܼܥ ܐܲܢ̄ܬܿ ܡܸܛܠ ܪܸܚܡܲܬܼ ܫܸܠܝܵܐ . ܪܸܚܡܲܬܼ ܫܸܠܝܵܐ ܐܝܼܬܹܝܗ̇ : ܤܘܼܟܵܝܵܐ ܐܲܡܝܼܢܵܐ ܕܡܵܘܬܵܐ . ܐܲܝܢܵܐ ܕܒܸܠܥܵܕܼ ܗܸܪܓܵܐ ܗܵܢܵܐ ܥܵܐܹ̇ܠ ܠܫܸܠܝܵܐ : ܟܲܕܼ ܐܝܼܬܼ ܠܹܗ ܪܸܥܝܵܢܵܐ ܐ̄ܚܪܹܢܵܐ : ܠܵܐ ܡܸܫܟܲܚ ܛܵܥܹ̇ܢ : ܐܲܝܠܹܝܢ ܕܡܸܛܠܵܬܹܗ ܐܵܠ̇ܨܵܐ ܠܡܸܤܒܲܠ ܡ̣ܢ ܟܠ ܕܘܼܟܼ . ܠܲܡܡܵܬܼ ܥܲܠ ܐܲܦܲܝ̈ ܐܲܠܵܗܵܐ : ܘܲܠܡܸܚܵܐ ܒܐܲܠܵܗܵܐ . ܫܘܼܡܠܵܝܵܐ ܠܲܡ ܕܚܲܝܹ̈ܐ : ܗܘܓܵܝܵܐ ܕܲܒܼܡܵܘܬܼܵܐ ܕܡܸܛܠ ܐܲܠܵܗܵܐ . ܗܵܕܹܐ ܓܹܝܪ ܡܩܲܪܒܼܵܐ ܠܹܗ ܠܗܵܘܢܲܢ ܠܡܸܬܼܚܲܠܵܛܘܼ ܒܐܲܠܗܵܐ : ܐܹܘܲܓܼܪܝܼܣ ܐܵܡܲ݁ܪ . ܐܵܦ ܗܵܕܹܐ ܬܸܕܲܥ : ܐܘܿ ܦܵܪܘܿܫܵܐ : ܕܲܚܢܲܢ ܥܘܼܡܪܵܐ ܕܥܲܡ ܢܲܦܫܲܢ ܝܑܼܚܝܼܕܼܵܐܝܼܬܼ ܘܫܸܠܝܵܐ ܘܲܚܒܼܘܼܫܝܵܐ : ܠܵܘ ܡܸܛܠ ܕܥܲܡܠܵܐ ܝܲܬܿܝܼܪܵܐ ܕܩܵܢ̈ܘܿܢܹܐ ܢܸܥܡܲܠ ܓܵܒܹܝܢܲܢ . ܝܑܼܕܼܝܼܥܵܐ ܗ̣̄ܝ ܓܹܝܪ : ܕܫܵܘܬܵܦܘܼܬܼܵܐ  pb. 463  ܕܥܲܡ ܤܲܓܝܼ̈ܐܹܐ : ܝܲܬܝܼܪ ܐܝܼܕܼܵܐ ܠܗܵܕܹܐ ܝܵܗ̇ܒܵܐ : ܡܸܛܠ ܚܝܼܨܘܼܬܹܗ ܕܦܲܓܼܪܵܐ . ܘܐܸܠܘܼ ܥܲܠܗܵܕܹܐ ܗ̄ܘ̣ ܐܵܠܨܵܐ ܗ̄ܘ̣ܵܬܼ : ܠܵܘ ܐ̄ܢܵܫܵܐ ܚܤܲܝ̈ܵܐ ܐܲܒܼܵܗ̈ܬܼܵܐ ܩܲܕܝܼ̈ܫܹܐ : ܫܵܒܼܩ̇ܝܼܢ ܗ̄ܘ̣ܵܘ ܥܸܢܝܵܢܵܐ ܘܚܘܼܠܛܵܢ ܐ̄ܢܵܫܵܐ : ܘܡܸܢܗܘܿܢ ܒܩܲܒܼܪܹ̈ܐ ܥܵܡ̇ܪܝܼܢ ܗ̄ܘ̣ܵܘ : ܡܸܢܗܘܿܢ ܕܹܝܢ ܚܒܼܘܼܫܝܵܐ ܕܲܒܼܟܼܘܼܪܚܵܐ ܠܚܘܿܕܼܵܝܵܐ ܓܵܒܹ̇ܝܢ ܗ̄ܘ̣ܵܘ : ܗܵܘ̇ ܕܲܠܦܲܓܼܪܵܐ ܝܲܬܝܼܪܵܐܝܼܬܼ ܡܪܲܫܸܠ ܘܲܡܦܝܼܫ ܡ̣ܢ ܫܘܼܡܠܵܝ ܩܵܢ̈ܘܿܢܹܐ . ܘܥܲܠ ܟ̱ܠܵܗ̇ ܡܚܝܼܠܘܼܬܼܵܐ ܘܫܘܼܦܠܵܐ ܗܵܘ̇ ܕܦܲܓܼܪܵܐ : ܘܥܲܤܩܘܼܸܬܼ ܟܘܼܪ̈ܗܵܢܹܐ ܕܲܠܗܘܿܢ ܡܲܕܼܪܟܼܝܼܢ : ܗܲܢܝܼܵܐܝܼܬܼ ܡܚܲܡܤܢܝܼܢ ܗ̄ܘ̣ܵܘ ܒܟܼܠܗܘܿܢ ܚܲܝܲܝ̈݁ܗܘܿܢ : ܟܲܕܼ ܐܵܦܠܵܐ ܥܲܠ ܪܸ̈ܓܼܸܠܲܝܗܘܿܢ ܕܲܢܩܘܼܡܘܼܢ : ܐܵܘ ܨܠܘܿܬܼܵܐ ܕܲܥܝܼܵܕܼܵܐ ܠܲܡܩܲܪܵܒܼܘܼ : ܐܵܘ ܕܲܢܫܲܒܿܚܘܼܢ ܠܐܲܠܵܗܵܐ ܒܦܘܼܡܗܘܿܢ ܡܸܫܟܿܚܝܼܢ ܗ̄ܘ̣ܵܘ . ܘܠܵܐ ܡܲܙܡܘܿܪܵܐ : ܘܠܵܐ ܚܕܼܵܐ ܡ̣ܢ ܐܲܝܠܹܝܢ ܕܲܒܼܓܼܘܼܫܡܵܐ ܡܸܫܬܲܡ̈ܠܝܵܢ . ܘܤܸܦܩܲܬ̤ ܠܗܘܿܢ ܡܚܝܼܠܘܼܬܼܵܐ ܒܲܠܚܘܿܕܼ ܕܦܲܓܼܪܵܐ ܘܫܸܠܝܵܐ : ܚܠܵܦ ܟܠܗܘܿܢ ܩܵܢ̈ܘܿܢܹܐ : ܘܗܵܢܵܐ ܢܝܼܫܵܐ : ܟܠܗܘܿܢ ܝܵܘ̈ܡܵܬܼܵܐ ܕܚܲܝܲܝ̈ܗܘܿܢ . ܘܲܒܼܗܵܢܵܐ ܟ̱ܠܹܗ ܒܸܛܠܵܢܵܐ ܕܡܸܤܬܿܒܲܪ : ܠܵܐ ܐܸܬܼܝܲܐܲܒܼ ܚܲܕܼ ܡܸܢܗܘܿܢ ܕܢܸܫܒܿܘܿܩ ܟܘܼܪܚܹܗ : ܘܡܸܛܠ ܒܸܛܠܵܢܵܐ ܕܡ̣ܢ ܥܲܡ̈ܠܹܐ ܩܵܢܘܿܢܵܝܹ̈ܐ ܠܒܲܪ ܢܸܦܗܸܐ : ܐܵܘ ܒܲܟܼܢܘܼ̈ܫܵܬܼܵܐ ܢܸܬܼܒܲܤܲܡ ܒܩܵܠ ܬܸܫ̈ܒܿܚܵܬܼܵܐ ܕܲܐ̄ܚܪ̈ܵܢܹܐ . ܛܵܒܼ ܗ̄ܘ̣ ܗܵܟܹܝܠ ܐܲܝܢܵܐ ܕܐܲܪܓܸܫ̣ ܒܲܚܛܵܗܵܘ̈ܗܝ : ܡ̣ܢ ܐܲܝܢܵܐ ܕܡܵܘܬܲܪ ܠܬܹܒܹܝܠ ܒܲܚܙܵܬܹܗ . ܛܵܒܼ ܗ̄ܘ̣ ܐܲܝܢܵܐ ܕܐܸܬܿܬܲܢܲܚ ܚܲܕܼ ܥܸܕܵܢ ܥܲܡ ܢܲܦܫܹܗ : ܡ̣ܢ ܐܲܝܢܵܐ ܕܲܡܩܝܼܡ ܡܝܼ̈ܬܹܐ ܒܲܨܠܘܿܬܹܗ ܟܲܕܼ ܒܹܝܬܼ ܤܲܓܝܼ̈ܐܹܐ ܕܘܼܝܵܪܹܗ . ܛܵܒܼ ܗ̄ܘ̣ ܡܲܢ ܕܐܸܫܬܘܝܼ ܠܡܸܚܙܵܐ ܢܲܦܫܹܗ : ܡ̣ܢ ܡܲܢ ܕܐܸܫܬܿܘܝܼ ܠܡܸܚܙܵܐ ܡܲܠܲܐܟܹ̈ܐ . ܗܵܢܵܐ ܡܲܢ :  pb. 464  ܒܥܲܝ̈ܢܲܝ ܦܲܓܼܪܵܐ ܡܸܫܬܵܘܬܲܦ . ܗܵܘ̇ ܕܹܝܢ : ܒܥܲܝܢܵܐ ܕܢܲܦܫܵܐ . ܛܵܒܼ ܗ̄ܘ̣ ܡܲܢ ܕܒܸܐܒܼܠܵܐ ܢܩܸܦ̣ ܠܲܡܫܝܼܚܵܐ ܒܲܠܚܘܿܕܼܵܘܗܝ : ܡ̣ܢ ܡܲܢ ܕܲܡܙܲܝܲܚ ܠܹܗ ܒܲܟܼܢܘܼܫܝܵܐ . ܠܵܐ ܐ̄ܢܵܫ ܢܲܝܬܸܐ ܠܲܡܨܲܥܬܼܵܐ ܗܵܝ̇ ܕܦܵܘܠܘܿܣ : ܐܸܢܵܐ ܠܲܡ ܩܢܘܿܡܝ : ܚܸܪܡܵܐ ܐܸܗܘܸܐ ܡ̣ܢ ܡܫܝܼܚܵܐ : ܘܲܕܼܸܫܲܪܟܵܐ . ܐܲܝܢܵܐ ܕܲܢܤܲܒܼ ܚܲܝܠܹܗ ܕܦܵܘܠܘܿܣ : ܐܵܦ ܗ̤ܘ ܡܲܦܲܣ ܠܹܗ ܠܡܸܥܒܲܕܼ . ܦܵܘܠܘܿܣ ܕܹܝܢ : ܡ̣ܢ ܪܸܡܙܵܐ ܕܲܠܘܵܬܹܗ ܡܸܬܿܕܲܒܲܪ ܗ̄ܘ̣ܵܐ ܠܡܵܘܬܵܪܘܼ ܠܬܹܒܹܝܠ . ܐܲܝܟܼ ܕܐܵܦ ܗ̤ܘ ܤ̣ܗܸܕܼ : ܕܠܵܘ ܒܨܸܒܼܝܵܢܹܗ ܤܵܥܲܪ ܗ̄ܘ̣ܵܐ ܠܗܵܕܹܐ . ܩܛܝܼܪܵܐ ܠܲܡ ܤܝܼܡ ܥܠܲܝ : ܘܵܝ ܠܝܼ ܕܹܝܢ ܐܸܢ ܠܵܐ ܐܹܤܲܒܲܪ . ܐܵܦ ܓܒܼܝܼܬܹܗ ܕܦܵܘܠܘܿܣ : ܠܵܘ ܠܲܬܼܝܵܒܼܘܼܬܼܵܐ ܚܵܐܲܪ ܗ̄ܘ̣ܵܐ ܢܝܼܫܵܗ̇ : ܐܸܠܵܐ ܕܲܢܤܲܒܲܪ ܠܐ̄ܢܵܫܘܼܬܼܵܐ : ܐܵܦ ܚܲܝܠܵܐ ܝܲܬܝܼܪܵܐ ܢ̣ܤܲܒܼ . ܒܲܕܼܓܼܘܿܢ : ܠܫܸܠܝܵܐ ܡܲܚܒܼܝܼܢܲܢ : ܐܵܝܚ : ܡܸܛܠ ܕܲܢܡܘܼܬܼ ܥܵܠܡܵܐ ܗܵܢܵܐ ܡ̣ܢ ܠܸܒܲܢ : ܘܢܸܬܿܕܟܲܪ ܐܲܡܝܼܢܵܐܝܼܬܼ ܠܡܵܘܬܵܐ . ܘܒܹܗ ܒܗܵܢܵܐ ܗܘܼܓܵܝܵܐ : ܠܘܵܬܼ ܐܲܠܵܗܵܐ ܢܸܬܼܩܲܪܲܒܼ ܒܠܸܒܵܐ . ܘܢܸܒܼܤܘܿܪ ܤܪܝܼܩܘܼܬܼ ܥܵܠܡܵܐ : ܘܢܸܬܿܬܿܫܝܼ̈ܛܵܢ ܪ̈ܓܼܝܼܓܼܵܬܹܗ ܒܥܲܝ̈ܢܲܝܢ . ܢܤܲܝܒܲܪ ܗܲܢܝܼܵܐܝܼܬܼ ܒܦܲܓܼܪܵܐ ܡܢܵܘܠܵܐ ܒܸܛܠܵܢܵܐ ܐܲܡܝܼܢܵܐ ܕܲܒܼܫܸܠܝܵܐ ܐܵܝܚ : ܕܢܸܫܬܿܘܸܐ ܠܒܼܘܼܤܵܡܵܐ ܥܲܡ ܐܲܝܠܹܝܢ ܕܒܲܡܥܲܪܹ̈ܐ ܘܒܲܚ̈ܠܹܠܹܝܗ̇ ܕܐܲܪܥܵܐ : ܡܤܲܟܹܝܢ ܠܓܸܠܝܵܢܹܗ ܫܒܼܝܼܚܵܐ ܕܡܲܪܲܢ ܕܡ̣ܢ ܫܡܲܝܵܐ . ܕܠܹܗ ܘܠܲܐܒܼܘܼܗܝ ܘܲܠܪܘܼܚܵܐ ܕܩܘܼܕܼܫܵܐ : ܬܸܫܒܿܘܿܚܬܼܵܐ ܘܪܘܼܡܪܵܡܵܐ ܠܥܵܠܲܡ ܥܵܠܡܝܼܢ .