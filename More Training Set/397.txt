pb. 81 ܡܹܐܡܪܑܵܐ ܕܸܫܬܼܵܐ . pb. 81 ܡܹܐܡܪܑܵܐ ܕܸܫܬܼܵܐ . ܗܵܝ̇ ܕܐ̄ܢܵܫ ܢܸܫܬܿܟܲܚ ܒܓܸܕܼ̈ܫܹܐ ܕܤܲܟܼܠܘܼܬܼܵܐ : ܡܚܝܼܠܘܼܬܹܗ ܕܲܟܼܝܵܢܵܐ ܡܵܘܕܥܵܐ : ܕܐܵܠܨܵܐܝܼܬܼ ܟܝܵܢܲܢ ܡܩܲܒܿܠܵܢܵܐ ܗ̄ܘ̣ ܕܗܵܕܹܐ . ܠܵܐ ܐܸܬܼܚܲܙܝܲܬ̤ ܠܹܗ ܠܐܲܠܵܗܵܐ : ܕܡܵܘܬܿܪܵܐ ܠܹܗ ܕܢܸܬܼܥܲܠܸܐ ܠܲܓܼܡܵܪ ܡ̣ܢ ܗܵܕܹܐ : ܩܕܼܵܡ ܕܢܹܐܬܸܐ ܟܝܵܢܹܗ ܠܲܒܼܪܝܼܬܼܵܐ ܕܬܲܪܬܹܝܢ . ܘܗܵܕܹܐ ܡܩܲܒܿܠܵܢܘܼܬܼܵܐ ܕܓܸܕܼܫܹ̈ܐ : ܡܵܘܬܿܪܵܢܝܵܐ ܠܡܸܬܼܩܲܦܚܵܢܘܼܬܼܵܐ ܕܬܲܪܥܝܼܬܼܵܐ . ܗܵܝ̇ ܕܹܝܢ ܕܐܲܡܝܼܢܘܼܬܼܵܐ : ܡܲܪܵܚܘܼܬܼܵܐ ܗ̣̄ܝ . ܬܠܵܬܼܵܐ ܐܸܢܘܿܢ ܐܸܤܟܹܿܡܹ̈ܐ : ܕܲܒܼܗܘܿܢ ܡܸܬܼܩܲܪܒܼܵܐ ܟܠ ܢܲܦܫܵܐ ܡܠܝܼܠܬܼܵܐ ܠܘܵܬܼ ܐܲܠܵܗܵܐ . ܐܝܼܬܼ ܕܡ̣ܢ ܪܸܬܼܚܵܐ ܕܗܲܝܡܵܢܘܼܬܼܵܐ : ܘܐܝܼܬܼ ܕܡ̣ܢ ܕܸܚܠܬܼܵܐ : ܘܐܝܼܬܼ ܕܲܒܼܡܲܪܘܼܬܼܵܐ ܕܡ̣ܢ ܐܲܠܵܗܵܐ . ܠܛܲܟܼܤܵܐ ܕܹܝܢ ܕܚܘܼܒܵܐ : ܡܸܢܹܗ ܘܠܹܗ ܝܑܼܚܝܼܕܼܵܐܝܼܬܼ ܠܵܐ ܡܸܬܼܩܲܪܒܼܵܐ : ܐܸܠܵܐ ܟܲܕܼ ܚܲܕܼ ܡ̣ܢ ܗܵܠܹܝܢ ܐܸܤܟܹܡܹ̈ܐ ܥܸܠܬܼܵܐ ܢܵܤ̇ܒܵܐ ܀ ܐܲܝܟܲܢܵܐ ܕܡ̣ܢ ܟܲܪܤܵܐ ܠܵܐ ܡܛܲܟܲܤܬܼܵܐ ܡܸܬܼܝܲܠܕܵܐ ܒܠܝܼܠܘܼܬܼܵܐ ܕܚܘܼ̈ܫܵܒܹܐ : ܗܵܟܲܢܵܐ ܡ̣ܢ ܠܲܥܒܘܼܬܼܵܐ ܕܲܒܼܡܸܠܹ̈ܐ ܘܥܸܢܝܵܢܹ̈ܐ ܠܵܐ ܡܸܛܲܟܤܹ̈ܐ : ܠܵܐ ܝܑܼܕܲܥܬܼܵܐ ܘܫܲܛܘܼܪܘܼܬܼܵܐ ܕܗܵܘܢܵܐ . ܨܸܦܬܼܵܐ ܕܤܘܼܗܪ̈ܵܢܹܐ : ܡܕܼܵܘܕܼܵܐ ܢܲܦܫܵܐ . ܘܢܘܼܬܵܦܵܐ ܕܲܥܒܼܵܕܹ̈̇ܐ : ܫܵܓܹܿܫ ܗܵܘܢܵܐ : ܘܡܲܦܸܩ ܠܹܗ ܡ̣ܢ ܒܗܝܼܠܘܼܬܼܵܐ : ܘܛܵܪܹܕܼ ܡܸܢܹܗ ܡܫܲܝܢܘܼܬܼܵܐ . ܙܵܕܹܩ ܠܹܗ ܠܝܼܚܝܼܕܼܵܝܵܐ ܕܙܲܡܸܢ ܘܐܲܦܠܲܚ̣ ܢܲܦܫܹܗ ܠܦܠܚܵܢܵܐ ܫܡܲܝܢܵܐ : ܕܐܲܡܝܼܢܵܐܝܼܬܼ ܕܠܵܐ ܨܸܦܬܼܵܐ ܢܸܗܘܸܐ ܒܬܲܪܥܝܼܬܹܗ . ܐܲܝܟܲܢܵܐ ܕܟܲܕܼ ܢܸܬܼܒܲܩܸܐ ܒܢܲܦܫܹܗ : ܘܢܸܬܼܚܲܫܲܒܼ ܡܸܕܸܡ ܤܘܼܥܪܵܢܵܐ ܡ̣ܢ ܕܥܵܠܡܵܐ ܗܵܢܵܐ : ܘܪܸܢܝܵܐ ܕܚܲܕܼ ܡ̣ܢ ܨܒܼܘܼ ܡܸܬܼܚܙܝܵܢܵܐ : ܒܢܲܦܫܹܗ ܠܵܐ ܚܵܙܹ̇ܐ . ܐܲܝܟܲܢܵܐ ܕܡ̣ܢ ܒܸܛܠܵܢܹܗ pb. 82 ܓܡܝܼܪܵܐ ܕܡ̣ܢ ܗܵܠܹܝܢ ܕܥܵܒܼܪ̈ܵܢ . ܢܸܫܟܲܚ ܕܲܒܼܢܵܡܘܿܤܵܐ ܕܡܵܪܝܵܐ ܢܸܬܼܗܲܓܸܐ ܒܠܸܠܝܵܐ ܘܒܼܐܝܼܡܵܡܵܐ : ܕܠܵܐ ܢܘܼܬܵܦܵܐ ܕܡܸܕܸܡ . ܥܲܡ̈ܠܹܐ ܕܦܲܓܼܪܵܐ : ܒܸܠܥܵܕܼ ܫܘܼܦܪܹ̈ܐ ܕܪܸܥܝܵܢܵܐ : ܡܲܪܒܿܥܵܐ ܡܓܲܙܝܵܐ ܘܲܬܿܕܲܝ̈ܵܐ ܝܲܒܝܼ̈ܫܹܐ . ܘܠܲܝܼܕܲܥܬܼܵܐ ܕܐܲܠܵܗܵܐ : ܠܵܐ ܡܩܲܪܒܼܝܼܢ . ܦܲܓܼܪܵܐ : ܥܡܝܼܠ . ܠܡܸܥܩܲܪ ܚܲܫܹ̈ܐ ܡ̣ܢ ܪܸܥܝܵܢܗܘܿܢ : ܠܵܐ ܒܛܝܼܠ ܠܗܘܿܢ . ܘܐܵܦ ܗܸܢܘܿܢ ܢܸܚܨܕܼܘܼܢ : ܘܠܵܐ ܡܸܕܸܡ . ܐܲܝܟܼ ܐ̄ܢܵܫ ܕܙܵܪܲܥ ܥܲܠ ܟܘ̈ܒܹܐ ܘܠܵܐ ܡܸܫܟܲܚ ܠܡܸܚܨܲܕܼ : ܗܵܟܲܢܵܐ ܡ̇ܢ ܕܲܡܚܲܒܿܠܵܐ ܬܲܪܥܝܼܬܹܗ ܒܨܸܦܬܼܵܐ ܘܐܲܟܿܬܼܵܢܘܼܬܼܵܐ ܘܝܲܥܢܘܼܬܼܵܐ ܕܟܼܘܼܢܵܫ ܢܸܟܼܤܹ̈ܐ : ܘܡܸܬܿܬܲܢܲܚ ܥܲܠ ܡܲܫܟܿܒܹܗ ܡ̣ܢ ܤܘܿܓܼܵܐܐ ܕܫܲܗܪܹܗ ܘܲܢܙܝܼܪܘܼܬܹܗ . ܘܤܵܗܹ̇ܕܼ ܟܬܼܵܒܼܵܐ ܕܐܵܡܲ݁ܪ : ܐܲܝܟܼ ܥܲܡܵܐ ܕܲܥܒܲܕܼ ܙܲܕܝܼܩܘܼܬܼܵܐ : ܘܠܵܐ ܫܒܲܩ̣ ܕܝܼܢܵܐ ܕܐܲܠܵܗܹܗ : ܫܵܐ̇ܠܝܼܢ ܠܝܼ ܕܝܼܢܵܐ ܘܙܲܕܝܼܩܘܼܬܼܵܐ : ܘܨܵܒܹ̇ܝܢ ܠܡܸܬܼܩܲܪܵܒܼܘܼ ܠܐܲܠܵܗܵܐ . ܠܡܵܢܵܐ ܨܵܡ̄ܢ ܘܠܵܐ ܚ̣ܙܲܝܬܿ : ܘܡܲܟܿܟܼ̄ܢ ܢܲܦܫܲܢ ܘܠܵܐ ܝܑܼܕܲܥ̣ܬܿ ؟ ܗܵܐ ܒܝܵܘܡܵܐ ܕܨܵܘܡܟܼܡܟܼܘܿܢ : ܥܵܒܼܕܝܼܬܿܘܿܢ ܨܸܼܒܼܝܵܢܲܝ̈ܟܿܘܿܢ : ܘܲܡܩܲܪܒܼܝܼܢ ܐܢ̄ܬܿܘܿܢ ܦܬܲܟܼܪܲܝܟܿܘܿܢ ܟܠܗܘܿܢ . ܗܵܢܵܘ ܕܹܝܢ : ܚܘܼ̈ܫܵܒܹܗ ܒܝܼ̈ܫܹܐ : ܘܬܲܪ̈ܥܝܵܬܼܵܐ ܒܝܼ̈ܫܵܬܼܵܐ : ܕܘܼܟܲܬܼ ܐܲܠܵܗܵܐ ܐܲܚܝܼܕܼܝܼܢ ܐܢ̄ܬܿܘܿܢ ܒܢܲܦܫܟܼܘܿܢ . ܘܲܡܕܲܒܿܚܝܼܢ ܐܢ̄ܬܿܘܿܢ ܠܗܘܿܢ ܚܹܐܪܘܼܬܼܟܼܘܿܢ ܡܝܲܩܲܪܬܵܐ ܒܟܼܠܝܘܼܡ : ܕܸܒܼܚܬܼܵܐ ܕܡ̣ܢ ܟܠ ܡܸܕܸܡ ܝܲܩܝܼܪܵܐ : ܗܵܝ̇ ܕܠܝܼ ܦܲܐܝܵܐ ܗ̄ܘ̣ܵܬܼ ܕܬܸܦܪ̱ܫܘܼܢ : ܒܲܥܒܼܵܕܲܝ̈ܟܿܘܿܢ ܫܲܦܝܼܪܹ̈ܐ ܘܬܹܐܪܬܵܐ ܚܤܝܼܬܼܵܐ ܕܠܸܒܵܐ ܀ ܐܲܪܥܵܐ ܛܵܒܼܬܼܵܐ ܕܲܡܚܲܕܝܵܐ ܠܡܵܪܵܗ̇ ܒܦܹܐܕܹ̈ܐ ܕܚܲܕܼ ܒܲܡܵܐܐ : ܢܲܦܫܵܐ ܕܡܸܙܕܲܗܝܵܐ pb. 83 ܒܡܲܪܢܝܼܬܼܵܐ ܕܐܲܠܵܗܵܐ : ܒܫܲܗܪܵܗ̇ ܥܝܼܪܵܐ ܕܠܹܠܲܝ ܐܝܼܡܵܡ . ܬܲܡܵܢ ܢܸܒܼܢܸܐ ܡܵܪܝܵܐ ܥܲܠ ܡܲܬܼܩܢܹ̈ܝܗ̇ ܘܲܚܕܼܵܪܹܝܗ̇ : ܥܢܵܢܵܐ ܠܛܸܠܵܠܵܐ ܒܐܝܼܡܵܡܵܐ : ܘܙܲܗܪܵܐ ܕܫܲܠܗܹܒܼܝܼܬܼܵܐ ܕܢܘܼܪܵܐ ܒܠܸܠܝܵܐ . ܘܡ̣ܢ ܓܵܘ ܚܸܫܟܵܗ̇ : ܢܘܼܗܪܵܐ ܢܸܕܼܢܲܚ ܀ ܐܲܝܟܲܢܵܐ ܕܥܲܪܦܸܠܵܐ ܡܲܥܡܛܵܐ ܙܲܗܪܝܼܪ̈ܵܘܗܝ ܕܤܲܗܪܵܐ : ܗܵܟܲܢܵܐ ܬܸܢܵܢܵܗ̇ ܕܟܲܪܤܵܐ ܠܚܸܟܼܡܬܼܵܐ ܕܐܲܠܵܗܵܐ ܡ̣ܢ ܢܲܦܫܵܐ . ܘܐܲܝܟܼ ܢܲܒܼܪܲܫܬܼܵܐ ܕܢܘܼܪܵܐ ܒܩܲܝ̈ܤܹܐ ܝܲܒܼܝܼ̈ܫܹܐ : ܗܵܟܲܢܵܐ ܪܸܓܲܬܼܵܐ ܕܦܲܓܼܪܵܐ ܒܟܲܪܤܵܐ ܕܡܲܠܝܵܐ . ܘܐܲܝܟܲܢܵܐ ܕܐܵܕܼܫܹ̈ܐ ܕܲܗܝܼ̈ܢܹܐ ܡܓܲܪܹܝܢ ܠܲܫܕܵܐ ܕܫܲܠܗܹܒܼܝܼܬܼܵܐ : ܗܵܟܲܢܵܐ ܪܲܓܼܝܘܼܬܼܵܐ ܕܡܹܐܟܼ̈ܬܼܵܐ ܠܚܲܫܵܐ ܕܙܘܼܘܵܓܼܵܐ ܒܓܼܵܘ ܦܲܓܼܪܵܐ . ܒܦܲܓܼܪܵܐ ܪܵܚܹ̇ܡ ܢܵܚܹ̈ܐ : ܝܑܼܕܲܥܬܹܗ ܕܐܲܠܵܗܵܐ ܠܵܐ ܫܵܪܝܵܐ . ܒܲܪܢܵܫܵܐ ܪܵܚܹ̇ܡ ܦܲܓܼܪܹܗ : ܠܵܐ ܡܸܫܬܿܘܸܐ ܠܡܵܘ̈ܒܼܵܬܼܵܐ ܐܲܠܵܗܵܝ̈ܬܼܵܐ . ܐܲܝܟܲܢܵܐ ܕܡ̣ܢ ܚܸܒܼ̈ܠܹܐ ܡܸܬܼܝܼܠܸܕܼ ܦܹܐܪܵܐ ܡܚܲܕܝܵܢܵܐ ܠܒܲܛܢܬܼܵܐ : ܗܵܟܲܢܵܐ ܡ̣ܢ ܥܲܡ̈ܠܹܐ ܡܸܬܼܝܲܠܕܵܐ ܒܢܲܦܫܵܐ ܝܑܼܕܲܥܬܼܵܐ ܕܐ̄ܪ̈ܵܙܵܘܗܝ ܕܐܲܠܵܗܵܐ . ܠܲܚܒܸ̈ܢܵܢܹܐ ܕܹܝܢ ܘܪ̈ܵܚܡܲܝ ܢܚܵܝܹ̈ܐ : ܦܹܐܪܵܐ ܡܲܒܼܗܬܼܵܢܵܐ . ܐܲܝܟܲܢܵܐ ܓܹܝܪ ܕܚܵܐܹ̇ܣ ܐܲܒܼܵܐ ܥܲܠ ܒܪܹܗ : ܗܵܟܲܢܵܐ ܚܵܐܹ̇ܣ ܡܫܝܼܚܵܐ ܥܲܠ ܓܘܼܫܡܵܐ ܥܡܝܼܠܵܐ : ܘܩܲܪܝܼܒܼ ܠܦܘܼܡܹܗ ܒܟܼܠܥܸܕܢ . ܠܥܲܡܠܵܐ ܕܚܸܟܼܡܬܼܵܐ : ܠܲܝܬܿ ܠܹܗ ܕܡܲܝ̈ܵܐ ܀ ܐܲܟܼܤܢܵܝܵܐ ܗܵܢܵܘ : ܐܲܝܢܵܐ ܕܐܲܟܼܤܢܵܝ ܒܬܲܪܥܝܼܬܹܗ ܠܟܼܠ ܐܸܤܡܹܗ ܕܥܵܠܡܵܐ ܗܵܢܵܐ . ܐܲܒܼܝܼܠܵܐ ܗܵܢܵܘ : ܐܲܝܢܵܐ ܕܲܒܼܟܲܦܢܵܐ ܘܲܒܼܨܲܗܝܵܐ ܘܐܸܒܼܠܵܐ ܡܲܦܸܩ ܟܠ ܝܵܘ̈ܡܬܹܗ ܕܲܒܼܗܵܠܹܝܢ ܚܲܝܹ̈ܐ : ܡܸܛܠ ܤܘܼܟܵܝܵܐ ܕܤܲܒܼܪܵܐ ܗܵܘ̇ ܫܡܲܝܵܢܵܐ . ܝܑܼܚܝܼܕܼܵܝܵܐ ܗܵܢܵܘ : ܐܲܝܢܵܐ ܕܟܲܕܼ ܢܤܝܼܡ pb. 84 ܝܲܬܼܒܹܗ ܡ̣ܢ ܚܸܙܘܲܝ̈ ܥܵܠܡܵܐ ܘܲܠܗܲܠ : ܫܸܐܠܬܼܵܐ ܝܑܼܚܝܼܕܼܵܝܬܼܵܐ ܐܝܼܬܼ ܠܹܗ ܒܲܨܠܘܿܬܼܵܐ : ܪܸܓܬܼܵܐ ܕܥܵܠܡܵܐ ܕܲܥܬܼܝܼܕܼ . ܥܘܼܬܼܪܹܗ ܕܚܝܼܚܝܼܕܼܵܝܵܐ ܗܵܢܵܘ : ܐܵܘ ܒܘܼܝܵܐܵܐ ܕܡ̣ܢ ܡܸܨܥܲܬܼ ܐܸܒܼܠܵܐ ܡܸܫܬܲܟܲܢ ܠܹܗ : ܐܵܘ ܚܲܕܼܘܼܬܼܵܐ ܕܡ̣ܢ ܗܲܝܡܵܢܘܼܬܼܵܐ : ܒܹܝܬܼ ܓܲܙܵܐ ܕܪܸܥܝܵܢܹܗ ܕܵܢܚܵܐ . ܡܪܲܚܡܵܢܵܐ ܗܵܢܵܘ : ܐܲܝܢܵܐ ܕܠܵܐ ܦܪܝܼܫ ܠܪܸܥܝܵܢܹܗ ܒܲܚܫܲܚܬܼܵܐ ܕܪ̈ܲܚܡܹܐ ܚܲܕܼ ܡ̣ܢ ܬܸܓܼܡ̈ܝܼܢ ܕܐ̄ܢܵܫܘܼܬܼܵܐ ܀ ܒܬܼܘܼܠܘܼܬܼܵܐ ܐܝܼܬܹܝܗ̇ : ܕܠܵܐ ܗ̄ܘ̣ܵܐ ܡ̣ܢ ܚܘܼܒܵܠܵܐ ܕܫܘܼ̈ܚܵܛܹܐ ܐ̄ܢܵܫ ܢܸܛܲܪ ܒܲܠܚܘܿܕܼ ܦܲܓܼܪܹܗ : ܐܸܠܵܐ ܕܐܵܦ ܡ̣ܢ ܢܲܦܫܹܗ ܡܸܬܼܟܲܚܲܕܼ : ܘܟܲܕܼ ܒܲܠܚܘܿܕܼܵܘܗܝ ܐܝܼܬܼܵܘܗܝ ܀ ܐܸܢ ܠܢܲܟܼܦܘܼܬܼܵܐ ܪܓܼܝܼܓܼ ܐܲܢ̄ܬܿ : ܙܓܼܘܿܪ ܪܸܕܼܝܵܐ ܕܚܘܼ̈ܫܵܒܹܐ ܡܫܲܟܿܪܹ̈ܐ : ܒܥܸܢܝܵܢܵܐ ܕܩܸܪܝܵܢܵܐ : ܘܒܼܵܥܘܼܬܼܵܐ ܬܟܼܒܼܝܼܬܼܵܐ ܕܡ̣ܢ ܐܲܠܵܗܵܐ . ܘܗܵܝܕܹܝܢ : ܠܘܼܩܒܲܠ ܥܸܠ̈ܠܵܬܼܵܐ ܕܡ̣ܢ ܟܝܵܢܵܐ ܘܲܠܓܼܵܘ ܡܸܙܕܲܝܢܲܬܿ . ܒܸܠܥܵܕܼ ܗܵܠܹܝܢ : ܐ̄ܢܵܫ ܕܢܸܚܙܸܐ ܙܲܗܝܘܼܬܼܵܐ ܒܲܩܢܘܿܡܹܗ ܠܵܐ ܡܸܫܟܲܚ . ܐܸܢ ܪܓܼܝܼܓܼ ܐܲܢ̄ܬܿ ܠܡܸܩܢܵܐ ܡܪܲܚܡܵܢܘܼܬܼܵ : ܠܘܼܩܕܲܡ ܕܲܪܸܫ ܢܲܦܫܵܟܼ ܠܡܸܩܢܵܐ ܒܲܤܝܘܼܬܼܵܐ ܕܥܲܠ ܨܸܒܼ̈ܘܵܬܼܵܐ : ܕܝܲܩܝܼܪܘܼܬܼܗܹܝܢ ܠܵܐ ܬܸܓܸܿܕܼ ܠܪܸܥܝܵܢܵܐ ܠܡܸܦܲܩ ܡ̣ܢ ܤܝܵܡܵܐ ܕܢܝܼܫܹܗ ܕܐܸܬܼܩܲܕܲܡ ܀ ܫܲܦܝܘܼܬܼܵܐ ܕܲܡܪܲܚܡܵܢܘܼܬܼܵܐ : ܒܲܡܤܲܝܒܿܪܵܢܘܼܬܼܵܐ ܕܲܛܠܘܼܡܝܵܐ ܡܸܬܼܝܲܕܼܥܵܐ . ܘܫܘܼܡܠܵܝܵܐ ܕܡܲܟܿܝܼܟܼܘܼܬܼܵܐ : ܒܲܥܫܘܼܩܝܵܐ ܕܡܲܓܵܢ ܟܲܕܼ ܬܸܚܕܼܵܐ ܀ ܐܸܢ ܡܪܲܚܡܵܢܵܐ ܐܲܢ̄ܬܿ ܫܲܪܝܼܪܵܐܝܼܬܼ . ܡܵܐ ܕܡܸܬܼܓܿܠܸܙ ܐܲܢ̄ܬܿ ܡ̣ܢ ܕܝܼܠܵܟܼ ܥܵܘܵܠܵܐܝܼܬܼ ܘܒܲܛܠܘܼܡܝܵܐ : ܠܵܐ ܬܸܪܓܲܙ ܡ̣ܢ ܠܓܼܵܘ . ܘܡ̣ܢ ܠܒܲܪ : ܠܵܐ ܬܚܵܘܸܐ ܚܘܼܡܤܵܢܵܟܼ ܠܲܐ̄ܚܪ̈ܵܢܹܐ . ܐܸܠܵܐ ܢܸܬܼܒܲܠܥܘܼܢ ܤܘܪ̈ܚܵܢܹܐ ܕܲܛܠܘܼܡܝܵܟܼ ܒܚܲܫܹ̈ܐ ܕܪ̈ܲܚܡܹܐ : ܐܲܝܟܼ ܩܲܫܝܘܼܬܹܗ ܕܚܲܡܪܵܐ ܕܡܸܬܼܦܲܪܗܵܐ pb. 85 ܒܓܼܵܘ ܡܲܝ̈ܵܐ ܤܲܓܝܼ̈ܐܹܐ . ܐܸܠܵܐ ܚܵܘܵܐ ܐܲܢ̄ܬܿ ܐܵܬ̤ܵܐ ܕܫܲܦܝܘܼܬܼܵܐ ܕܡ̣ܢ ܪ̈ܚܡܹܐ ܤܲܓܝܼ̈ܐܹܐ : ܒܲܐ̄ܚܪ̈ܵܢܝܵܬܼܵܐ ܕܡܵܘܤܸܦ ܐܲܢ̄ܬܿ ܘܡܲܛܐܸܒܼ ܠܛܵܠܘܿܡܲܝ̈ܟ ܟܲܕܼ ܦܨܝܼܚ ܐܲܢ̄ܬܿ . ܐܲܝܬܿ . ܐܲܝܟܼ ܕܐܵܦ ܛܘܼܒܼܵܢܵܐ ܐܹܠܝܼܫܲܥ ܥ̣ܒܲܕܼ ܠܲܒܼܥܸܠܕܒܼܵܒܼܵܘ̈ܗܝ : ܕܐܸܬ̣ܼܵܘ ܥܠܵܘܗܝ ܕܢܸܫܒܿܘܿܢܵܝܗܝ . ܒܗܵܝ̇ ܕܹܝܢ ܕܨܲܠܝܼ ܘܚܲܦܝܼ ܥܲܝܢܲܝ̈ܗܘܿܢ ܒܲܫܪܲܓܼܪ̈ܵܓܼܝܵܬܼܵܐ : ܠܚܲܝܠܵܐ ܕܲܠܘܵܬܹܗ ܡܒܲܕܸܩ ܗ̄ܘ̣ܵܐ . ܘܕܸܐ ܒܵܥܹ̇ܐ : ܠܵܐ ܡܸܕܸܡ ܐܝܼܬܲܝܗܘܿܢ ܩܕܼܵܡܵܘܗܝ ܘܲܒܼܗܵܝ̇ ܕܐܵܘܟܼܠ̣ ܘܲܐܫܩܝܼ ܐܸܢܘܿܢ ܘܲܫ̣ܪܵܐ ܕܢܹܐܙܠܘܼܢ : ܥܲܠ ܪ̈ܲܚܡܹܐ ܕܲܩܢܸܐ ܗ̄ܘ̣ܵܐ ܠܓܼܵܘ ܡܸܢܹܗ ܒܲܕܸܩ̣ ܀ ܘܐܸܢ ܡܲܟܝܼܟܼܵܐ ܐܲܢ̄ܬܿ ܒܲܫܪܵܪܵܐ : ܡܵܐ ܕܬܸܬܼܥܫܸܩ : ܠܵܐ ܬܸܬܿܕܲܠܚ . ܘܪܘܼܚܵܐ ܥܲܠ ܐܲܦܲܝ̈ ܨܒܼܘܼܬܼܵܐ ܠܵܐ ܬܸܦܘܿܩ : ܐܸܠܵܐ ܕܒܲܫܪܵܪܵܐ ܩܲܒܸܠ ܥܠܲܝܟܼ ܠܡܸܠܬܼܵܐ ܥܵܘ̈ܠܬܼܵܐ ܕܲܥܠܲܝܟ : ܟܲܕܼ ܠܵܐ ܡܸܬܼܒܛܸܠ ܠܵܟܼ ܠܲܡܦܵܤܘܼ ܠܲܒܼܢܲܝ̈ܢܵܫܵܐ ܒܲܐ̄ܚܪܵܢܵܝܘܼܬܹܗ ܕܫܲܪܒܵܐ . ܐܸܠܵܐ ܝܲܬܝܼܪܵܐܝܼܬܼ : ܐܲܦܝܼܣ ܥܲܠ ܫܘܼܒܼܩܵܢܵܐ ܀ ܐ̄ܚܪ̈ܵܢܹܐ : ܫܡܵܐ ܤܲܢܝܵܐ ܕܙܵܢܝܘܼܬܼܵܐ ܥܲܠܝܗܘܿܢ ܒܨܸܒܼܝܵܢܗܘܿܢ ܢܵܬܼܦܝܼܢ ܗ̄ܘ̣ܵܘ . ܘܲܐ̄ܚܪ̈ܵܢܹܐ : ܤܘܼܥܪ̈ܵܢܹܐ ܕܓܼܵܘܪܵܐ ܕܚܲܤܝܼܢ ܡܸܢܗܘܿܢ ܥܠܲܝܗܘܿܢ ܡܩܲܒܹܠܝܼܢ ܗ̄ܘ̣ܵܘ : ܘܲܠܦܹܐܪܵܐ ܕܲܚܛܝܼܬܼܵܐ ܕܠܵܐ ܕܝܼܠܗܘܿܢ ܐܲܝܟܼ ܕܕܝܼܠܗܘܿܢ ܐܝܼܬܼܵܘܗܝ ܒܕܸܡ̈ܥܹܐ ܡܪܲܒܹܝܢ ܗ̄ܘ̣ܵܘ . ܘܫܘܼܒܼܩܵܢܵܐ ܕܲܚܛܵܗܹ̈ܐ ܕܠܵܐ ܤܥܲܪܘ : ܒܲܒܼܟܼܵܬܼܵܐ ܡ̣ܢ ܥܵܫܘܿܩܵܐ ܫܵܐܠܝܼܢ ܗ̄ܘ̣ܵܘ : ܟܲܕܼ ܒܟܼܠܵܗ̇ ܕܲܟܝܘܼܬܼܵܐ ܕܢܲܟܼܦܘܼܬܼܵܐ ܡܟܲܠܠܵܐ ܢܲܦܫܗܘܿܢ . ܐ̄ܚܪ̈ܵܢܹܐ ܕܹܝܢ : ܡܸܛܠ ܕܠܵܐ ܢܸܫܬܲܒܿܚܘܼܢ ܡܸܛܠ ܕܘܼܒܵܪܹ̈ܐ ܬܡܝܼ̈ܗܹܐ ܕܲܒܼܛܘܼܫܝܵܐ ܐܲܚܝܼܕܼܝܼܢ : ܐܸܤܟܹܿܡܹ̈ܐ ܕܫܵܢܲܝ̈ܐ ܒܢܲܦܫܗܘܿܢ ܡܚܵܘܹܝܢ ܗ̄ܘ̣ܵܘ : ܟܲܕܼ ܒܟܼܠܵܗ̇ ܛܲܥܡܵܢܘܼܬܼܵܐ ܘܲܒܼܗܝܼܠܘܼܬܼܵܐ ܡܤܲܬܿܬܼܝܼܢ ܗ̄ܘ̣ܵܘ . ܐܲܝܟܲܢܵܐ ܕܡ̣ܢ ܕܡܝܼܪܘܼܬܼܵܐ ܕܤܘܼܥܪ̈ܵܢܹܐ : ܡܲܠܲܐܟܹ̈ܐ ܩܲܕܝܼ̈ܫܹܐ ܢܸܗܘܘܿܢ pb. 86 ܡܒܲܕܩܵܢܹ̈ܐ ܥܲܠ ܪܲܒܘܼܬܼܗܘܿܢ ܕܐ̄ܢܵܫܵܐ ܕܐܲܝܟܼ ܗܵܠܹܝܢ . ܐܲܢ̄ܬܿ ܕܹܝܢ ܡܲܟܿܝܼܟܼܘܼܬܼܵܐ ܡܲܤܒܲܪ ܐܲܢ̄ܬܿ ܥܲܠ ܢܲܦܫܵܟܼ : ܘܟܲܕܼ ܐ̄ܚܪ̈ܵܢܹܐ ܗܸܢܘܿܢ ܥܲܠ ܢܲܦܫܗܘܿܢ ܡܲܤܗܕܼܝܼܢ : ܐܲܢ̄ܬܿ ܘܐܵܦ ܠܵܐ ܟܲܕܼ ܢܸܤܬܲܩ̈ܒܿܠܵܢ ܠܘܵܬܼܵܟܼ ܒܫܸܬܼܩܵܐ ܡܤܲܝܒܲܪ ܐܲܢ̄ܬܿ : ܘܡܲܟܿܝܼܟܼܵܐ ܚܵܫܹ̇ܒܼ ܐܲܢ̄ܬܿ ܢܲܦܫܵܟܼ . ܐܸܢ ܡܲܟܝܼܟܼܵܐ ܐܲܢ̄ܬܿ : ܒܩܝܼ ܢܲܦܫܵܟܼ ܒܗܵܠܹܝܢ : ܐܸܢ ܠܵܐ ܡܸܬܿܕܲܠܲܚ ܐܲܢ̄ܬܿ ܀ ܤܲܓܝܼܐܘܼܬܼ ܐܵܘܵܢܹ̈ܐ ܕܒܹܝܬܼ ܐܲܒܼܵܐ : ܠܡܘܼ̈ܫܚܵܬܼܵܐ ܕܪܸܥܝܵܢܵܐ ܡܟܲܢܸܐ ܕܕܲܝܵܪ̈ܵܘܗܝ ܕܐܲܬܼܪܵܐ ܗܵܘ̇ . ܗܵܢܵܘ ܕܹܝܢ : ܠܦܘܼܪ̈ܫܵܢܲܝ ܫܘܼܟܵܢܹ̈ܐ ܘܕܲܪ̈ܓܹܐ ܪ̈ܘܼܚܵܢܹܐ ܕܪܸܥܝܵܢܵܐܝܼܬܼ ܒܗܘܿܢ ܡܸܬܼܒܲܤܡܝܼܢ : ܘܲܡܫܲܚܠܦܘܼܬܼ ܛܲܟܼܤܹ̈ܐ ܕܡܵܘ̈ܗܒܼܵܬܼܵܐ . ܘܠܵܘ ܟܲܕܼ ܒܲܡܦܲܪܫܘܼܬܼ ܕܘܼܝܵܪܵܐ ܐܲܬܼܪܵܢܵܝܵܐ : ܒܝܼܕܼܝܼܥܘܼܬܼܵܐ ܓܠܝܼܵܬܼܵܐ ܕܲܡܫܲܚܠܦܘܼܬܼ ܤܝܵܡܵܐ ܕܥܘܼܡܪܹ̈ܐ ܕܝܼܠܵܢܵܝܹ̈ܐ : ܠܟܼܠܚܲܕܼ ܚܲܕܼ ܡ̣ܢ ܦܲܪ̈ܨܘܿܦܹܐ ܡܸܬܿܬܿܚܲܡ ܒܲܗܘܵܝܵܐ . ܐܸܠܵܐ ܐܲܟܼܙܢܵܐ ܕܲܒܚܕܼܵܐ ܚܫܲܚܬܼܵܐ ܓܵܘܵܢܵܝܬܼܵܐ ܕܫܸܡܫܵܐ ܗܵܢܵܐ ܡܸܬܼܪܲܓܼܫܵܢܵܐ : ܠܟܼܠܚܲܕܼ ܚܲܕܼ ܡܸܢܲܢ ܗܸܢܝܵܢܵܐ ܝܑܼܚܝܼܕܼܵܝܵܐ ܝܑܼܚܝܼܕܼܵܝܵܐ ܕܡܸܢܹܗ : ܡ̣ܢ ܦܘܼܚܵܡܵܐ ܕܕܲܟܼܝܘܼܬܼܵܐ ܚܵܙܘܿܝܬܼܵܐ ܡܡܲܠܸܐ . ܐܲܝܟܼ ܡܵܐ ܕܡܸܫܟܲܚ ܚܵܒܹ̇ܫ ܥܘܼܒܵܐ ܕܒܼܵܒܼ̈ܬܹܗ ܐܲܫܝܕܼܘܼܬܼܵܐ ܫܘܼܝܼܬܼܵܐ ܕܢܘܼܗܪܹܗ : ܘܐܲܝܟܼ ܫܪܵܓܼܵܐ ܕܲܒܼܚܲܕܼ ܒܲܝܬܼܵܐ ܚܫܲܚܬܼܵܐ ܕܢܘܼܗܪܹܗ ܡܦܲܪܫܵܐܝܼܬܼ ܡܦܲܠܸܓܸ : ܟܲܕܼ ܗ̤ܘ ܠܵܐ ܡܦܲܠܲܓܼ ܩܢܘܿܡܵܐܝܼܬܼ ܡ̣ܢ ܦܫܝܛܘܼܬܼܵܐ ܕܕܼܢܚܹܗ ܠܤܲܓܝܼܐܘܼܬܼܵܐ ܒܲܡܫܲܚܠܦܘܼܬܼ ܚܸܙܘܹܗ . ܗܵܟܲܢܵܐ ܘܟܲܕܼ ܒܚܲܕܼ ܥܘܼܡܪܵܐ ܠܵܐ ܡܸܬܼܦܲܠܓܼܵܢܵܐ ܕܲܠܤܲܓܝܼܐܘܼܬܼ ܡܢܵܘ̈ܬܼܵܐ ܡܦܲܪ̈ܫܵܬܼܵܐ ܫܵܪܹܝܢ : ܐܲܝܠܹܝܢ ܕܲܠܬܲܡܵܢ ܫ̣ܘܵܘ ܒܙܲܒܼܢܵܐ ܕܲܡܬܲܚܲܡ : ܡ̣ܢ ܚܲܕܼ ܫܸܡܫܵܐ ܡܸܬܼܝܲܕܼܥܵܢܵܐ : ܐ̄ܢܵܫ ܐ̄ܢܵܫ ܠܦܘܼܬܼ ܛܲܟܼܤܵܐ ܕܕܼܘܼܒܵܪܹܗ : ܢܵܬܹ̇ܦ ܒܘܼܤܵܡܵܐ ܠܢܲܦܫܹܗ ܒܚܲܕܼ ܐܵܐܲܪ ܘܲܚܕܼܵܐ ܕܘܼܟܿܬܼܵܐ pb. 87 ܘܚܲܕܼ ܡܵܘܬܿܒܼܵܐ ܘܲܚܕܼܵܐ ܚܙܵܬܼܵܐ ܘܚܲܕܼ ܐܸܤܟܹܡܵܐ : ܟܲܕܼ ܠܵܐ ܚܵܙܹ̇ܐ ܡܫܘܼܚܬܼܵܐ ܪܲܒܿܬܼܵܐ ܕܛܲܟܼܤܵܐ ܕܚܲܒܼܪܹܗ : ܗܵܘ̇ ܕܲܒܼܨܝܼܪ ܡܸܢܹܗ . ܐܲܝܟܼ ܟܹܐܡܲܬܼ ܕܢܸܒܼܗܲܬܼ ܡ̣ܢ ܤܲܓܝܼܐܘܼܬܼ ܡܵܘ̈ܗܒܼܵܬܼܵܐ ܕܚܲܒܼܪܹܗ ܘܲܒܼܨܝܼܪܘܼܬܼܵܐ ܕܝܼܠܹܗ . ܘܗ̤ܝ ܗܵܕܹܐ ܡܸܟܹܝܠ ܗܵܘ̇ܝܵܐ ܠܹܗ : ܠܥܸܠܬܼܵܐ ܕܟܲܪܝܘܼܬܼܵܐ ܘܲܕܼܫܘܼܢܵܩܵܐ ܕܪܸܥܝܵܢܹܗ : ܚܵܣ . ܗܵܠܹܝܢ ܒܐܲܬܼܪܵܐ ܗܵܘ̇ ܕܒܼܘܼ̈ܤܵܡܹܐ ܠܡܸܪܢܵܐ : ܠܲܝܬܿ . ܐ̄ܢܵܫ ܒܡܵܘܗܲܒܼܬܼܵܐ ܕܐܸܫܬܿܘܝܼ ܘܪܲܒܘܼܬܼܵܐ ܕܛܲܟܼܤܹܗ : ܗ̤ܘ ܠܓܼܵܘ ܡܸܢܹܗ ܡܸܬܼܒܲܤܲܡ . ܚܙܵܬܼܵܐ ܕܹܝܢ ܡ̣ܢ ܠܒܲܪ ܠܟܼܠܗܘܿܢ ܚܕܼܵܐ : ܘܐܲܬܼܪܵܐ ܚܲܕܼ . ܘܲܕܼܝܲܬܿܝܼܪ ܡܫܲܪܪܵܐܝܼܬܼ : ܐܲܝܟܼ ܥܵܡܘܿܪܘܼܬܼ ܙܢܵܐ ܕܡܲܫܪ̈ܝܵܬܼܵܐ ܡܲܠܲܐܟܼܵܝ̈ܵܬܼܵܐ ܒܲܚܕܼܵܢܵܝܘܼܬܼ ܐܲܬܼܪܵܐ ܐܵܐܵܪܵܝܵܐ : ܘܫܲܘܝܘܼܬܼ ܚܙܵܬܼܵܐ ܓܠܝܼܬܼܵܐ ܘܝܼܕܼܝܼܥܘܼܬܼܵܐ ܟܤܝܼܬܼܵܐ ܕܕܲܪ̈ܓܲܝܗܘܿܢ : ܒܓܸܠܝܵܢܹ̈ܐ ܕܬܹܐܘܿܪܝܼܵܐ ܕܬܸܓܼܡܲܝ̈ܗܘܿܢ ܡܫܲܚܠܦܵܐܝܼܬܼ . ܐܸܢ ܡ̇ܢ ܠܲܩܢܘܿܡܹ̈ܐ ܐܝܼܬܼܵܝܵܝܹ̈ ܠܒܲܪ ܡ̣ܢ ܪܓܸܫܬܼܵܐ ܡܲܥܒܿܕܼܵܢܝܼܬܼܵܐ ܘܙܵܘ̈ܥܹܐ ܪܸ̈ܥܝܵܢܵܝܹܐ : ܘܐܵܽܦܠܵܐ ܒܥܵܠܡܵܐ ܕܲܥܬܼܝܼܕܼ ܕܬܸܗܘܸܐ ܡܸܬܿܬܲܡܪܲܚ ܡ̣ܢ ܐ̄ܢܵܫ ܠܡܲܝܬܵܝܘܼ ܒܡܸܠܡܵܐ ܐ̄ܚܪܵܢܵܝܘܼܬܼ ܙܢܵܐ ܕܡ̣ܢ ܗܵܢܵܐ : ܗܵܢܵܘ ܕܹܝܢ ܡ̣ܢ ܡܲܕܥܵܐ ܘܲܠܟܼܵܐ : ܘܐܵܦܸܢ ܡܸܛܠ ܓܡܝܼܪܘܼܬܹܗ ܕܲܟܼܝܵܢܵܐ ܝܲܬܿܝܼܪ ܝܑܼܕܼܝܼܥܵܐܝܼܬܼ . ܫܲܪܝܼܪܵܐ ܡܵܕܹܝܢ ܡܸܠܬܼܵܐ ܕܐܲܡܝܼܪܵܐ ܡ̣ܢ ܐܲܒܼܵܗ̈ܵܬܼܵܐ : ܕܡܸܢܵܗ̇ ܡ̣ܢ ܠܵܐ ܝܑܼܕܲܥܬܼܵܐ ܒܠܵܐ ܙܲܒܼܢܵܐ ܡܬܲܚܡܵܐ : ܡܸܢܵܗ̇ ܕܹܝܢ ܠܡܸܬܼܓܲܠܝܵܢܘܼܬܼܵܐ ܕܒܼܘܼܛܵܠܵܗ̇ ܙܲܒܼܢܵܐ ܢܛܝܼܪ : ܥܲܡ ܫܲܪܟܵܐ ܕܐ̄ܪ̈ܵܙܹܐ ܕܝܼܠܵܢܵܝܹ̈ܐ ܕܲܠܘܵܬܼ ܐܝܼܬܼܘܼܬܼܵܐ ܒܫܸܬܼܩܵܐ ܡܸܬܿܬܲܚܡܝܼܢ . ܤܛܲܪ ܓܹܝܪ ܡ̣ܢ ܥܸܠܵܝܘܼܬܼܵܐ ܟ̱ܠܵܢܵܝܬܼܵܐ ܘܬܲܚܬܵܝܘܼܬܼܵܐ ܓܡܝܼܪܬܵܐ : ܠܵܐ ܐܝܼܬܼ ܬܘܼܒܼ pb. 88 ܐܲܬܼܪܵܐ ܡܸܨܥܵܝܵܐ ܕܒܹܝܬܼ ܗܵܢܵܐ ܘܲܠܗܵܘ̇ ܒܦܘܼܤܩܵܢܵܐ ܕܲܥܬܼܝܼܕܼ . ܐܵܘ ܟ̱ܠܹܗ ܡ̣ܢ ܥܸܠܵܝܹ̈ܐ : ܐܵܘ ܟ̱ܠܹܗ ܡ̣ܢ ܬܲܚܬܵܝܹ̈ܐ . ܘܲܠܓܼܵܘ ܡ̣ܢ ܗܵܢܵܐ ܘܲܠܗܵܘ̇ : ܛܲܟܼܤܹ̈ܐ ܡܫܲܚ̈ܠ̱ܦܹܐ ܕܦܘܼܪܥܵܢܘܼܬܼܵܐ . ܘܐܸܢ ܗܵܕܹܐ ܫܲܪܝܼܪܵܐ ܐܲܝܟܼ ܕܐܵܦ ܐܝܼܬܹܝܗ̇ : ܡܵܢܲܐ ܗ̣̄ܝ ܠܸܠܘܼܬܼܵܐ ܗܵܝ̇ ܕܐ̄ܢܵܫ̈ܝܼܢ : ܠܵܐ ܠܲܡ ܒܵܥܹ̇ܢܵܐ ܗܘܵܝܵܐ ܕܲܒܼܡܲܠܟܿܘܼܬܼܵܐ : ܐܵܡܲ݁ܪ ܐ̄ܢܵܫ ܐ̄ܢܵܫ ܡܸܢܗܗܘܿܢ : ܠܘܲܝ ܕܐܸܫܬܵܘܙܲܒܼ ܒܲܠܚܘܿܕܼ ܡ̣ܢ ܓܹܗܲܢܵܐ ܡܨܸܐ ܐ̄ܢܵܐ ܠܡܸܬܼܚܲܦܵܛܘܼ . ܫܘܼܘܙܵܒܼܵܐ ܕܡ̣ܢ ܓܹܗܲܢܵܐ : ܗ̤ܝ ܗ̣̄ܝ ܡܲܠܟܿܘܼܬܼܵܐ . ܘܡܲܦܘܼܠܬܼܵܐ ܕܡ̣ܢ ܗܵܕܹܐ : ܗ̤ܝ ܗ̣̄ܝ ܓܹܗܲܢܵܐ . ܠܵܐ ܓܹܝܪ ܐܲܠܦܘܼܢ ܟܬܼܵܒܹ̈ܐ ܬܠܵܬܼܵܐ ܐܲܬܼܪ̈ܵܘܵܬܼܵܐ . ܐܸܠܵܐ ܡܵܢܵܐ ؟ ܡܵܐ ܠܲܡ ܕܐܵܬܹ̇ܐ ܒܪܹܗ ܕܐ̄ܵܢܵܫܵܐ ܒܫܘܼܒܼܚܹܗ : ܡܩܝܼܡ ܠܥܸܪ̈ܒܹܐ ܡ̣ܢ ܝܲܡܝܼܢܹܗ : ܘܠܲܓܼ̈ܕܲܝܵܐ ܡ̣ܢ ܤܸܡܵܠܹܗ . ܐܵܦܠܵܐ ܬܠܵܬܼ ܓܘܼ̈ܕܹܐ ܐܵܡܲ݁ܪ ܗܵܪܟܵܐ : ܐܸܠܵܐ ܬܲܪܬܹܝܢ . ܝܲܡܝܼ̈ܢܵܝܹܐ . ܘܤܸܡܵܠܬܼܵܢܵܝܹ̈ܐ . ܦܘܼܪ̈ܫܵܢܹܐ ܕܐܲܬܼܪ̈ܵܘܵܬܼܵܐ ܕܡܲܥܡܲܪܗܘܿܢ : ܡܬܲܚܡܵܐܝܼܬܼ . ܗܵܠܹܝܢ ܐܵܡܲ݁ܪ : ܕܢܸܢܗ̱ܪܘܼܢ ܫܸܡܫܵܢܵܐܝܼܬܼ ܒܡܲܠܟܿܘܼܬܼܵܗ ܕܐܲܒܼܵܐ . ܘܗܵܠܹܝܢ : ܠܢܘܼܪܵܐ ܕܲܠܥܵܠܲܡ . ܘܬܼܘܼܒܼ : ܢܹܐܬܼܘܿܢ ܠܲܡ ܡ̣ܢ ܡܲܕܼܢܚܵܐ ܘܡ̣ܢ ܡܲܥ̱ܪܒܼܵܐ : ܘܢܸܤܬܲܡܟܿܘܼܢ ܥܲܡ ܕܒܹܝܬܼ ܐܲܒܼܪܵܗܵܡ ܒܡܲܠܟܿܘܼܬܼܵܐ . ܘܲܒܼܢܲܝ̈ ܡܘܼܠܟܵܢܵܐ ܕܠܵܐ ܐܸܬܿܛܦܝܼܣܘ : ܢܸܦܩܘܼܢ ܠܚܸܫܟܵܐ ܕܲܠܒܲܪ ܡ̣ܢ ܡܲܠܟܿܘܼܬܼܵܐ . ܬܲܡܵܢ ܢܸܗܘܸܐ ܒܸܟܼܝܵܐ ܢܲܦܫܵܢܵܝܵܐ : ܘܚܘܼܪܵܩ ܫܸܢܹ̈ܐ : ܕܐܝܼܬܹܝܗ̇ ܟܲܪܝܘܼܬܼܵܐ ܕܥܲܤܩܵܐ ܡ̣ܢ ܢܘܼܪܵܐ . ܐܸܤܬܲܟܲܠܬܿ ܡܸܟܵܐ : ܕܲܡܦܝܼܫܘܼܬܼܵܐ ܕܡ̣ܢ ܗܵܝ̇ ܡܲܤܲܩܬܼܵܐ : ܗ̤ܝ ܗ̣̄ܝ ܓܹܗܲܢܵܐ ܡܫܲܢܩܵܢܝܼܬܼܵܐ . ܫܲܦܝܼܪܵܐ ܗ̣̄ܝ ܕܐ̄ܢܵܫ ܢܲܪܬܸܐ ܠܲܒܼܢܲܝ̈ܢܵܫܵܐ ܠܫܲܦܝܼܪ̈ܵܬܼܵܐ : ܘܢܲܝܬܸܐ ܐܸܢܘܿܢ ܒܐܲܡܝܼܢܘܼܬܼܵܐ ܕܲܒܼܛܝܼܠܘܼܬܹܗ : ܡ̣ܢ pb. 89 ܛܵܥܝܘܼܬܼܵܐ ܠܝܼܕܲܥܬܼܵܐ ܕܚܲܝܹ̈ܐ . ܘܗܵܕܹܐ ܛܲܟܼܤܵܐ ܗ̣̄ܝ ܕܡܵܪܲܢ ܘܕܲܫܠܝܼܚܹ̈ܐ : ܘܪܲܒܲܬܼ ܡܥܲܠܝܵܐ . ܐܸܢܕܹܝܢ ܡܲܪܓܸܫ ܒܢܲܦܫܹܗ : ܕܡ̣ܢ ܚܘܼܠܛܵܢܵܐ ܐܵܘܝܵܐ ܘܐܲܡܝܼܢܘܼܬܼܵܐ ܕܐܲܝܟܼ ܗܵܕܹܐ : ܡܸܬܼܟܲܪܗܵܐ ܬܹܐܪܬܹܗ ܒܲܚܙܵܬܼܵܐ ܕܨܸܒܼ̈ܘܵܬܼܵܐ : ܘܲܒܼܗܝܼܠܘܼܬܹܗ ܡܸܬܿܕܵܘܕܼܵܐ ܕܦܘܼܪܫܵܢܵܐ : ܘܚܵܫ̇ܟܵܐ ܝܑܼܕܲܥܬܹܗ : ܕܲܥܕܲܟܹܝܠ ܥܲܠ ܙܗܝܼܪܘܼܬܼܵܐ ܤܢܝܼܩ ܪܸܥܝܵܢܹܗ : ܘܥܲܠ ܟܘܼܒܵܫܵܐ ܝܲܬܿܝܼܪܵܐ ܕܪܸ̈ܓܼܫܹܐ . ܘܥܲܕܼ ܗܸܢܘܿܢ ܢܸܬܼܐܲܤܘܿܢ : ܗ̤ܘ ܡܸܬܼܟܪܲܗ . ܘܟܲܕܼ ܠܗܘܿܢ ܨܵܒܹܿܐ ܕܢܲܚܠܸܡ : ܡܵܘܒܸܿܕܼ ܠܚܘܼܠܡܵܢܵܐ ܕܢܲܦܫܹܗ ܡܢܵܬܼܵܢܵܝܵܐ : ܘܢܵܦ̇ܩ ܡ̣ܢ ܚܹܐܪܘܼܬܼܵܐ ܡܢܲܟܲܦܬܼܵܐ ܕܨܸܒܝܵܢܹܗ : ܠܲܫܓܼܝܼܫܘܼܬܼܵܐ ܕܗܵܘܢܵܐ . ܢܸܬܿܕܟܲܪ ܗܵܢܵܐ ܠܡܸܠܬܹܗ ܕܲܫܠܝܼܚܵܐ ܕܐܵܡܲ݁ܪ : ܕܕܲܚܠܝܼ̈ܡܹܐ ܗ̣̄ܝ ܡܹܐܟܼܘܼܠܬܼܵܐ ܫܲܪܝܼܪܬܑܵܐ . ܘܢܸܥܛܘܿܦ ܠܒܸܤܬܪܹܗ : ܕܲܠܡܵܐ ܢܸܫܡܲܥ ܡܸܢܗܘܿܢ ܦܸܠܐܬܼܵܢܵܐܝܼܬܼ : ܕܐܲܝܟܲܢ ܐܝܼܬܲܝܟ ܐܵܤܝܵܐ ܕܲܐ̄ܚܪ̈ܵܢܹܐ : ܘܲܡܠܸܐ ܐܲܢ̄ܬܿ ܚܒܼܵܪ̈ܵܬܼܵܐ . ܘܢܸܗܘܸܐ ܡܵܕܹܝܢ ܥܲܡ ܢܲܦܫܹܗ : ܘܢܸܛܲܪ ܚܠܝܼܡܵܐ ܩܢܘܿܡܹܗ ܒܲܠܚܘܿܕܼ . ܘܕܼܘܼܟܲܬܼ ܡܸܠܬܼܵܐ ܡܸܬܼܪܲܓܼܫܵܢܝܼܬܼܵܐ : ܫܘܼܦܪܹ̈ܐ ܕܕܼܘܼܒܵܪܹܗ ܢܫܲܡܫܘܼܢ . ܘܲܚܠܵܦ ܡܸܠܹ̈ܐ ܕܦܘܼܡܵܐ : ܐܸܢ ܡܲܨܝܵܐ ܕܟܲܕܼ ܗ̤ܘ ܒܚܘܼܠܡܵܢܵܐ ܢܲܦܫܹܗ ܢܸܛܲܪ ܐ̄ܚܪܵܢܹܐ ܢܸܬܼܥܲܕܪܘܼܢ . ܘܲܒܼܝܲܕܼ ܚܘܼܠܡܵܢܹܗ ܢܸܬܼܚܲܠܡܘܼܢ : ܐܵܦ ܟܲܕܼ ܪܲܚܝܼܩ : ܒܲܛܢܵܢܵܐ ܕܒܲܥܒܼܵܕܼܵܘ̈ܗܝ ܡܝܲܬܿܪܹ̈ܐ : ܝܲܬܝܼܪ ܦܲܐܝܵܐ : ܡ̣ܢ ܕܟܲܕܼ ܢܫܲܡܸܫ ܐܸܢܘܿܢ ܒܲܫܚܝܼܡܘܼܬܼ ܡܸܠܬܼܵܐ ܒܲܩܢܘܿܡܹܗ ܟܲܕܼ ܗ̤ܘ ܡܪܲܥ : ܟܡܵܐ ܕܥܲܠ ܐܵܤܝܘܼܬܼܵܐ ܤܢܝܼܩ : ܐܵܦ ܗ̤ܘ ܝܲܬܿܝܼܪ ܡܸܢܗܘܿܢ ܀ ܤܲܡܝܵܐ ܓܹܝܪ ܐܸܢ ܠܤܲܡܝܵܐ ܢܕܲܒܲܪ : ܬܪ̈ܲܝܗܘܿܢ ܒܓܼܘܼܡܵܨܵܐ ܢܵܦ̇ܠܝܼܢ . ܕܲܚܠܝܼܡܹ̈ܐ ܠܲܡ ܐܝܼܬܹܝܗ̇ pb. 90 ܡܹܐܟܼܘܼܠܬܼܵܐ ܫܲܪܝܼܪܬܵܐ : ܘܕܲܐܝܠܹܝܢ ܕܐܸܬܼܢܲܦܲܩܘ ܪܸ̈ܓܼܫܲܝܗܘܿܢ ܘܐܸܬܼܚܲܨܲܘ ܠܲܡܩܲܒܵܠܘܼ ܟܠ ܡܹܐܟܼ̈ܠܵܢ . ܗܵܢܵܘ ܕܹܝܢ : ܡ̣ܢ ܟܠ ܦܸܓܼܥ̈ܝܼܢ ܕܲܒܼܪܸ̈ܓܼܫܹܐ . ܒܲܕܼܠܑܵܐ ܡܸܬܼܟܿܪܲܗ ܠܸܒܵܐ : ܡܸܛܠ ܢܘܼܦܵܩܹܗ ܕܒܲܓܼܡܝܼܪܘܼܬܼܵܐ ܀ ܐܸܡܲܬܼܝ ܕܹܝܢ ܕܨܵܒܹ̇ܐ ܤܵܛܵܢܵܐ ܕܲܢܛܲܡܲܐ ܪܸܥܝܵܢܵܐ ܙܲܗܝܵܐ ܒܚܘܼ̈ܫܵܒܹܐ ܕܙܵܢܝܘܼܬܼܵܐ : ܠܘܼܩܕܲܡ ܒܫܘܼܒܚܵܐ ܤܪܝܼܩܵܐ ܡܢܲܤܸܐ ܚܘܼܡܤܵܢܹܗ : ܟܲܕܼ ܗ̤ܘ ܫܘܼܪܵܝܵܐ ܕܚܘܼܫܵܒܼܵܐ ܠܵܐ ܕܵܡܹ̇ܐ ܠܲܕܼܚܵܫܘܿܫܹ̈ܐ . ܗܵܕܹܐ ܥܵܒܹ̇ܕܼ ܠܪܸܥܝܵܢܵܐ ܢܛܝܼܪܵܐ : ܗܵܘ̇ ܕܠܵܘ ܦܫܝܼܩܵܐܝܼܬܼ ܡܨܸܐ ܪܵܡܹ̇ܐ ܒܹܗ ܚܘܼܫܵܒܼܵܐ ܤܲܢܝܵܐ ܥܲܪܛܸܠܵܐܝܼܬܼ ܀ ܡܵܐ ܕܹܝܢ ܕܲܢܦܲܩ̣ ܡ̣ܢ ܒܹܝܬܼ ܡܸܪܕܹܗ ܗܵܘ̇ ܚܲܤܝܼܢܵܐ ܒܝܲܕܼ ܪܸܥܝܵܐ ܕܲܒܼܚܘܼܫܵܒܹ̈ܐ ܩܲܕܼܡܵܝܹ̈ܐ : ܘܩܲܠܝܼܠ ܐܸܬܼܪܲܚܲܡ ܡ̣ܢ ܬܲܡܵܢ : ܡܲܦܓܲܥ ܒܹܗ ܡܠܘܿܐܹ̈ܐ ܕܙܵܢܝܘܼܬܼܵܐ : ܟܲܕܼ ܡܲܥܒܲܪ ܠܪܸܥܝܵܢܵܐ ܥܲܠ ܨܸܒܼ̈ܘܵܬܼܵܐ ܙܲܠܝܼ̈ܠܵܬܼܵܐ ܀ ܠܘܼܩܕܲܡ ܕܹܝܢ ܡܸܬܼܪܗܸܒܼ ܡܸܢܫܹܠܝ ܒܦܸܓܼܥܹܗ ܕܲܒܼܗܹܝܢ : ܡܸܛܠ ܢܘܼܟܵܦܵܐ ܕܚܘܼ̈ܫܵܒܹܐ ܕܲܦܓܲܥ̣ܘ ܒܨܸܒܼ̈ܘܵܬܼܵܐ : ܕܡ̣ܢ ܚܙܵܬܼܗܹܝܢ ܢܙܝܼܪ ܗ̄ܘ̣ܵܐ ܡ̣ܢ ܟܲܕܼܘܼ ܗܵܘܢܵܐ ܡܕܲܒܿܪܵܢܗܘܿܢ . ܒܪܲܡ ܕܹܝܢ ܐܸܬܿܬܲܚܬܝܼ ܡ̣ܢ ܪܵܘܡܵܐ ܕܪܸܢܝܹܗ ܩܲܕܼܡܵܝܵܐ : ܐܵܦܸܢ ܠܵܐ ܐܸܬܿܛܲܡܲܐ . ܐܸܢ ܕܹܝܢ ܠܒܸܤܬܿܪܹܗ ܠܑܵܐ ܥܵܛܹ̇ܦ : ܘܲܠܚܘܼ̈ܫܵܒܹܐ ܩܲܕܼܡܵܝܹ̈ܐ ܡܲܕܸܪܸܟܼ ܚܲܪܝܼܦܵܐܝܼܬܼ : ܕܐܝܼܬܲܝܗܘܿܢ ܥܸܠܬܼܵܐ ܠܚܘܼ̈ܫܵܒܹܐ ܬܪ̈ܲܝܵܢܹܐ : ܡܵܐ ܕܲܒܼܗܹܝܢ ܒܨܸܒܼ̈ܘܵܬܼܵܐ ܙܲܒܼ̈ܢܵܬܼܵܐ ܤܲܓܝܼ̈ܐܵܬܼܵܐ ܦܵܓܲܥ : ܗܵܝܕܹܝܢ ܗ̤ܘ ܥܝܵܕܼܵܐ : ܡܤܲܡܸܐ ܠܦܘܪܫܵܢܵܗ̇ ܕܢܲܦܫܵܐ ܡ̣ܢ ܐܲܡܝܼܢܘܼܬܼܵܐ ܕܦܸܓܼܥܹ̈ܐ . ܒܲܕܓܼܘܿܢ ܠܦܘܼܬܼ ܟܡܵܝܘܼܬܼܵܐ ܘܲܙܢܵܢܵܝܘܼܬܼܵܐ ܕܚܲܫܵܐ ܩܲܕܼܡܵܝܵܐ : ܗܵܟܲܢܵܐ ܟܕܼܝܼܢܘܼܬܼܵܐ ܕܒܲܬܼܪܲܝܵܢܵܐ ܀ ܠܡܸܓܼܢܲܒܼ ܐܸܢܘܿܢ ܠܚܲܫܹ̈ܐ ܒܥܘܼ̈ܗܕܵܢܹܐ ܕܲܡܝܲܬܿܪ̈ܵܬܼܵܐ ܦܫܝܼܩܵܐ ܐܵܦ ܫܲܦܝܼܪܵܐ : ܡ̣ܢ ܕܲܠܡܸܙܟܵܐ ܐܸܢܘܿܢ ܒܐܵܓܼܘܿܢܵܐ ܀ ܕܡܵܐ ܕܲܢܦܲܩ̣ܘ ܗܸܢܘܿܢ ܚܲܫܹ̈ܐ ܡ̣ܢ ܐܲܬܼܪܗܘܿܢ : ܘܐܸܬܿܬܿܙܝܼܥܘ ܠܲܡܚܵܘܵܝܘܼ ܢܲܦܫܗܘܿܢ ܒܬܲܟܼܬܿܘܼܫܵܐ : pb. 91 ܗܵܝܕܹܝܢ ܐܵܦ ܨܘܼܪ̈ܵܬܼܵܐ ܘܕܸܡ̈ܘܵܬܼܵܐ ܛܵܒܼܥ̇ܝܼܢ ܒܪܸܥܝܵܢܵܐ . ܬܘܼܩܦܵܐ ܪܲܒܵܐ ܩܢܸܐ ܛܲܟܼܤܵܐ ܗܵܢܵܐ : ܠܡܸܤܲܒܼ ܚܲܝܠܵܐ ܡ̣ܢ ܪܸܥܝܵܢܵܐ . ܘܲܠܬܲܪܥܝܼܬܼܵܐ : ܪܵܘܪܒܼܵܐܝܼܬܼ ܫܵܓܹ̇ܫ ܘܲܡܕܲܠܲܚ . ܒܢܝܼܫܵܐ ܕܹܝܢ ܩܲܕܼܡܵܝܵܐ ܕܐܸܡ̇ܪܹܬܼ : ܐܵܦܠܵܐ ܥܸܩܒܲܝ̈ܗܘܿܢ ܕܚܲܫܹ̈ܐ ܡܸܬܼܝܲܕܼܥܝܼܢ ܒܪܸܥܝܵܢܵܐ : ܡ̣ܢ ܒܵܬܲܪ ܫܘܼܢܵܝܗܘܿܢ . ܠܕܲܟܼܝܘܼܬܼܵܐ ܡܢܲܛܪܝܼܢ ܥܲܡܠܹ̈ܐ ܦܲܓܼܪ̈ܵܢܵܝܹܐ : ܘܗܸܓܼܝܵܢܵܐ ܕܒܲܟܼܬܼܝܼ̈ܒܼܵܐ . ܘܲܠܗܘܿܢ ܠܥܲܡܠܹ̈ܐ ܡܫܲܪܪܝܼܢ : ܤܲܒܼܪܵܐ ܘܕܸܚܠܬܼܵܐ . ܘܲܠܤܲܒܼܪܵܐ ܘܲܠܕܸܚܠܬܼܵܐ ܡܩܝܼܡܝܼܢ ܒܪܸܥܝܵܢܵܐ : ܪܲܚܝܼܩܘܼܬܼܵܐ ܕܡ̣ܢ ܒܢܲܝ̈ܢܵܫܵܐ : ܘܒܼܵܥܘܼܬܼܵܐ ܐܲܡܝܼܢܬܼܵܐ . ܥܕܲܡܵܐ ܕܲܡܩܲܒܸܠ ܒܲܪܢܵܫܵܐ ܦܵܪܲܩܠܹܝܛܵܐ : ܥܲܠ ܪ̈ܘܼܫܡܹܐ ܕܲܕܼܝܘܿܬܼܵܐ ܤܢܝܼܩ . ܕܲܒܼܨܘܼܪ̈ܵܬܼܵܐ : ܥܘܼ̈ܗܕܵܢܹܐ ܡܵܘܬܿܪ̈ܵܢܹܐ ܢܸܩܒܿܘܿܥ ܒܠܸܒܹܗ . ܕܒܲܐܡܝܼܢܘܼ ܡ̣ܢ ܗܸܓܼܝܵܢܵܐ ܕܲܒܼܗܘܿܢ : ܢܚܲܕܸܬܼ ܐܸܢܘܿܢ ܠܓܼܘܪ̈ܵܓܹܐ ܕܲܡܝܲܬܿܪܘܼܬܼܵܐ : ܘܲܙܗܝܼܪܘܼܬܼܵܐ ܕܡ̣ܢ ܐܘܼܪ̈ܚܵܬܼܵܐ ܩܲܛܝܼ̈ܢܵܬܼܵܐ ܕܲܚܛܝܼܬܼܵܐ ܢܸܚܙܸܐ ܒܢܲܦܫܹܗ : ܒܝܲܕܼ ܕܚܲܝܠܵܐ ܐܵܚ̇ܘܿܕܼܵܐ ܕܪܘܼܚܵܐ : ܠܑܵܐ ܥܕܲܟܹܝܠ ܩܢܸܐ : ܕܕܵܚܹ̇ܩ ܠܛܘܼܥܚܲ ܗܵܝ̇ ܕܲܡܚܲܠܨܵܐ ܥܘ̈ܗܕܵܢܹܐ ܡܵܘܬܿܪ̈ܵܢܹܐ ܡ̣ܢ ܒܲܪܢܵܫܵܐ : ܘܲܡܩܲܪܒܼܵܐ ܠܘܵܬܹܗ ܫܘܼܗܵܝܵܐ ܒܝܲܕܼ ܦܘܼܠܗܵܕܵܐ ܕܗܵܘܢܵܐ ܀ ܡܵܐ ܕܹܝܢ ܕܚܲܝܠܵܐ ܕܪܘܼܚܵܐ ܥܲܠ̣ ܘܲܫ̣ܪܵܐ ܒܚܲܝ̈ܠܹܝܗ̇ ܡܸܬܼܝܲܕܼܥܵܢܹ̈ܐ ܕܢܲܦܫܵܐ ܦܵܠܘܿܚܬܼܵܐ : ܗܵܝܕܹܝܢ ܚܠܵܦ ܢܵܡܘܿܤܹ̈ܐ ܕܒܲܕܼܝܘܿܬܼܵܐ : ܡܸܬܼܩܲܒܼܥܝܼܢ ܒܠܸܒܵܐ ܦܘܼ̈ܩܕܵܢܹܐ ܕܪܘܼܚܵܐ . ܗܵܠܹܝܢ ܕܗ̤ܘ ܠܸܒܵܐ ܟܲܤܝܵܐܝܼܬܼ ܡ̣ܢ ܪܘܼܚܵܐ ܝܵܠܹ̇ܦ : ܕܠܵܐ ܡܸܤܬܢܸܩ ܥܲܠ ܬܲܥܕܼܝܼܪܵܐ ܕܲܡ̈ܠܘܿܐܹܐ ܡܸܬܼܪ̈ܲܓܼܫܵܢܹܐ ܒܝܲܕܼ ܡܸܨܥܵܝܘܼܬܼܵܐ ܕܪܸ̈ܓܼܫܹܐ ܀ ܟܠ ܟܡܵܐ ܕܡ̣ܢ ܗܝܼܘܼ̈ܠܹܐ ܝܵܠܹ̇ܦ ܗܵܘܢܵܐ : ܢܲܩܝܼܦܵܐ ܠܝܘܼܠܦܵܢܹܗ ܛܘܼܥܝܲܝ ܘܡܸܬܼܢܲܫܝܵܢܘܼܬܼܵܐ . ܟܲܕܼ ܕܹܝܢ ܗܘ̤ܵܐ ܝܘܼܠܦܵܢܹܗ ܒܐܲܝܠܹܝܢ ܕܠܵܐ ܡܸܬܼܚܲܒ̈ܠܵܢ : ܘܐܵܦ ܥܘܼܗܕܵܢܹܗ ܕܠܵܐ ܚܒܼܵܐ ܩܵܐܹ̇ܡ ܒܡܸܬܼܡܲܕܿܥܵܢܘܼܬܼܵܐ ܕܲܒܼܗܹܝܢ ܀ ܐܝܼܬܼ ܚܘܼ̈ܫܵܒܹܐ ܛܵܒܹ̈ܐ : pb. 92 ܘܐܝܼܬܼ ܨܸܒܼܝܵܢܵܐ ܛܵܒܼܵܐ . ܐܝܼܬܼ ܚܘܼܫܵܒܹܐ ܤܢܲܝ̈ܵܐ : ܘܐܝܼܬܼ ܠܸܒܵܐ ܤܲܢܝܵܐ . ܩܲܕܼܡܵܝܹ̈ܐ ܓܹܝܪ : ܒܸܠܥܵܕܼ ܡ̣ܢ ܬܪ̈ܲܝܵܢܹܐ : ܒܨܝܼܪ ܡܸܬܼܚܲܫܒܿܝܼܢ ܠܦܘܼܪܥܵܢܘܼܬܼܵܐ . ܗܵܢܘܿܢ ܡܲܢ : ܙܵܘ̈ܥܹܐ ܐܸܢܘܿܢ ܕܥܵܒܼ̇ܪܝܼܢ ܒܓܼܵܘ ܪܸܥܝܵܢܵܐ : ܐܲܝܟܼ ܪ̈ܘܼܚܹܐ ܕܥܵܒܼܪ̈ܵܢ ܒܝܲܡܵܐ : ܘܡܸܬܿܬܿܪܝܼܡܝܼܢ ܓܲܠܠܹ̈ܐ . ܗܵܠܹܝܢ ܓܹܝܪ : ܥܸܩܵܪܹ̈ܐ ܐܸܢܘܿܢ . ܘܲܠܦܘܼܬܼ ܢܝܼܫܵܐ ܕܐܲܚܝܼܕܼܵܐ ܫܲܬܼܐܸܤܬܼܵܐ : ܗܵܟܲܢܵܐ ܗܵܘܹ̇ܐ ܦܘܼܪܥܵܢܵܐ ܛܵܒܼܵܐ ܐܵܘ ܒܝܼܫܵܐ : ܘܠܵܘ ܐܲܝܟܼ ܡܸܬܿܬܿܙܝܼܥܵܢܘܼܬܼܵܐ ܕܚܘܼ̈ܫܵܒܹܐ . ܢܲܦܫܵܐ ܓܹܝܪ ܠܲܡܵܙܥܘܼ ܚܘܼ̈ܫܵܒܹܐ ܡܫܲܚ̈ܠܦܹܐ : ܠܵܐ ܫܵܠ̇ܝܵܐ . ܐܸܢ ܕܹܝܢ ܐܲܢ̄ܬܿ ܠܟܼܠ ܚܲܕܼ ܡ̣ܢ ܗܵܠܹܝܢ ܦܘܼܪܥܵܢܵܐ ܡܲܩܸܨ ܐܲܢ̄ܬܿ : ܟܲܕܼ ܥܸܩܵܪܵܐ ܠܲܝܬܿ ܠܗܘܿܢ ܡ̣ܢ ܠܬܲܚܬܿ : ܩܲܪܝܼܒܼ ܐܲܢ̄ܬܿ ܡܵܕܹܝܢ ܕܐܵܠܹܦ ܙܲܒܼ̈ܢܝܼܢ ܒܚܲܕܼ ܝܵܘܡܵܐ : ܬܫܲܚܠܸܦ ܛܵܒܼ̈ܬܼܵܟܼ ܘܲܓܼܙܵܪ ܕܝܼܢܵܟܼ . ܦܲܪܘܼܓܼܵܐ ܕܠܑܵܐ ܓܸܦܹ̈ܐ ܐܝܼܬܼܘܗܝ : ܗܵܘܢܵܐ ܕܚܲܕܼܬܼܵܐܝܼܬܼ ܢܦܲܩ̣ ܡ̣ܢ ܥܘܼܪ̈ܙܵܠܲܝ ܚܲܫܹ̈ܐ ܒܥܲܡܠܹ̈ܐ ܕܲܬܼܝܵܒܼܘܼܬܼܵܐ . ܘܲܒܼܥܸܕܵܢܵܐ ܕܲܨܠܘܿܬܼܵܐ ܐܵܠܹ̇ܝܨ ܢܲܦܫܹܗ ܠܡܸܬܼܥܲܠܵܝܘܼ ܡ̣ܢ ܐܲܪ̈ܥܵܢܵܝܵܬܼܵܐ : ܘܠܵܐ ܡܸܫܟܲܚ . ܐܸܠܵܐ ܥܕܲܟܹܝܠ ܠܐܲܦܲܝ̈ ܐܲܪܥܵܐ ܡܫܲܦܸܦ : ܠܐܲܝܟܵܐ ܕܪܵܫܹ̇ܦ ܚܸܘܝܵܐ . ܡܟܲܢܸܫ ܕܹܝܢ ܚܘܼܫܵܒܼܵܘ̈ܗܝ ܒܝܲܕܼ ܩܸܪܝܵܢܵܐ ܘܥܲܡܠܹ̈ܐ ܘܕܸܚܠܬܼܵܐ : ܘܪܸܢܝܵܐ ܕܲܙܢܲܝ̈ ܡܝܲܬܿܪܘܼܬܼܵܐ . ܠܒܲܪ ܡ̣ܢ ܗܵܠܹܝܢ ܓܹܝܪ : ܡܸܕܸܡ ܐ̄ܚܪܹܝܢ ܠܵܐ ܝܵܕܲܥ̇ . ܘܐܵܦ ܗܵܠܹܝܢ : ܥܸܕܵܢܵܐ ܙܥܘܿܪܵܐ ܡܢܲܛܪܝܼܢ ܠܗܵܘܢܵܐ ܟܲܕܼ ܕܟܸܐ . ܘܬܼܘܼܒܼ ܐܸܬܼ݂ܵܘ ܥܘܼ̈ܗܕܵܢܹܐ : ܘܲܕܼܠܲܚ̣ܘ ܘܛܲܢܸܦ̣ܘ ܠܠܸܒܵܐ . ܠܵܐ ܓܹܝܪ ܐܲܪܓܸܫ̣ ܥܕܲܟܹܝܠ ܒܐܵܐܲܪ ܡܫܲܝܢܵܐ ܘܚܹܐܪܵܝܵܐ : ܕܲܕܼܠܵܐ ܥܘܼܗܕܵܢܵܐ ܕܨܸܒܼ̈ܘܵܬܼܵܐ ܥܸܕܵܢܵܐ ܤܲܓܿܝܼܐܵܐ ܡܟܲܢܸܫ ܗܵܘܢܵܐ ܟܲܕܼ ܒܗܝܼܠ . ܥܕܲܟܹܝܠ ܓܹܝܪ ܐܸܒܼܪܹ̈ܐ ܒܸܤܪ̈ܵܢܵܝܬܼܵܐ ܐܝܼܬܼ ܠܹܗ : ܗܵܢܵܘ ܕܹܝܢ : ܡܝܲܬܿܪ̈ܵܬܼܵܐ ܦܲܓܼܪ̈ܵܢܵܝܵܬܼܵܐ pb. 93 ܕܲܒܼܓܸܠܝܵܐ ܡܸܬܼܦܲܠ̈ܚܵܢ . ܠܬܹܐܘܿܪܝܼܵܐ ܕܝܼܠܗܹܝܢ ܕܲܡܝܲܬܿܪ̈ܵܬܼܵܐ ܕܦܵܠܲܚ : ܠܑܵܐ ܥܕܲܟܹܝܠ ܚ̣ܙܵܐ ܘܐܲܪܓܸܫ̣ ܕܗ̤ܝ ܐܝܼܬܹܝܗ̇ ܓܸܦܹ̈ܐ ܕܗܵܘܢܵܐ : ܕܒܼܵܗ̇ ܡܸܬܼܩܲܪܲܒܼ ܠܘܵܬܼ ܫܡܲܝܵܢ̈ܝܬܼܵܐ ܘܡܸܬܼܪܲܚܲܩ ܡ̣ܢ ܐܲܪܥܵܐ . ܟܡܵܐ ܕܡܸܪܲܓܼܫܵܢܵܐܝܼܬܼ ܘܲܒܼܨܸܒܼ̈ܘܼܵܬܼܵܐ ܡܫܲܡܸܫ ܒܲܪܢܵܫܵܐ ܠܐܲܠܵܗܵܐ : ܛܲܒܼ̈ܥܹܐ ܕܨܸܒܼ̈ܘܵܬܼܵܐ ܡܸܬܼܪܲܡܫܝܼܢ ܒܚܘܼܫܵܒܼܵܘ̈ܗܝ : ܘܐܸܤܟܹܡܹ̈ܐ ܕܓܼܘܼ̈ܫܡܹܐ ܪܵܢܝܵܐ ܬܲܪܥܝܼܬܹܗ ܒܗܵܢܹܝܢ ܐܲܠܵܗܵܝ̈ܬܼܵܐ . ܡܵܐ ܕܹܝܢ ܕܐܲܪܓܸܫ̣ ܒܗܵܘ̇ ܕܲܠܓܼܵܘ ܡ̣ܢ ܨܸܒܼ̈ܘܵܬܼܵܐ : ܗܵܝܕܹܝܢ ܠܦܘܼܬܼ ܡܫܘܼܚܬܼܵܐ ܕܡܲܪܓܫܵܢܘܼܬܹܗ : ܗܵܘܹ̇ܐ ܐܵܦ ܗ̤ܘ ܪܸܥܝܵܢܹܗ ܡܪܲܝܲܡ ܡ̣ܢ ܐܸܤܟܹܡܹ̈ܐ ܕܨܸܒܼ̣̱̈ܘܵܬܼܵܐ ܙܲܒܼܢܵܐ ܒܙܲܒܼܢܹܗ . ܥܲܝܢܵܘ̈ܗܝ ܕܡܵܪܝܵܐ ܥܲܠ ܡܲܟܿܝܼ̈ܟܹܐ : ܘܐܸܕܼܢܵܘ̈ܗܝ ܠܡܸܫܡܲܥ ܐܸܢܘܢ . ܨܠܘܿܬܹܗ ܕܡܲܟܿܝܼܟܼܵܐ : ܐܲܝܟܼ ܕܡ̣ܢ ܦܘܼܡܵܐ ܠܐܸܢܵܐ . ܡܵܪܝܵܐ ܐܲܠܵܘܗܝ : ܢܸܢܼܡܲܪ ܚܸܫܘܿܟܼܝ . ܒܙܲܒܼܢܵܐ ܕܐܝܼܬܲܝܟ ܒܫܸܠܝܵܐ ܥܲܡ ܦܘܼܠܚܵܢܵܐ ܫܲܦܝܼܪܵܐ ܕܡܲܟܿܝܼܟܼܘܼܬܼܵܐ : ܡܵܐ ܕܩܸܪܒܲܬ̤ ܠܵܗ̇ ܢܲܦܫܵܟܼ ܠܡܸܦܲܩ ܡ̣ܢ ܬܚܹܝܬܼ ܥܲܡܛܵܢܵܐ : ܗܵܕܹܐ ܐܵܬ̤ܵܐ ܬܸܗܘܸܐ ܠܵܟܼ : ܝܵܩܹ̇ܕܼ ܠܸܒܵܟܼ ܘܪܵܬܲܚ ܐܲܝܟܼ ܕܲܒܼܢܘܼܪܑܵܐ ܠܸܠܝܵܐ ܘܐܝܼܡܵܡܵܐ . ܐܲܝܟܲܢܵܐ ܕܲܠܟܼܠܗܹܝܢ ܐܲܪ̈ܥܵܢܝܬܼܵܐ : ܩܸܛܡܵܐ ܘܙܸܒܼܠܵܐ ܬܸܚܫܘܿܒܼ . ܗܵܢܵܘ ܕܹܝܢ : ܕܐܵܦܠܵܐ ܠܤܲܝܒܵܪܬܵܐ ܬܸܗܢܸܐ ܠܵܟܼ ܠܡܸܩܪܲܒܼ : ܒܗܲܢܝܼܐܝܼܬܼܵܐ ܕܚܘܼ̈ܫܵܒܹܐ ܚܲܕ̈ܬܹܐ ܘܚܲܡܝܼ̈ܡܹܐ : ܕܐܲܡܝܼܢܵܐܝܼܬܼ ܒܢܲܦܫܵܟܼ ܡܸܬܿܬܿܙܝܼܥܝܼܢ . ܘܡ̣ܢ ܫܹܠܝ ܡܸܬܼܝܼܗܸܒܼ ܠܵܟ ܡܲܒܿܘܼܥܵܐ ܕܕܸܡܥܹ̈ܐ : ܐܲܝܟܲܢܵܐ ܕܐܲܝܟܼ ܡܲܝ̈ܵܐ ܕܢܲܚ̈ܝܠܹܐ : ܫܵܦ̈ܥܵܢ ܡ̣ܢ ܥܲܝܢܲܝ̈ܟ ܕܠܵܐ ܥܸܨܝܵܢ : ܟܲܕܼ ܚܠܝܼܛܵܢ ܒܟܼܠܗܘܿܢ ܦܘܼܠܚܵܢܲܝ̈ܟ . ܗܵܢܵܘ ܕܹܝܢ : ܥܲܡ ܩܸܪܝܵܢܵܟܼ ܘܥܲܡ ܨܠܘܿܬܼܵܟܼ : ܘܥܲܡ ܬܸܫܡܸܫܬܵܟܼ ܘܥܲܡ ܗܸܪܓܵܟܼ : ܘܥܲܡ ܤܲܝܒܵܪܬܵܟܼ ܘܥܲܡ ܫܸܩܝܵܟܼ : ܘܥܲܡ ܟܠ ܕܥܵܒܹ̇ܕܼ ܐܲܢ̄ܬܿ : ܕܸܡܥܹ̈ܐ ܡܙܲܝܼ̈ܓܼܵܢ ܒܗܘܿܢ . ܡܵܐ ܕܹܝܢ ܕܲܚ̣ܙܲܝܬܿ ܗܵܠܹܝܢ ܒܢܲܦܫܵܟܼ : ܐܸܬܼܠܲܒܲܒܼ : pb. 94 ܥ̣ܒܲܪܬܿ ܠܝܲܡܵܐ . ܘܐܵܘܤܸܦ ܥܲܡܠܹ̈ܐ : ܘܫܲܦܝܼܪ ܐܲܚܘܿܕܼ ܘܗܝܼܪܘܼܬܼܵܐ : ܕܬܸܤܓܸܐ ܛܲܝܒܘܼܬܼܵܐ ܝܵܘܡܵܐ ܡ̣ܢ ܝܵܘܡܵܐ . ܥܕܲܡܵܐ ܕܒܼܗܵܠܹܝܢ ܬܸܦܓܲܥ : ܠܵܐ ܥܕܲܟܹܝܠ ܫܸܠܡܲܬ̤ ܐܘܼܪܚܵܟܼ ܠܡܸܡܸܛܵܐ ܠܛܘܼܪܹܗ ܕܐܲܠܵܗܵܐ . ܐܸܢܕܹܝܢ ܡ̣ܢ ܒܵܬܲܪ ܕܐܸܫܟܲܚ̣ܬܿ ܓܵܙ ܠܗܹܝܢ : ܘܚܲܡܝܼܡܘܼܬܼܵܐ ܗܵܝ̇ ܫܗܵܬ̤ ܠܵܗ̇ : ܕܠܵܐ ܚܘܼܠܵܦܵܐ ܕܡܸܕܸܡ ܐ̄ܚܪܹܝܬ ܕܒܼܵܬܼܪܗܹܝܢ ܥܬܼܝܼܕܼ ܐܲܢ̄ܬܿ ܠܡܸܤܲܒܼ : ܘܵܝ ܠܵܟܼ ܡܵܢ ܐܵܘܒܸܕܬܿ ! ܐܵܘ ܐܸܬܿܬܿܪܝܼܡ̣ܬܿ : ܐܵܘ ܐܸܬܼܪܲܦ̣ܝܼܬܿ . ܕܡܵܢܵܐ ܗܵܟܹܝܠ ܐܝܼܬܼܵܘܗܝ ܗܵܘ̇ ܡܸܕܸܡ ܕܤܝܼܡ ܒܵܬܲܪ ܕܸܡ̈ܥܹܐ : ܕܡܵܐ ܕܲܥ̣ܒܲܪ ܐ̄ܢܵܫ ܡܸܢܗܹܝܢ ܒܹܗ ܦܵܓܲܥ . ܘܡܵܢܵܐ ܐ̄ܚܪܹܢܵܐ ܐܵܦ ܒܵܬܲܪ ܗܵܘ̇ : ܪܵܫܡܝܼܢܲܢ ܠܬܲܚܬܿ : ܒܪܹ̈ܫܹܐ ܗܵܢܘܿܢ ܕܥܲܠ ܝܘܼܒܵܠܵܐ ܕܕܼܘܼܒܵܪܹ̈ܐ : ܐܲܝܟܼ ܡܸܕܸܡ ܕܐܸܐܼܢܲܗܲܪܢܲܢ ܡ̣ܢ ܟܬܼܵܒܹ̈ܐ : ܘܡ̣ܢ ܐܲܒܼܵܗ̈ܬܼܵܐ ܕܐܸܬܼܗܝܡܲܢܘ ܥܲܠ ܐ̄ܪ̈ܵܙܹܐ ܕܐܲܝܟܼ ܗܵܠܹܝܢ ܀ ܐܸܢ ܠܲܝܬܿ ܠܵܟܼ ܥܲܡܠܹ̈ܐ : ܠܵܐ ܬܡܲܠܸܠ ܥܲܠ ܡܝܲܬܿܪܘܼܬܼܵܐ . ܝܲܩܝܼܪܝܼܢ ܥܲܠ ܐܲܠܵܗܵܐ ܐܘܼ̈ܠܵܨܢܹܐ ܕܲܚܠܵܦ ܙܲܕܝܼܩܘܼܬܼܵܐ : ܝܲܬܿܝܼܪ ܡ̣ܢ ܟܠ ܢܸܕܼܪܹ̈ܐ ܘܩܘܼܪ̈ܒܵܢܹܐ . ܘܪܹܚܝ ܕܘܼܥܬܼܵܐ ܕܠܹܐܘܲܬܼܗܘܿܢ : ܡ̣ܢ ܟܠܗܘܿܢ ܥܸܩܵܪܹ̈ܐ ܚܲܠܝܼܝ̈ ܪܹܚܵܐ ܘܗܹܪ̈ܘܿܡܹܐ ܓܒܲܝ̈ܵܐ ܀ ܟܠ ܡܝܲܬܿܪܘܼܬܼܵܐ ܕܹܝܢ : ܕܦܲܓܼܪܵܐ ܒܵܗ̇ ܠܵܐ ܡܸܬܼܐܠܸܨ : ܚܲܝܛܵܐ ܚܫܘܿܒܹܝܗ̇ ܕܠܵܐ ܢܲܦܫܵܐ . ܩܘܼܪ̈ܒܵܢܲܝܗܘܿܢ ܕܙܲܕܝܼ̈ܩܹܐ : ܕܸܡܥܹ̈ܐ ܕܒܼܵܒܼ̈ܬܼܗܘܼܢ . ܘܕܸܒܼܚܲܝ̈ܗܘܿܢ ܡܩܲܒ̈ܠܹܐ : ܬܸܢ̈ܚܵܬܼܵܐ ܕܫܲܗܪ̈ܲܝܗܘܿܢ . ܓܵܥܹ̇ܝܢ ܩܲܕܝܼ̈ܫܹܐ ܡ̣ܢ ܝܘܼܩܪܹܗ ܕܦܲܓܼܪܵܐ ܘܡܸܬܿܬܲܢܚܝܼܢ : ܘܲܒܼܚܲܫܵܐ ܡܫܲܕܪܝܼܢ ܨܠܵܘܵܬܼ̈ܗܘܿܢ ܠܘܵܬܼ ܐܲܠܵܗܵܐ . ܘܲܠܩܵܠ ܓܥܵܬܼܗܘܿܢ : ܚܲܝ̈ܠܵܘܵܬܼܵܐ ܩܲܕܝܼ̈ܫܹܐ ܨܵܝ̇ܒܿܝܼܢ pb. 95 ܠܘܲܥܕܲܝ̈ܗܘܿܢ : ܕܲܢܠܲܒܿܒܼܘܼܢ ܐܸܢܘܿܢ ܒܤܲܒܼܪܵܐ ܘܲܢܒܲܝܐܘܼܢ ܐܸܢܘܿܢ . ܫܵܘ̈ܬܵܦܹܐ ܐܸܢܘܿܢ ܡܲܠܲܐܟܹ̈ܐ ܩܲܕܝܼ̈ܫܹܐ ܒܢܸܤܝ̈ܘܿܢܹܐ ܘܚܲܫܹ̈ܐ ܠܩܲܕܝܼ̈ܫܹܐ : ܒܩܲܪܝܼܒܼܘܼܬܼܗܘܿܢ ܕܲܠܘܵܬܼܗܘܿܢ ܀ ܥܲܡܠܹ̈ܐ ܘܡܲܟܿܝܼܟܼܘܼܬܼܵܐ : ܐܲܠܵܗܵܐ ܥܵܒܼ̇ܕܝܼܢ ܒܐܲܪܥܵܐ ܠܒܲܪܢܵܫܵܐ . ܗܲܝܡܵܢܘܼܬܼܵܐ ܕܹܝܢ ܘܲܡܪܲܚܡܵܢܘܼܬܼܵܐ : ܠܫܲܦܝܘܼܬܼܵܐ ܡܩܲܪܒܼܝܼܢ ܩܲܠܝܼܠܵܐܝܼܬ . ܪܸܬܼܚܵܐ ܘܲܬܼܒܼܵܪ ܠܸܒܵܐ : ܒܲܚܕܼܵܐ ܢܲܦܫܵܐ ܠܵܐ ܗܵܘܹ̇ܝܢ . ܐܲܝܟܼ ܕܐܵܦܠܵܐ ܠܐܲܝܠܹܝܢ ܕܪܵܘܹܝܢ : ܟܘܼܒܵܫܵܐ ܕܬܲܪܥܝܼܬܼܵܐ . ܡܵܐ ܕܐܸܬܼܝܼܗܸܒܼ ܪܸܬܼܚܵܐ : ܡܸܫܬܲܩܠܵܐ ܟܲܪܝܘܼܬܼܵܐ ܘܐܲܒܼܝܼܠܘܼܬܼܵܐ . ܚܲܡܪܵܐ ܠܲܦܨܝܼܚܘܼܬܼܵܐ : ܘܪܸܬܼܚܵܐ ܠܚܲܕܼܘܼܬܼܵܐ ܕܢܲܦܫܵܐ ܡܸܬܼܝܲܗܒܿܝܼܢ . ܗܵܘ̇ ܡܲܢ : ܠܓܼܘܼܫܡܵܐ ܡܲܝܸܡ . ܡܸܠܲܬܼ ܐܲܠܵܗܵܐ ܕܹܝܢ : ܠܬܲܪܥܝܼܬܼܵܐ . ܐܲܝܠܹܝܢ ܕܲܒܼܪܸܬܼܚܵܐ ܡܸܫܬܲܓܼܪܝܼܢ : ܒܗܸܪܓܵܐ ܕܤܲܒܼܪܵܐ ܡܸܬܼܚܲܛܦܝܼܢ ܒܚܘܼܫܵܒܲܝ̈ܗܘܿܢ ܠܥܵܠܡܵܐ ܕܲܥܬܼܝܼܕܼ . ܐܲܝܟܼ ܕܐܵܦ ܗܵܢܘܿܢ ܕܲܒܼܚܲܡܪܵܐ ܪܵܘܹܝܢ : ܡܸܬܿܬܿܨܝܼܪܝܼܢ ܩܕܼܵܡܲܝܗܘܿܢ ܗܲܓܵܓܹ̈ܐ ܡܫܲܚ̈ܠܦܹܐ . ܗܵܟܲܢܵܐ ܘܗܵܘ̇ ܕܲܒܼܤܲܒܼܪܵܐ ܕܲܥܬܼܝܼ̈ܕܼܵܬܼܵܐ ܪܵܘܹ̇ܐ ܘܡܸܫܬܲܠܗܲܒܼ : ܠܵܐ ܐܘܼܠܨܵܢܵܐ ܝܵܕܲܥ̇ : ܘܠܵܐ ܥܵܠܡܵܐ : ܘܠܵܐ ܡܸܕܸܡ ܕܒܹܗ . ܗܵܠܹܝܢ ܠܲܦܫܝܼ̈ܛܲܝ ܠܸܒܵܐ ܘܪ̈ܵܬܼܝܲܚ ܒܤܲܒܼܪܵܐ ܓܵܕܼ̈ܫܵܢ . ܘܤܲܓܝܼ̈ܐܵܬܼܵܐ ܐܲܝܠܹܝܢ ܕܒܼܵܬܲܪ ܥܲܡܠܹ̈ܐ ܢܲܓܼܝܼܪܹ̈ܐ ܕܕܲܟܼܝܘܼܬܼܵܐ ܥܬܝܼ̈ܕܼܵܢ ܠܡܸܗܘܵܐ : ܠܘܵܬܼ ܐܲܝܠܹܝܢ ܕܲܒܼܝܘܼܒܵܠܵܐ ܪܵܕܹܝܢ ܒܕܼܘܼܒܵܪܵܐ : ܗܵܠܹܝܢ ܒܪܹܫ ܐܘܼܪܚܵܐ ܛܵܥ̇ܡܝܼܢ : ܒܗܲܝܡܵܢܘܼܬܼܵܐ ܒܲܠܚܘܿܕܼ ܕܢܲܦܫܵܐ . ܟܠ ܕܨܵܒܹ̇ܐ ܡܵܪܝܵܐ ܥܵܒܹ̇ܕܼ ܀ ܛܘܼܒܲܝܗܘܿܢ ܠܐܲܝܠܹܝܢ ܕܫܲܡܲܪܘ ܢܲܦܫܗܘܿܢ ܒܝܲܡܵܐ ܕܐܘܼ̈ܠܨܵܢܹܐ ܦܫܝܼܛܵܐܝܼܬܼ ܘܲܕܼܠܵܐ ܥܘܼܩܵܒܼ ܒܪܸܬܼܚܵܐ ܕܒܲܐܠܵܗܵܐ : ܘܠܵܐ ܐܲܗܦܸܟܼܘ ܚܲܨܵܐ : ܕܗܸܢܘܿܢ ܡܸܬܼܦܲܠܛܝܼܢ ܩܲܠܝܼܠܵܐܝܼܬܼ ܠܲܠܡܹܐܢܵܐ ܕܡܘܼ̈ܠܟܵܢܹܐ : ܘܢܵܚ̇ܝܼܢ ܒܐܵܘܵܢܹ̈ܐ ܗܵܢܘܿܢ ܕܲܠܗܘܿܢ ܡܡܲܢܥܝܼܢ ܟܠܗܘܿܢ ܥܵܡ̈ܠܲܝ ܫܲܦܝܼܪ . ܘܡܸܬܼܒܲܝܐܝܼܢ ܡ̣ܢ ܛܘܼܪ̈ܵܦܲܝܗܘܿܢ : ܘܕܼܵܝ̇ܨܝܼܢ ܒܚܲܕܼܘܼܬܼܵܐ pb. 96 ܕܤܲܒܼܪܗܘܿܢ . ܐܲܝܠܹܝܢ ܕܲܒܼܤܲܒܼܪܵܐ ܪܵܗ̇ܛܝܼܢ : ܠܢܸܟܼܝܵܢܹ̈ܐ ܕܒܼܐܘܼܪܚܵܐ ܠܵܐ ܡܸܬܼܪܡܹܝܢ ܚܵܙܹ̇ܝܢ : ܐܵܦܠܑܵܐ ܡܸܤܬܲܦܩܝܼܢ ܠܲܡܥܲܩܵܒܼܘܼ ܕܕܲܐܝܟܼ ܗܵܠܹܝܢ . ܡܵܐ ܕܹܝܢ ܕܲܤܠܸܩ̣ ܡ̣ܢ ܝܲܡܵܐ : ܗܵܝܕܹܝܢ ܡܸܬܼܚܙܹܝܢ ܠܗܘܿܢ : ܘܲܡܫܲܒܿܚܝܼܢ ܠܐܲܠܵܗܵܐ : ܕܐܲܝܟܲܢ ܐܸܬܼܢܛܲܪܘ ܒܲܝܢܵܬܼ ܟܠܗܘܿܢ ܗ̇ܢܘܿܢ ܡܲܚܫܘܼ̈ܠܹܐ ܘܲܫܩܝܼ̈ܦܹܐ ܤܲܓܝܼ̈ܐܹܐ : ܟܲ݊ܕܼ ܗܸܢ̣ܘܿܢ ܠܵܐ ܝܑܼܕܲܥ̣ܘ . ܒܗܵܝ̇ ܕܠܵܐ ܐܸܬܼܒܿܛܸܠ ܠܗܘܿܢ ܠܡܸܬܲܠ ܢܲܦܫܗܘܿܢ ܠܲܡܚܵܪ ܒܕܲܐܝܟܼ ܗܵܠܹܝܢ . ܐܲܝܠܹܝܢ ܕܹܝܢ ܕܬܲܪ̈ܥܝܵܬܼܵܐ ܤܒܼܝܼ̈ܤܵܬܼܵܐ ܪܵܢܹܝܢ : ܘܨܵܒܹ̇ܝܢ ܕܡܲܤܓܹܝܢ ܡܸܬܼܚܲܟܿܡܝܼܢ : ܘܝܵܗ̇ܒܿܝܼܢ ܢܲܦܫܗܘܿܢ ܠܗܘܼܦܵܟܼ ܚܘܼ̈ܫܵܒܹܐ ܘܲܠܕܸܚܠܬܼܵܐ : ܘܩܵܝ̇ܡܝܼܢ ܠܥܘܼ̈ܬܵܕܹܐ ܤܲܓܝܼ̈ܐܹܐ : ܘܲܠܡܸܚܙܵܐ ܘܲܠܡܸܬܼܚܫܵܒܼܘܼ ܥܸܠ̈ܠܵܬܼܵܐ ܕܢܸܟܼܝܵܢܹ̈ܐ ܘܚܘܼ̈ܫܵܒܹܐ ܪ̈ܦܲܝܵܐ : ܗܵܠܹܝܢ ܐܲܝܟܼ ܕܲܒܼܤܘܿܓܼܵܐܐ ܥܲܠ ܬܪܲܥ ܒܵܬܲܝ̈ܗܘܿܢ ܡܸܫܬܲܟܼܚܝܼܢ ܐܲܡܝܼܢܵܐܝܼܬܼ . ܚܒܸܢܵܢܵܐ ܠܲܡ ܡܵܐ ܕܡܸܫܬܲܕܲܪ ܐܵܡܲ݁ܪ : ܐܲܪܝܵܐ ܒܐܘܼܪܚܵܐ : ܘܩܸܛܠܵܐ ܒܹܝܬܼ ܫܘܼ̈ܩܹܐ . ܘܐܲܝܟܼ ܗܵܢܘܿܢ ܕܐܸܡ݂ܲܪܘ : ܕܲܒܼ̈ܢܲܝ ܓܲܢ̄ܒܵܪܹ̈ܐ ܚܙܲܝܢ ܬܲܡܵܢ : ܘܐܲܝܟܼ ܩܲܡ̈ܨܹܐ ܗ̤ܘܲܝܢ ܒܥܲܝܢܲܝ̈ܗܘܿܢ . ܘܲܡܕܸܝ̈ܢܵܬܼܗܘܿܢ : ܕܚܲܤܝܼ̈ܢܵܢ . ܘܤܵܠ̇ܩܝܼܢ ܫܘܼܪ̈ܲܝܗܘܿܢ : ܥܕܲܡܵܐ ܠܲܫܡܲܝܵܐ . ܗܵܠܹܝܢ ܐܸܢܘܿܢ : ܕܲܒܼܥܸܕܵܢ ܡܵܘܬܵܐ ܥܲܠ ܪܹܫ ܐܘܼܪܚܗܘܿܢ ܡܸܫܬܲܟܼܚܝܼܢ . ܗܵܠܹܝܢ ܕܐܲܡܝܼܢܵܐܝܼܬܼ ܡܸܬܼܚܲܟܵܡܘܼ ܡܸܬܼܚܲܟܿܡܝܼܢ : ܠܲܡܫܲܪܵܝܘܼ ܕܹܝܢ ܘܠܵܐ ܡܸܡܬܼܘܿܡ . ܘܗܸܕܼܝܘܿܛܵܐ ܤܚ̣ܵܐ : ܘܲܥ̣ܒܲܪ ܒܚܹܐܦܹܗ ܩܲܕܼܡܵܝܵܐ . ܠܵܐ ܥܲܠ ܦ̣ܓܼܪܵܐ ܪܢ̣ܵܐ : ܘܐܵܦܠܵܐ ܕܕܲܠܡܵܐ ܟܲܝ ܠܵܐ ܐܵܬܼܝܵܐ ܒܐܝܼܕܼܵܘ̈ܗܝ ܬܹܐܓܼܘܼܪܬܹܗ . ܠܵܐ ܬܸܗܘܸܐ ܝܲܬܝܼܪܘܼܬܼ ܚܸܟܼܡܬܼܵܟܼ ܬܘܼܩܠܬܼܵܐ ܠܢܲܦܫܵܟܼ ܘܦܲܚܵܐ ܩܕܼܵܡܲܝܟ : ܠܲܡܫܲܪܵܝܘ ܓܲܢ̄ܒܵܪܵܐܝܼܬܼ ܘܩܲܠܝܼܠܵܐܝܼܬܼ ܥܲܠ ܤܲܒܼܪܵܐ ܕܐܲܠܵܗܵܐ pb. 97 ܒܡܲܪܟܼܝܼܬܼܵܟܼ ܙܠܝܼܥܲܬܼ ܒܲܕܼܡܵܐ : ܕܠܵܐ ܬܸܗܘܸܐ ܐܲܡܝܼܢܵܐܝܼܬܼ ܨܪܝܼܟܼܵܐ : ܘܥܲܪܛܸܠܵܝ ܡ̣ܢ ܝܑܼܕܲܥܬܹܗ ܕܐܲܠܵܗܵܐ ܀ ܕܚܵܐܲܪ ܠܪ̈ܘܼܚܹܐ : ܠܵܐ ܙܵܪܲܥ . ܦܲܩܵܚ ܠܲܢ ܡܵܘܬܵܐ ܕܒܲܩܪܵܒܼܵܐ ܕܲܚܠܵܦ ܐܲܠܵܗܵܐ : ܘܠܵܐ ܚܲܝܹ̈ܐ ܕܒܸܗܬܿܬܼܵܐ ܘܲܕܼܫܲܦܠܘܼܬܼܵܐ . ܡܵܐ ܕܲܥܬܼܝܼܕܼ ܐܲܢ̄ܬܿ ܠܲܡܫܲܪܵܝܘܼ ܒܚܲܕܼ ܡ̣ܢ ܥܒܼܵܕܼܵܘ̈ܗܝ ܕܐܲܠܵܗܵܐ : ܠܘܼܩܕܲܡ ܥܒܸܕܼ ܕܝܵܬܹܩܹܐ : ܐܲܝܟܼ ܡܲܢ ܕܬܼܘܼܒܼ ܠܲܝܬܿ ܠܵܟܼ ܚܲܝܹ̈ܐ ܒܥܵܠܡܵܐ ܗܵܢܵܐ : ܘܐܲܝܟܼ ܐܲܝܢܵܐ ܕܲܠܡܵܘܬܵܐ ܐܸܙܕܲܡܲܢ . ܒܲܦܤܵܩ ܤܲܒܼܪܵܐ ܬܸܩܪܘܿܒܼ ܥܠܵܘܗܝ : ܐܲܝܟܼ ܡ̇ܢ ܕܒܹܗ ܒܤܘܼܥܪܵܢܵܐ ܩܸܨܵܟܼ ܫܵܠܹ̇ܩ : ܘܚܲܪܬܼܵܐ ܗ̣̄ܝ ܕܝܵܘ̈ܡܵܬܼܵܟܼ : ܘܲܕܼܠܲܝܬܿ ܠܵܟܼ ܬܘܼܒܼ ܠܡܸܚܙܵܐ ܠܝܵܘ̈ܡܵܬܼܵܐ ܕܒܼܵܬܼܪ ܗܵܘ̇ . ܘܗܵܕܹܐ ܒܲܫܪܵܪܵܐ ܗܘ̤ܵܬܼ ܦܤܝܼܩܵܐ ܒܬܲܪܥܝܼܬܼܵܟܼ . ܕܲܠܡܵܐ ܤܘܼܟܵܝܵܐ ܕܚܲܝܹ̈ܐ ܢܸܓܼܠܙܵܟܼ ܡ̣ܢ ܙܵܟܼܘܼܬܼܵܐ : ܒܥܸܠܲܬܼ ܕܲܡܪܲܦܸܐ ܠܬܲܪܥܝܼܬܼܵܟܼ . ܡܸܛܠܗܵܢܵܐ ܡܵܕܹܝܢ : ܠܵܐ ܟ̱ܠܹܗ ܠܚܸܟܼܡܬܼܵܐ ܬܲܫܠܸܛ ܥܲܠ ܨܸܒܼ̈ܘܵܬܼܵܟܼ . ܗܲܒܼ ܩܲܠܝܼܠ ܐܲܬܼܪܵܐ : ܐܵܦ ܠܗܲܝܡܵܢܘܼܬܼܵܐ ܒܪܸܥܝܵܢܵܟܼ . ܐܸܬܿܕܲܟܼ̄ܪ ܐܲܡܝܼܢܵܐܝܼܬܼ ܠܝܵܘ̈ܡܵܬܼܵܐ ܕܒܼܵܬܲܪ ܡܵܘܬܵܐ : ܘܲܠܥܵܠܲܡ ܠܵܐ ܥܵܐ̇ܠܵܐ ܪܲܦܝܼܘܼܬܼܵܐ ܥܲܠ ܢܲܦܫܵܟܼ . ܐܲܝܟܼ ܡܸܠܬܹܗ ܕܚܲܟܿܝܼܡܵܐ ܕܐܸܡ݂ܲܪ : ܐܵܠܹܦ ܫܢ̈ܝܼܢ ܡ̣ܢ ܕܥܵܠܡܵܐ ܗܵܢܵܐ : ܠܵܐ ܐܝܼܬܲܝܗܹܝܢ ܐܲܝܟܼ ܚܲܕܼ ܝܘܿܡ ܒܥܵܠܡܵܐ ܕܙܲܕܝܼ̈ܩܹܐ ܀ ܓܲܢ̄ܒܵܪܵܐܝܼܬܼ ܫܲܪܵܐ ܒܟܼܠ ܥ̇ܒܼܵܕܼܵܐ ܕܲܡܝܲܬܿܪܘܼܬܼܵܐ : ܠܵܐ ܠܲܡ ܬܸܩܪܘܿܒܼ ܥܠܹܝܗ̇ ܒܲܬܼܪܹܝܢ ܠܸܒ̈ܝܼܢ . ܠܵܐ ܬܸܬܼܦܲܠܲܓܼ ܒܠܸܒܵܟܼ : ܒܐܘܼܪܚܵܐ ܕܡܲܪܕܝܼܬܼܵܟܼ ܥܲܠ ܤܲܒܼܪܵܐ ܕܛܲܝܒܿܘܼܬܹܗ ܕܐܲܠܵܗܵܐ : ܕܠܵܐ ܢܸܗܘܸܐ ܬܥܵܫܵܟܼ ܡܲܓܵܢ : ܘܢܹܐܩܲܪ ܥܠܲܝܟܼ ܥܲܡܠܵܐ ܕܦܘܼܠܚܵܢܵܟܼ . ܐܸܠܵܐ ܗܲܝܡܸܢ ܒܠܸܒܵܟܼ ܕܲܡܪܲܚܡܵܢ ܗ̄ܘ̣ ܐܲܠܵܗܵܐ : ܘܠܲܐܝܠܹܝܢ ܕܒܼܵܥܹ̇ܝܢ ܠܹܗ ܝܵܗܹ̇ܒܼ ܛܲܝܒܿܘܼܬܼܵܐ : ܠܵܘ ܐܲܝܟܼ ܦܘܼܠܚܵܢܲܢ : ܐܸܠܵܐ ܐܲܝܟܼ ܚܘܼܒܵܐ ܕܢܲܦܫܲܢ : ܘܐܲܝܟܼ ܗܲܝܡܵܢܘܼܬܲܢ ܕܲܠܘܵܬܹܗ . ܐܲܝܟܲܢܵܐ ܠܲܡ ܕܗܲܝܡܸܢ̣ܬܿ : ܢܸܗܘܸܐ ܠܲܟܼ ܀ pb. 98 ܐܝܼܬܼ ܕܫܘܼܩܵܦܵܐ ܕܪܹܫܹܗ ܕܟܼܠܹܗ ܝܵܘܡܵܐ : ܗ̤ܘ ܡܡܲܠܸܐ ܚܠܵܦ ܥܸܕܵܢܹ̈ܐ ܕܬܸܫܡ̈ܫܵܬܹܗ . ܘܐܝܼܬܼ ܕܲܩܥܵܕܼܵܐ ܕܒܼܘܼܪ̈ܟܵܘܗܝ ܕܐܲܡܝܼܢ ܚܵܒܹ̇ܫ : ܡܸܢܝܵܢܵܐ ܕܲܨ̈ܠܵܘܵܬܹܗ . ܐܝܼܬܼ ܕܡܲܪܕܝܼܬܼܵܐ ܕܕܸܡܥܵܘ̈ܗܝ ܡܡܲܠܐ ܚܠܵܦ ܩܵܢܘܿܢܵܘ̈ܗܝ : ܘܠܵܐ ܒܵܥܹ̇ܐ ܥܲܡܵܗ̇ ܡܸܕܸܡ : ܕܛܵܒܼܵܐ ܠܹܗ ܡ̣ܢ ܟܠܡܸܕܸܡ . ܘܐܝܼܬܼ : ܕܲܚܦܝܼܛܘܼܬܼܵܐܐ ܕܲܒܼܗܸܪ̈ܓܲܝ ܡܲܕܥܹܗ : ܡܤܲܝܟܼܵܐ ܠܢܵܡܘܿܤܹ̈ܐ ܕܲܡܬܲܚܡܝܼܢ ܠܹܗ . ܐܝܼܬܼ : ܕܚܲܫܵܐ ܕܟܲܦܢܵܐ ܕܐܵܟܹ̇ܠ ܡ̣ܢ ܒܸܤܪܹܗ : ܡܦܝܼܫ ܠܹܗ ܒܲܤܪ̈ܵܩܹܐ ܕܲܡܢܲܓܸܕܼ ܟܲܪܤܹܗ : ܡ̣ܢ ܡܘܼܠܵܝܵܐ ܕܲܥ̇ܒܼܵܕܹܗ . ܘܐܝܼܬܼ ܕܲܒܼܪܸܬܼܚܵܐ ܕܬܲܪܥܝܼܬܹܗ : ܡܲܙܡܘܿܪ̈ܘܗܝ ܠܵܐ ܡܸܬܼܦܲܤܩܝܼܢ . ܘܐܼܝܼܬܼ : ܕܒܲܟܼܬܼܝܼ̈ܒܸܼܵܬܼܵܐ ܪܵܬܲܚ ܠܸܒܹܗ . ܘܐܝܼܬܼ : ܕܲܒܼܤܘܼܟܵܠܵܐ ܗܵܘܹ̇ܐ ܫܲܒܼܝܵܐ . ܘܐܝܼܬܼ ܕܬܸܡܗܵܐ ܕܦܸܬܼܓܼܵܡܹ̈ܐ : ܟܵܠܹ̇ܐ ܪܲܗܛܵܐ ܕܤܸܦ̈ܘܵܬܹܗ : ܡ̣ܢ ܪܸܕܝܵܐ ܗܵܘ̇ ܕܲܥܝܵܕܼܵܐ . ܘܐܝܼܬܼ ܕܲܛܥܸܡ̣ ܗܵܠܹܝܢ ܟܠܗܹܝܢ : ܘܲܤܒܲܥ̣ : ܘܲܥܛܲܦ̣ ܘܦܵܫ̣ . ܘܐܝܼܬܼ ܕܲܒܼܩܲܠܝܼܠ ܒܲܠܚܘܿܕܼ ܡܸܢܹܗܝܢ : ܘܲܢܦܝܼܚ ܘܲܚܬܼܝܼܪ : ܘܲܛܥܸܐ . ܐܝܼܬܼ ܕܦܲܓܼܪܹܗ ܬܲܟܼܤܹܗ ܡܸܢܗܹܝܢ ܒܤܲܓܝܼܐܘܼܬܼ ܚܲܫܹܗ ܥܲܡ ܟܹܐܒܼܵܘ̈ܗܝ . ܘܐܝܼܬܼ : ܕܓܘܼܪܵܓܼܵܐ ܕܡܸܕܸܡ ܡܸܕܸܡ . ܐܝܼܬܼ : ܕܪܹܫܵܢܘܼܬܼܵܐ . ܘܲܐ̄ܚܪ̈ܵܢܹܐ : ܫܘܼܒܼܚܵܐ ܕܐ̄ܢܵܫܵܐ . ܐ̄ܚܪ̈ܵܢܹܐ : ܚܲܫܵܐ ܕܨܸܒܼ̈ܘܵܬܼܵܐ . ܐ̄ܚܪ̈ܵܢܹܐ : ܥܸܢܝܵܢܵܐ ܥܲܡ ܠܲܥܒܿܘܼܬܼܵܐ . ܘܐܝܼܬܼ ܕܐܲܕܟܼܫܲܪ ܘܩܵܡ̣ : ܘܠܵܐ ܐܲܗܦܸܟܼ ܚܲܨܵܐ : ܥܕܲܡܵܐ ܕܫܲܩܠ̣ܵܗ̇ ܠܡܲܪܓܵܢܝܼܬܼܵܐ ܀ ܚܵܕܼܝܵܐܝܼܬܼ ܫܲܪܵܐ ܒܟܼܠ ܥ̇ܒܼܵܕܼܵܐ ܕܡܸܛܠ ܐܲܠܵܗܵܐ . ܘܐܸܢ ܕܟܸܐ ܡ̣ܢ ܚܲܫܹ̈ܐ ܘܡ̣ܢ ܦܠܝܼܓܼܘܼܬܼܵܐ ܕܠܸܒܵܐ : ܗ̤ܘ ܐܲܠܵܗܵܐ ܡܲܤܸܩ ܠܪܹܫ : ܘܲܡܥܲܕܲܪ ܠܵܟܼ pb. 99 ܘܲܡܚܲܟܸܡ ܠܵܟܼ : ܘܐܲܝܟܼ ܨܸܒܼܝܵܢܹܗ ܘܲܬܼܡܝܼܗܵܐܝܼܬܼ ܫܵܩܹ̇ܠ ܫܘܼܠܵܡܵܐ . ܕܠܹܗ ܫܘܼܒܼܚܵܐ ܘܐܘܼܚܕܵܢܵܐ ܘܤܸܓܼܕܬܼܵܐ ܘܪܘܼܡܪܵܡܵܐ : ܠܥܵܠܲܡ ܥܵܠܡܝܼܢ . ܐܵܡܹܝܢ . ܗܵܝ̇ ܕܐ̄ܢܵܫ ܢܸܫܬܿܟܲܚ ܒܓܸܕܼ̈ܫܹܐ ܕܤܲܟܼܠܘܼܬܼܵܐ : ܡܚܝܼܠܘܼܬܹܗ ܕܲܟܼܝܵܢܵܐ ܡܵܘܕܥܵܐ : ܕܐܵܠܨܵܐܝܼܬܼ ܟܝܵܢܲܢ ܡܩܲܒܿܠܵܢܵܐ ܗ̄ܘ̣ ܕܗܵܕܹܐ . ܠܵܐ ܐܸܬܼܚܲܙܝܲܬ̤ ܠܹܗ ܠܐܲܠܵܗܵܐ : ܕܡܵܘܬܿܪܵܐ ܠܹܗ ܕܢܸܬܼܥܲܠܸܐ ܠܲܓܼܡܵܪ ܡ̣ܢ ܗܵܕܹܐ : ܩܕܼܵܡ ܕܢܹܐܬܸܐ ܟܝܵܢܹܗ ܠܲܒܼܪܝܼܬܼܵܐ ܕܬܲܪܬܹܝܢ . ܘܗܵܕܹܐ ܡܩܲܒܿܠܵܢܘܼܬܼܵܐ ܕܓܸܕܼܫܹ̈ܐ : ܡܵܘܬܿܪܵܢܝܵܐ ܠܡܸܬܼܩܲܦܚܵܢܘܼܬܼܵܐ ܕܬܲܪܥܝܼܬܼܵܐ . ܗܵܝ̇ ܕܹܝܢ ܕܐܲܡܝܼܢܘܼܬܼܵܐ : ܡܲܪܵܚܘܼܬܼܵܐ ܗ̣̄ܝ . ܬܠܵܬܼܵܐ ܐܸܢܘܿܢ ܐܸܤܟܹܿܡܹ̈ܐ : ܕܲܒܼܗܘܿܢ ܡܸܬܼܩܲܪܒܼܵܐ ܟܠ ܢܲܦܫܵܐ ܡܠܝܼܠܬܼܵܐ ܠܘܵܬܼ ܐܲܠܵܗܵܐ . ܐܝܼܬܼ ܕܡ̣ܢ ܪܸܬܼܚܵܐ ܕܗܲܝܡܵܢܘܼܬܼܵܐ : ܘܐܝܼܬܼ ܕܡ̣ܢ ܕܸܚܠܬܼܵܐ : ܘܐܝܼܬܼ ܕܲܒܼܡܲܪܘܼܬܼܵܐ ܕܡ̣ܢ ܐܲܠܵܗܵܐ . ܠܛܲܟܼܤܵܐ ܕܹܝܢ ܕܚܘܼܒܵܐ : ܡܸܢܹܗ ܘܠܹܗ ܝܑܼܚܝܼܕܼܵܐܝܼܬܼ ܠܵܐ ܡܸܬܼܩܲܪܒܼܵܐ : ܐܸܠܵܐ ܟܲܕܼ ܚܲܕܼ ܡ̣ܢ ܗܵܠܹܝܢ ܐܸܤܟܹܡܹ̈ܐ ܥܸܠܬܼܵܐ ܢܵܤ̇ܒܵܐ ܀ ܐܲܝܟܲܢܵܐ ܕܡ̣ܢ ܟܲܪܤܵܐ ܠܵܐ ܡܛܲܟܲܤܬܼܵܐ ܡܸܬܼܝܲܠܕܵܐ ܒܠܝܼܠܘܼܬܼܵܐ ܕܚܘܼ̈ܫܵܒܹܐ : ܗܵܟܲܢܵܐ ܡ̣ܢ ܠܲܥܒܘܼܬܼܵܐ ܕܲܒܼܡܸܠܹ̈ܐ ܘܥܸܢܝܵܢܹ̈ܐ ܠܵܐ ܡܸܛܲܟܤܹ̈ܐ : ܠܵܐ ܝܑܼܕܲܥܬܼܵܐ ܘܫܲܛܘܼܪܘܼܬܼܵܐ ܕܗܵܘܢܵܐ . ܨܸܦܬܼܵܐ ܕܤܘܼܗܪ̈ܵܢܹܐ : ܡܕܼܵܘܕܼܵܐ ܢܲܦܫܵܐ . ܘܢܘܼܬܵܦܵܐ ܕܲܥܒܼܵܕܹ̈̇ܐ : ܫܵܓܹܿܫ ܗܵܘܢܵܐ : ܘܡܲܦܸܩ ܠܹܗ ܡ̣ܢ ܒܗܝܼܠܘܼܬܼܵܐ : ܘܛܵܪܹܕܼ ܡܸܢܹܗ ܡܫܲܝܢܘܼܬܼܵܐ . ܙܵܕܹܩ ܠܹܗ ܠܝܼܚܝܼܕܼܵܝܵܐ ܕܙܲܡܸܢ ܘܐܲܦܠܲܚ̣ ܢܲܦܫܹܗ ܠܦܠܚܵܢܵܐ ܫܡܲܝܢܵܐ : ܕܐܲܡܝܼܢܵܐܝܼܬܼ ܕܠܵܐ ܨܸܦܬܼܵܐ ܢܸܗܘܸܐ ܒܬܲܪܥܝܼܬܹܗ . ܐܲܝܟܲܢܵܐ ܕܟܲܕܼ ܢܸܬܼܒܲܩܸܐ ܒܢܲܦܫܹܗ : ܘܢܸܬܼܚܲܫܲܒܼ ܡܸܕܸܡ ܤܘܼܥܪܵܢܵܐ ܡ̣ܢ ܕܥܵܠܡܵܐ ܗܵܢܵܐ : ܘܪܸܢܝܵܐ ܕܚܲܕܼ ܡ̣ܢ ܨܒܼܘܼ ܡܸܬܼܚܙܝܵܢܵܐ : ܒܢܲܦܫܹܗ ܠܵܐ ܚܵܙܹ̇ܐ . ܐܲܝܟܲܢܵܐ ܕܡ̣ܢ ܒܸܛܠܵܢܹܗ  pb. 82  ܓܡܝܼܪܵܐ ܕܡ̣ܢ ܗܵܠܹܝܢ ܕܥܵܒܼܪ̈ܵܢ . ܢܸܫܟܲܚ ܕܲܒܼܢܵܡܘܿܤܵܐ ܕܡܵܪܝܵܐ ܢܸܬܼܗܲܓܸܐ ܒܠܸܠܝܵܐ ܘܒܼܐܝܼܡܵܡܵܐ : ܕܠܵܐ ܢܘܼܬܵܦܵܐ ܕܡܸܕܸܡ . ܥܲܡ̈ܠܹܐ ܕܦܲܓܼܪܵܐ : ܒܸܠܥܵܕܼ ܫܘܼܦܪܹ̈ܐ ܕܪܸܥܝܵܢܵܐ : ܡܲܪܒܿܥܵܐ ܡܓܲܙܝܵܐ ܘܲܬܿܕܲܝ̈ܵܐ ܝܲܒܝܼ̈ܫܹܐ . ܘܠܲܝܼܕܲܥܬܼܵܐ ܕܐܲܠܵܗܵܐ : ܠܵܐ ܡܩܲܪܒܼܝܼܢ . ܦܲܓܼܪܵܐ : ܥܡܝܼܠ . ܠܡܸܥܩܲܪ ܚܲܫܹ̈ܐ ܡ̣ܢ ܪܸܥܝܵܢܗܘܿܢ : ܠܵܐ ܒܛܝܼܠ ܠܗܘܿܢ . ܘܐܵܦ ܗܸܢܘܿܢ ܢܸܚܨܕܼܘܼܢ : ܘܠܵܐ ܡܸܕܸܡ . ܐܲܝܟܼ ܐ̄ܢܵܫ ܕܙܵܪܲܥ ܥܲܠ ܟܘ̈ܒܹܐ ܘܠܵܐ ܡܸܫܟܲܚ ܠܡܸܚܨܲܕܼ : ܗܵܟܲܢܵܐ ܡ̇ܢ ܕܲܡܚܲܒܿܠܵܐ ܬܲܪܥܝܼܬܹܗ ܒܨܸܦܬܼܵܐ ܘܐܲܟܿܬܼܵܢܘܼܬܼܵܐ ܘܝܲܥܢܘܼܬܼܵܐ ܕܟܼܘܼܢܵܫ ܢܸܟܼܤܹ̈ܐ : ܘܡܸܬܿܬܲܢܲܚ ܥܲܠ ܡܲܫܟܿܒܹܗ ܡ̣ܢ ܤܘܿܓܼܵܐܐ ܕܫܲܗܪܹܗ ܘܲܢܙܝܼܪܘܼܬܹܗ . ܘܤܵܗܹ̇ܕܼ ܟܬܼܵܒܼܵܐ ܕܐܵܡܲ݁ܪ : ܐܲܝܟܼ ܥܲܡܵܐ ܕܲܥܒܲܕܼ ܙܲܕܝܼܩܘܼܬܼܵܐ : ܘܠܵܐ ܫܒܲܩ̣ ܕܝܼܢܵܐ ܕܐܲܠܵܗܹܗ : ܫܵܐ̇ܠܝܼܢ ܠܝܼ ܕܝܼܢܵܐ ܘܙܲܕܝܼܩܘܼܬܼܵܐ : ܘܨܵܒܹ̇ܝܢ ܠܡܸܬܼܩܲܪܵܒܼܘܼ ܠܐܲܠܵܗܵܐ . ܠܡܵܢܵܐ ܨܵܡ̄ܢ ܘܠܵܐ ܚ̣ܙܲܝܬܿ : ܘܡܲܟܿܟܼ̄ܢ ܢܲܦܫܲܢ ܘܠܵܐ ܝܑܼܕܲܥ̣ܬܿ ؟ ܗܵܐ ܒܝܵܘܡܵܐ ܕܨܵܘܡܟܼܡܟܼܘܿܢ : ܥܵܒܼܕܝܼܬܿܘܿܢ ܨܸܼܒܼܝܵܢܲܝ̈ܟܿܘܿܢ : ܘܲܡܩܲܪܒܼܝܼܢ ܐܢ̄ܬܿܘܿܢ ܦܬܲܟܼܪܲܝܟܿܘܿܢ ܟܠܗܘܿܢ . ܗܵܢܵܘ ܕܹܝܢ : ܚܘܼ̈ܫܵܒܹܗ ܒܝܼ̈ܫܹܐ : ܘܬܲܪ̈ܥܝܵܬܼܵܐ ܒܝܼ̈ܫܵܬܼܵܐ : ܕܘܼܟܲܬܼ ܐܲܠܵܗܵܐ ܐܲܚܝܼܕܼܝܼܢ ܐܢ̄ܬܿܘܿܢ ܒܢܲܦܫܟܼܘܿܢ . ܘܲܡܕܲܒܿܚܝܼܢ ܐܢ̄ܬܿܘܿܢ ܠܗܘܿܢ ܚܹܐܪܘܼܬܼܟܼܘܿܢ ܡܝܲܩܲܪܬܵܐ ܒܟܼܠܝܘܼܡ : ܕܸܒܼܚܬܼܵܐ ܕܡ̣ܢ ܟܠ ܡܸܕܸܡ ܝܲܩܝܼܪܵܐ : ܗܵܝ̇ ܕܠܝܼ ܦܲܐܝܵܐ ܗ̄ܘ̣ܵܬܼ ܕܬܸܦܪ̱ܫܘܼܢ : ܒܲܥܒܼܵܕܲܝ̈ܟܿܘܿܢ ܫܲܦܝܼܪܹ̈ܐ ܘܬܹܐܪܬܵܐ ܚܤܝܼܬܼܵܐ ܕܠܸܒܵܐ ܀ ܐܲܪܥܵܐ ܛܵܒܼܬܼܵܐ ܕܲܡܚܲܕܝܵܐ ܠܡܵܪܵܗ̇ ܒܦܹܐܕܹ̈ܐ ܕܚܲܕܼ ܒܲܡܵܐܐ : ܢܲܦܫܵܐ ܕܡܸܙܕܲܗܝܵܐ  pb. 83  ܒܡܲܪܢܝܼܬܼܵܐ ܕܐܲܠܵܗܵܐ : ܒܫܲܗܪܵܗ̇ ܥܝܼܪܵܐ ܕܠܹܠܲܝ ܐܝܼܡܵܡ . ܬܲܡܵܢ ܢܸܒܼܢܸܐ ܡܵܪܝܵܐ ܥܲܠ ܡܲܬܼܩܢܹ̈ܝܗ̇ ܘܲܚܕܼܵܪܹܝܗ̇ : ܥܢܵܢܵܐ ܠܛܸܠܵܠܵܐ ܒܐܝܼܡܵܡܵܐ : ܘܙܲܗܪܵܐ ܕܫܲܠܗܹܒܼܝܼܬܼܵܐ ܕܢܘܼܪܵܐ ܒܠܸܠܝܵܐ . ܘܡ̣ܢ ܓܵܘ ܚܸܫܟܵܗ̇ : ܢܘܼܗܪܵܐ ܢܸܕܼܢܲܚ ܀ ܐܲܝܟܲܢܵܐ ܕܥܲܪܦܸܠܵܐ ܡܲܥܡܛܵܐ ܙܲܗܪܝܼܪ̈ܵܘܗܝ ܕܤܲܗܪܵܐ : ܗܵܟܲܢܵܐ ܬܸܢܵܢܵܗ̇ ܕܟܲܪܤܵܐ ܠܚܸܟܼܡܬܼܵܐ ܕܐܲܠܵܗܵܐ ܡ̣ܢ ܢܲܦܫܵܐ . ܘܐܲܝܟܼ ܢܲܒܼܪܲܫܬܼܵܐ ܕܢܘܼܪܵܐ ܒܩܲܝ̈ܤܹܐ ܝܲܒܼܝܼ̈ܫܹܐ : ܗܵܟܲܢܵܐ ܪܸܓܲܬܼܵܐ ܕܦܲܓܼܪܵܐ ܒܟܲܪܤܵܐ ܕܡܲܠܝܵܐ . ܘܐܲܝܟܲܢܵܐ ܕܐܵܕܼܫܹ̈ܐ ܕܲܗܝܼ̈ܢܹܐ ܡܓܲܪܹܝܢ ܠܲܫܕܵܐ ܕܫܲܠܗܹܒܼܝܼܬܼܵܐ : ܗܵܟܲܢܵܐ ܪܲܓܼܝܘܼܬܼܵܐ ܕܡܹܐܟܼ̈ܬܼܵܐ ܠܚܲܫܵܐ ܕܙܘܼܘܵܓܼܵܐ ܒܓܼܵܘ ܦܲܓܼܪܵܐ . ܒܦܲܓܼܪܵܐ ܪܵܚܹ̇ܡ ܢܵܚܹ̈ܐ : ܝܑܼܕܲܥܬܹܗ ܕܐܲܠܵܗܵܐ ܠܵܐ ܫܵܪܝܵܐ . ܒܲܪܢܵܫܵܐ ܪܵܚܹ̇ܡ ܦܲܓܼܪܹܗ : ܠܵܐ ܡܸܫܬܿܘܸܐ ܠܡܵܘ̈ܒܼܵܬܼܵܐ ܐܲܠܵܗܵܝ̈ܬܼܵܐ . ܐܲܝܟܲܢܵܐ ܕܡ̣ܢ ܚܸܒܼ̈ܠܹܐ ܡܸܬܼܝܼܠܸܕܼ ܦܹܐܪܵܐ ܡܚܲܕܝܵܢܵܐ ܠܒܲܛܢܬܼܵܐ : ܗܵܟܲܢܵܐ ܡ̣ܢ ܥܲܡ̈ܠܹܐ ܡܸܬܼܝܲܠܕܵܐ ܒܢܲܦܫܵܐ ܝܑܼܕܲܥܬܼܵܐ ܕܐ̄ܪ̈ܵܙܵܘܗܝ ܕܐܲܠܵܗܵܐ . ܠܲܚܒܸ̈ܢܵܢܹܐ ܕܹܝܢ ܘܪ̈ܵܚܡܲܝ ܢܚܵܝܹ̈ܐ : ܦܹܐܪܵܐ ܡܲܒܼܗܬܼܵܢܵܐ . ܐܲܝܟܲܢܵܐ ܓܹܝܪ ܕܚܵܐܹ̇ܣ ܐܲܒܼܵܐ ܥܲܠ ܒܪܹܗ : ܗܵܟܲܢܵܐ ܚܵܐܹ̇ܣ ܡܫܝܼܚܵܐ ܥܲܠ ܓܘܼܫܡܵܐ ܥܡܝܼܠܵܐ : ܘܩܲܪܝܼܒܼ ܠܦܘܼܡܹܗ ܒܟܼܠܥܸܕܢ . ܠܥܲܡܠܵܐ ܕܚܸܟܼܡܬܼܵܐ : ܠܲܝܬܿ ܠܹܗ ܕܡܲܝ̈ܵܐ ܀ ܐܲܟܼܤܢܵܝܵܐ ܗܵܢܵܘ : ܐܲܝܢܵܐ ܕܐܲܟܼܤܢܵܝ ܒܬܲܪܥܝܼܬܹܗ ܠܟܼܠ ܐܸܤܡܹܗ ܕܥܵܠܡܵܐ ܗܵܢܵܐ . ܐܲܒܼܝܼܠܵܐ ܗܵܢܵܘ : ܐܲܝܢܵܐ ܕܲܒܼܟܲܦܢܵܐ ܘܲܒܼܨܲܗܝܵܐ ܘܐܸܒܼܠܵܐ ܡܲܦܸܩ ܟܠ ܝܵܘ̈ܡܬܹܗ ܕܲܒܼܗܵܠܹܝܢ ܚܲܝܹ̈ܐ : ܡܸܛܠ ܤܘܼܟܵܝܵܐ ܕܤܲܒܼܪܵܐ ܗܵܘ̇ ܫܡܲܝܵܢܵܐ . ܝܑܼܚܝܼܕܼܵܝܵܐ ܗܵܢܵܘ : ܐܲܝܢܵܐ ܕܟܲܕܼ ܢܤܝܼܡ  pb. 84  ܝܲܬܼܒܹܗ ܡ̣ܢ ܚܸܙܘܲܝ̈ ܥܵܠܡܵܐ ܘܲܠܗܲܠ : ܫܸܐܠܬܼܵܐ ܝܑܼܚܝܼܕܼܵܝܬܼܵܐ ܐܝܼܬܼ ܠܹܗ ܒܲܨܠܘܿܬܼܵܐ : ܪܸܓܬܼܵܐ ܕܥܵܠܡܵܐ ܕܲܥܬܼܝܼܕܼ . ܥܘܼܬܼܪܹܗ ܕܚܝܼܚܝܼܕܼܵܝܵܐ ܗܵܢܵܘ : ܐܵܘ ܒܘܼܝܵܐܵܐ ܕܡ̣ܢ ܡܸܨܥܲܬܼ ܐܸܒܼܠܵܐ ܡܸܫܬܲܟܲܢ ܠܹܗ : ܐܵܘ ܚܲܕܼܘܼܬܼܵܐ ܕܡ̣ܢ ܗܲܝܡܵܢܘܼܬܼܵܐ : ܒܹܝܬܼ ܓܲܙܵܐ ܕܪܸܥܝܵܢܹܗ ܕܵܢܚܵܐ . ܡܪܲܚܡܵܢܵܐ ܗܵܢܵܘ : ܐܲܝܢܵܐ ܕܠܵܐ ܦܪܝܼܫ ܠܪܸܥܝܵܢܹܗ ܒܲܚܫܲܚܬܼܵܐ ܕܪ̈ܲܚܡܹܐ ܚܲܕܼ ܡ̣ܢ ܬܸܓܼܡ̈ܝܼܢ ܕܐ̄ܢܵܫܘܼܬܼܵܐ ܀ ܒܬܼܘܼܠܘܼܬܼܵܐ ܐܝܼܬܹܝܗ̇ : ܕܠܵܐ ܗ̄ܘ̣ܵܐ ܡ̣ܢ ܚܘܼܒܵܠܵܐ ܕܫܘܼ̈ܚܵܛܹܐ ܐ̄ܢܵܫ ܢܸܛܲܪ ܒܲܠܚܘܿܕܼ ܦܲܓܼܪܹܗ : ܐܸܠܵܐ ܕܐܵܦ ܡ̣ܢ ܢܲܦܫܹܗ ܡܸܬܼܟܲܚܲܕܼ : ܘܟܲܕܼ ܒܲܠܚܘܿܕܼܵܘܗܝ ܐܝܼܬܼܵܘܗܝ ܀ ܐܸܢ ܠܢܲܟܼܦܘܼܬܼܵܐ ܪܓܼܝܼܓܼ ܐܲܢ̄ܬܿ : ܙܓܼܘܿܪ ܪܸܕܼܝܵܐ ܕܚܘܼ̈ܫܵܒܹܐ ܡܫܲܟܿܪܹ̈ܐ : ܒܥܸܢܝܵܢܵܐ ܕܩܸܪܝܵܢܵܐ : ܘܒܼܵܥܘܼܬܼܵܐ ܬܟܼܒܼܝܼܬܼܵܐ ܕܡ̣ܢ ܐܲܠܵܗܵܐ . ܘܗܵܝܕܹܝܢ : ܠܘܼܩܒܲܠ ܥܸܠ̈ܠܵܬܼܵܐ ܕܡ̣ܢ ܟܝܵܢܵܐ ܘܲܠܓܼܵܘ ܡܸܙܕܲܝܢܲܬܿ . ܒܸܠܥܵܕܼ ܗܵܠܹܝܢ : ܐ̄ܢܵܫ ܕܢܸܚܙܸܐ ܙܲܗܝܘܼܬܼܵܐ ܒܲܩܢܘܿܡܹܗ ܠܵܐ ܡܸܫܟܲܚ . ܐܸܢ ܪܓܼܝܼܓܼ ܐܲܢ̄ܬܿ ܠܡܸܩܢܵܐ ܡܪܲܚܡܵܢܘܼܬܼܵ : ܠܘܼܩܕܲܡ ܕܲܪܸܫ ܢܲܦܫܵܟܼ ܠܡܸܩܢܵܐ ܒܲܤܝܘܼܬܼܵܐ ܕܥܲܠ ܨܸܒܼ̈ܘܵܬܼܵܐ : ܕܝܲܩܝܼܪܘܼܬܼܗܹܝܢ ܠܵܐ ܬܸܓܸܿܕܼ ܠܪܸܥܝܵܢܵܐ ܠܡܸܦܲܩ ܡ̣ܢ ܤܝܵܡܵܐ ܕܢܝܼܫܹܗ ܕܐܸܬܼܩܲܕܲܡ ܀ ܫܲܦܝܘܼܬܼܵܐ ܕܲܡܪܲܚܡܵܢܘܼܬܼܵܐ : ܒܲܡܤܲܝܒܿܪܵܢܘܼܬܼܵܐ ܕܲܛܠܘܼܡܝܵܐ ܡܸܬܼܝܲܕܼܥܵܐ . ܘܫܘܼܡܠܵܝܵܐ ܕܡܲܟܿܝܼܟܼܘܼܬܼܵܐ : ܒܲܥܫܘܼܩܝܵܐ ܕܡܲܓܵܢ ܟܲܕܼ ܬܸܚܕܼܵܐ ܀ ܐܸܢ ܡܪܲܚܡܵܢܵܐ ܐܲܢ̄ܬܿ ܫܲܪܝܼܪܵܐܝܼܬܼ . ܡܵܐ ܕܡܸܬܼܓܿܠܸܙ ܐܲܢ̄ܬܿ ܡ̣ܢ ܕܝܼܠܵܟܼ ܥܵܘܵܠܵܐܝܼܬܼ ܘܒܲܛܠܘܼܡܝܵܐ : ܠܵܐ ܬܸܪܓܲܙ ܡ̣ܢ ܠܓܼܵܘ . ܘܡ̣ܢ ܠܒܲܪ : ܠܵܐ ܬܚܵܘܸܐ ܚܘܼܡܤܵܢܵܟܼ ܠܲܐ̄ܚܪ̈ܵܢܹܐ . ܐܸܠܵܐ ܢܸܬܼܒܲܠܥܘܼܢ ܤܘܪ̈ܚܵܢܹܐ ܕܲܛܠܘܼܡܝܵܟܼ ܒܚܲܫܹ̈ܐ ܕܪ̈ܲܚܡܹܐ : ܐܲܝܟܼ ܩܲܫܝܘܼܬܹܗ ܕܚܲܡܪܵܐ ܕܡܸܬܼܦܲܪܗܵܐ  pb. 85  ܒܓܼܵܘ ܡܲܝ̈ܵܐ ܤܲܓܝܼ̈ܐܹܐ . ܐܸܠܵܐ ܚܵܘܵܐ ܐܲܢ̄ܬܿ ܐܵܬ̤ܵܐ ܕܫܲܦܝܘܼܬܼܵܐ ܕܡ̣ܢ ܪ̈ܚܡܹܐ ܤܲܓܝܼ̈ܐܹܐ : ܒܲܐ̄ܚܪ̈ܵܢܝܵܬܼܵܐ ܕܡܵܘܤܸܦ ܐܲܢ̄ܬܿ ܘܡܲܛܐܸܒܼ ܠܛܵܠܘܿܡܲܝ̈ܟ ܟܲܕܼ ܦܨܝܼܚ ܐܲܢ̄ܬܿ . ܐܲܝܬܿ . ܐܲܝܟܼ ܕܐܵܦ ܛܘܼܒܼܵܢܵܐ ܐܹܠܝܼܫܲܥ ܥ̣ܒܲܕܼ ܠܲܒܼܥܸܠܕܒܼܵܒܼܵܘ̈ܗܝ : ܕܐܸܬ̣ܼܵܘ ܥܠܵܘܗܝ ܕܢܸܫܒܿܘܿܢܵܝܗܝ . ܒܗܵܝ̇ ܕܹܝܢ ܕܨܲܠܝܼ ܘܚܲܦܝܼ ܥܲܝܢܲܝ̈ܗܘܿܢ ܒܲܫܪܲܓܼܪ̈ܵܓܼܝܵܬܼܵܐ : ܠܚܲܝܠܵܐ ܕܲܠܘܵܬܹܗ ܡܒܲܕܸܩ ܗ̄ܘ̣ܵܐ . ܘܕܸܐ ܒܵܥܹ̇ܐ : ܠܵܐ ܡܸܕܸܡ ܐܝܼܬܲܝܗܘܿܢ ܩܕܼܵܡܵܘܗܝ ܘܲܒܼܗܵܝ̇ ܕܐܵܘܟܼܠ̣ ܘܲܐܫܩܝܼ ܐܸܢܘܿܢ ܘܲܫ̣ܪܵܐ ܕܢܹܐܙܠܘܼܢ : ܥܲܠ ܪ̈ܲܚܡܹܐ ܕܲܩܢܸܐ ܗ̄ܘ̣ܵܐ ܠܓܼܵܘ ܡܸܢܹܗ ܒܲܕܸܩ̣ ܀ ܘܐܸܢ ܡܲܟܝܼܟܼܵܐ ܐܲܢ̄ܬܿ ܒܲܫܪܵܪܵܐ : ܡܵܐ ܕܬܸܬܼܥܫܸܩ : ܠܵܐ ܬܸܬܿܕܲܠܚ . ܘܪܘܼܚܵܐ ܥܲܠ ܐܲܦܲܝ̈ ܨܒܼܘܼܬܼܵܐ ܠܵܐ ܬܸܦܘܿܩ : ܐܸܠܵܐ ܕܒܲܫܪܵܪܵܐ ܩܲܒܸܠ ܥܠܲܝܟܼ ܠܡܸܠܬܼܵܐ ܥܵܘ̈ܠܬܼܵܐ ܕܲܥܠܲܝܟ : ܟܲܕܼ ܠܵܐ ܡܸܬܼܒܛܸܠ ܠܵܟܼ ܠܲܡܦܵܤܘܼ ܠܲܒܼܢܲܝ̈ܢܵܫܵܐ ܒܲܐ̄ܚܪܵܢܵܝܘܼܬܹܗ ܕܫܲܪܒܵܐ . ܐܸܠܵܐ ܝܲܬܝܼܪܵܐܝܼܬܼ : ܐܲܦܝܼܣ ܥܲܠ ܫܘܼܒܼܩܵܢܵܐ ܀ ܐ̄ܚܪ̈ܵܢܹܐ : ܫܡܵܐ ܤܲܢܝܵܐ ܕܙܵܢܝܘܼܬܼܵܐ ܥܲܠܝܗܘܿܢ ܒܨܸܒܼܝܵܢܗܘܿܢ ܢܵܬܼܦܝܼܢ ܗ̄ܘ̣ܵܘ . ܘܲܐ̄ܚܪ̈ܵܢܹܐ : ܤܘܼܥܪ̈ܵܢܹܐ ܕܓܼܵܘܪܵܐ ܕܚܲܤܝܼܢ ܡܸܢܗܘܿܢ ܥܠܲܝܗܘܿܢ ܡܩܲܒܹܠܝܼܢ ܗ̄ܘ̣ܵܘ : ܘܲܠܦܹܐܪܵܐ ܕܲܚܛܝܼܬܼܵܐ ܕܠܵܐ ܕܝܼܠܗܘܿܢ ܐܲܝܟܼ ܕܕܝܼܠܗܘܿܢ ܐܝܼܬܼܵܘܗܝ ܒܕܸܡ̈ܥܹܐ ܡܪܲܒܹܝܢ ܗ̄ܘ̣ܵܘ . ܘܫܘܼܒܼܩܵܢܵܐ ܕܲܚܛܵܗܹ̈ܐ ܕܠܵܐ ܤܥܲܪܘ : ܒܲܒܼܟܼܵܬܼܵܐ ܡ̣ܢ ܥܵܫܘܿܩܵܐ ܫܵܐܠܝܼܢ ܗ̄ܘ̣ܵܘ : ܟܲܕܼ ܒܟܼܠܵܗ̇ ܕܲܟܝܘܼܬܼܵܐ ܕܢܲܟܼܦܘܼܬܼܵܐ ܡܟܲܠܠܵܐ ܢܲܦܫܗܘܿܢ . ܐ̄ܚܪ̈ܵܢܹܐ ܕܹܝܢ : ܡܸܛܠ ܕܠܵܐ ܢܸܫܬܲܒܿܚܘܼܢ ܡܸܛܠ ܕܘܼܒܵܪܹ̈ܐ ܬܡܝܼ̈ܗܹܐ ܕܲܒܼܛܘܼܫܝܵܐ ܐܲܚܝܼܕܼܝܼܢ : ܐܸܤܟܹܿܡܹ̈ܐ ܕܫܵܢܲܝ̈ܐ ܒܢܲܦܫܗܘܿܢ ܡܚܵܘܹܝܢ ܗ̄ܘ̣ܵܘ : ܟܲܕܼ ܒܟܼܠܵܗ̇ ܛܲܥܡܵܢܘܼܬܼܵܐ ܘܲܒܼܗܝܼܠܘܼܬܼܵܐ ܡܤܲܬܿܬܼܝܼܢ ܗ̄ܘ̣ܵܘ . ܐܲܝܟܲܢܵܐ ܕܡ̣ܢ ܕܡܝܼܪܘܼܬܼܵܐ ܕܤܘܼܥܪ̈ܵܢܹܐ : ܡܲܠܲܐܟܹ̈ܐ ܩܲܕܝܼ̈ܫܹܐ ܢܸܗܘܘܿܢ  pb. 86  ܡܒܲܕܩܵܢܹ̈ܐ ܥܲܠ ܪܲܒܘܼܬܼܗܘܿܢ ܕܐ̄ܢܵܫܵܐ ܕܐܲܝܟܼ ܗܵܠܹܝܢ . ܐܲܢ̄ܬܿ ܕܹܝܢ ܡܲܟܿܝܼܟܼܘܼܬܼܵܐ ܡܲܤܒܲܪ ܐܲܢ̄ܬܿ ܥܲܠ ܢܲܦܫܵܟܼ : ܘܟܲܕܼ ܐ̄ܚܪ̈ܵܢܹܐ ܗܸܢܘܿܢ ܥܲܠ ܢܲܦܫܗܘܿܢ ܡܲܤܗܕܼܝܼܢ : ܐܲܢ̄ܬܿ ܘܐܵܦ ܠܵܐ ܟܲܕܼ ܢܸܤܬܲܩ̈ܒܿܠܵܢ ܠܘܵܬܼܵܟܼ ܒܫܸܬܼܩܵܐ ܡܤܲܝܒܲܪ ܐܲܢ̄ܬܿ : ܘܡܲܟܿܝܼܟܼܵܐ ܚܵܫܹ̇ܒܼ ܐܲܢ̄ܬܿ ܢܲܦܫܵܟܼ . ܐܸܢ ܡܲܟܝܼܟܼܵܐ ܐܲܢ̄ܬܿ : ܒܩܝܼ ܢܲܦܫܵܟܼ ܒܗܵܠܹܝܢ : ܐܸܢ ܠܵܐ ܡܸܬܿܕܲܠܲܚ ܐܲܢ̄ܬܿ ܀ ܤܲܓܝܼܐܘܼܬܼ ܐܵܘܵܢܹ̈ܐ ܕܒܹܝܬܼ ܐܲܒܼܵܐ : ܠܡܘܼ̈ܫܚܵܬܼܵܐ ܕܪܸܥܝܵܢܵܐ ܡܟܲܢܸܐ ܕܕܲܝܵܪ̈ܵܘܗܝ ܕܐܲܬܼܪܵܐ ܗܵܘ̇ . ܗܵܢܵܘ ܕܹܝܢ : ܠܦܘܼܪ̈ܫܵܢܲܝ ܫܘܼܟܵܢܹ̈ܐ ܘܕܲܪ̈ܓܹܐ ܪ̈ܘܼܚܵܢܹܐ ܕܪܸܥܝܵܢܵܐܝܼܬܼ ܒܗܘܿܢ ܡܸܬܼܒܲܤܡܝܼܢ : ܘܲܡܫܲܚܠܦܘܼܬܼ ܛܲܟܼܤܹ̈ܐ ܕܡܵܘ̈ܗܒܼܵܬܼܵܐ . ܘܠܵܘ ܟܲܕܼ ܒܲܡܦܲܪܫܘܼܬܼ ܕܘܼܝܵܪܵܐ ܐܲܬܼܪܵܢܵܝܵܐ : ܒܝܼܕܼܝܼܥܘܼܬܼܵܐ ܓܠܝܼܵܬܼܵܐ ܕܲܡܫܲܚܠܦܘܼܬܼ ܤܝܵܡܵܐ ܕܥܘܼܡܪܹ̈ܐ ܕܝܼܠܵܢܵܝܹ̈ܐ : ܠܟܼܠܚܲܕܼ ܚܲܕܼ ܡ̣ܢ ܦܲܪ̈ܨܘܿܦܹܐ ܡܸܬܿܬܿܚܲܡ ܒܲܗܘܵܝܵܐ . ܐܸܠܵܐ ܐܲܟܼܙܢܵܐ ܕܲܒܚܕܼܵܐ ܚܫܲܚܬܼܵܐ ܓܵܘܵܢܵܝܬܼܵܐ ܕܫܸܡܫܵܐ ܗܵܢܵܐ ܡܸܬܼܪܲܓܼܫܵܢܵܐ : ܠܟܼܠܚܲܕܼ ܚܲܕܼ ܡܸܢܲܢ ܗܸܢܝܵܢܵܐ ܝܑܼܚܝܼܕܼܵܝܵܐ ܝܑܼܚܝܼܕܼܵܝܵܐ ܕܡܸܢܹܗ : ܡ̣ܢ ܦܘܼܚܵܡܵܐ ܕܕܲܟܼܝܘܼܬܼܵܐ ܚܵܙܘܿܝܬܼܵܐ ܡܡܲܠܸܐ . ܐܲܝܟܼ ܡܵܐ ܕܡܸܫܟܲܚ ܚܵܒܹ̇ܫ ܥܘܼܒܵܐ ܕܒܼܵܒܼ̈ܬܹܗ ܐܲܫܝܕܼܘܼܬܼܵܐ ܫܘܼܝܼܬܼܵܐ ܕܢܘܼܗܪܹܗ : ܘܐܲܝܟܼ ܫܪܵܓܼܵܐ ܕܲܒܼܚܲܕܼ ܒܲܝܬܼܵܐ ܚܫܲܚܬܼܵܐ ܕܢܘܼܗܪܹܗ ܡܦܲܪܫܵܐܝܼܬܼ ܡܦܲܠܸܓܸ : ܟܲܕܼ ܗ̤ܘ ܠܵܐ ܡܦܲܠܲܓܼ ܩܢܘܿܡܵܐܝܼܬܼ ܡ̣ܢ ܦܫܝܛܘܼܬܼܵܐ ܕܕܼܢܚܹܗ ܠܤܲܓܝܼܐܘܼܬܼܵܐ ܒܲܡܫܲܚܠܦܘܼܬܼ ܚܸܙܘܹܗ . ܗܵܟܲܢܵܐ ܘܟܲܕܼ ܒܚܲܕܼ ܥܘܼܡܪܵܐ ܠܵܐ ܡܸܬܼܦܲܠܓܼܵܢܵܐ ܕܲܠܤܲܓܝܼܐܘܼܬܼ ܡܢܵܘ̈ܬܼܵܐ ܡܦܲܪ̈ܫܵܬܼܵܐ ܫܵܪܹܝܢ : ܐܲܝܠܹܝܢ ܕܲܠܬܲܡܵܢ ܫ̣ܘܵܘ ܒܙܲܒܼܢܵܐ ܕܲܡܬܲܚܲܡ : ܡ̣ܢ ܚܲܕܼ ܫܸܡܫܵܐ ܡܸܬܼܝܲܕܼܥܵܢܵܐ : ܐ̄ܢܵܫ ܐ̄ܢܵܫ ܠܦܘܼܬܼ ܛܲܟܼܤܵܐ ܕܕܼܘܼܒܵܪܹܗ : ܢܵܬܹ̇ܦ ܒܘܼܤܵܡܵܐ ܠܢܲܦܫܹܗ ܒܚܲܕܼ ܐܵܐܲܪ ܘܲܚܕܼܵܐ ܕܘܼܟܿܬܼܵܐ  pb. 87  ܘܚܲܕܼ ܡܵܘܬܿܒܼܵܐ ܘܲܚܕܼܵܐ ܚܙܵܬܼܵܐ ܘܚܲܕܼ ܐܸܤܟܹܡܵܐ : ܟܲܕܼ ܠܵܐ ܚܵܙܹ̇ܐ ܡܫܘܼܚܬܼܵܐ ܪܲܒܿܬܼܵܐ ܕܛܲܟܼܤܵܐ ܕܚܲܒܼܪܹܗ : ܗܵܘ̇ ܕܲܒܼܨܝܼܪ ܡܸܢܹܗ . ܐܲܝܟܼ ܟܹܐܡܲܬܼ ܕܢܸܒܼܗܲܬܼ ܡ̣ܢ ܤܲܓܝܼܐܘܼܬܼ ܡܵܘ̈ܗܒܼܵܬܼܵܐ ܕܚܲܒܼܪܹܗ ܘܲܒܼܨܝܼܪܘܼܬܼܵܐ ܕܝܼܠܹܗ . ܘܗ̤ܝ ܗܵܕܹܐ ܡܸܟܹܝܠ ܗܵܘ̇ܝܵܐ ܠܹܗ : ܠܥܸܠܬܼܵܐ ܕܟܲܪܝܘܼܬܼܵܐ ܘܲܕܼܫܘܼܢܵܩܵܐ ܕܪܸܥܝܵܢܹܗ : ܚܵܣ . ܗܵܠܹܝܢ ܒܐܲܬܼܪܵܐ ܗܵܘ̇ ܕܒܼܘܼ̈ܤܵܡܹܐ ܠܡܸܪܢܵܐ : ܠܲܝܬܿ . ܐ̄ܢܵܫ ܒܡܵܘܗܲܒܼܬܼܵܐ ܕܐܸܫܬܿܘܝܼ ܘܪܲܒܘܼܬܼܵܐ ܕܛܲܟܼܤܹܗ : ܗ̤ܘ ܠܓܼܵܘ ܡܸܢܹܗ ܡܸܬܼܒܲܤܲܡ . ܚܙܵܬܼܵܐ ܕܹܝܢ ܡ̣ܢ ܠܒܲܪ ܠܟܼܠܗܘܿܢ ܚܕܼܵܐ : ܘܐܲܬܼܪܵܐ ܚܲܕܼ . ܘܲܕܼܝܲܬܿܝܼܪ ܡܫܲܪܪܵܐܝܼܬܼ : ܐܲܝܟܼ ܥܵܡܘܿܪܘܼܬܼ ܙܢܵܐ ܕܡܲܫܪ̈ܝܵܬܼܵܐ ܡܲܠܲܐܟܼܵܝ̈ܵܬܼܵܐ ܒܲܚܕܼܵܢܵܝܘܼܬܼ ܐܲܬܼܪܵܐ ܐܵܐܵܪܵܝܵܐ : ܘܫܲܘܝܘܼܬܼ ܚܙܵܬܼܵܐ ܓܠܝܼܬܼܵܐ ܘܝܼܕܼܝܼܥܘܼܬܼܵܐ ܟܤܝܼܬܼܵܐ ܕܕܲܪ̈ܓܲܝܗܘܿܢ : ܒܓܸܠܝܵܢܹ̈ܐ ܕܬܹܐܘܿܪܝܼܵܐ ܕܬܸܓܼܡܲܝ̈ܗܘܿܢ ܡܫܲܚܠܦܵܐܝܼܬܼ . ܐܸܢ ܡ̇ܢ ܠܲܩܢܘܿܡܹ̈ܐ ܐܝܼܬܼܵܝܵܝܹ̈ ܠܒܲܪ ܡ̣ܢ ܪܓܸܫܬܼܵܐ ܡܲܥܒܿܕܼܵܢܝܼܬܼܵܐ ܘܙܵܘ̈ܥܹܐ ܪܸ̈ܥܝܵܢܵܝܹܐ : ܘܐܵܽܦܠܵܐ ܒܥܵܠܡܵܐ ܕܲܥܬܼܝܼܕܼ ܕܬܸܗܘܸܐ ܡܸܬܿܬܲܡܪܲܚ ܡ̣ܢ ܐ̄ܢܵܫ ܠܡܲܝܬܵܝܘܼ ܒܡܸܠܡܵܐ ܐ̄ܚܪܵܢܵܝܘܼܬܼ ܙܢܵܐ ܕܡ̣ܢ ܗܵܢܵܐ : ܗܵܢܵܘ ܕܹܝܢ ܡ̣ܢ ܡܲܕܥܵܐ ܘܲܠܟܼܵܐ : ܘܐܵܦܸܢ ܡܸܛܠ ܓܡܝܼܪܘܼܬܹܗ ܕܲܟܼܝܵܢܵܐ ܝܲܬܿܝܼܪ ܝܑܼܕܼܝܼܥܵܐܝܼܬܼ . ܫܲܪܝܼܪܵܐ ܡܵܕܹܝܢ ܡܸܠܬܼܵܐ ܕܐܲܡܝܼܪܵܐ ܡ̣ܢ ܐܲܒܼܵܗ̈ܵܬܼܵܐ : ܕܡܸܢܵܗ̇ ܡ̣ܢ ܠܵܐ ܝܑܼܕܲܥܬܼܵܐ ܒܠܵܐ ܙܲܒܼܢܵܐ ܡܬܲܚܡܵܐ : ܡܸܢܵܗ̇ ܕܹܝܢ ܠܡܸܬܼܓܲܠܝܵܢܘܼܬܼܵܐ ܕܒܼܘܼܛܵܠܵܗ̇ ܙܲܒܼܢܵܐ ܢܛܝܼܪ : ܥܲܡ ܫܲܪܟܵܐ ܕܐ̄ܪ̈ܵܙܹܐ ܕܝܼܠܵܢܵܝܹ̈ܐ ܕܲܠܘܵܬܼ ܐܝܼܬܼܘܼܬܼܵܐ ܒܫܸܬܼܩܵܐ ܡܸܬܿܬܲܚܡܝܼܢ . ܤܛܲܪ ܓܹܝܪ ܡ̣ܢ ܥܸܠܵܝܘܼܬܼܵܐ ܟ̱ܠܵܢܵܝܬܼܵܐ ܘܬܲܚܬܵܝܘܼܬܼܵܐ ܓܡܝܼܪܬܵܐ : ܠܵܐ ܐܝܼܬܼ ܬܘܼܒܼ  pb. 88  ܐܲܬܼܪܵܐ ܡܸܨܥܵܝܵܐ ܕܒܹܝܬܼ ܗܵܢܵܐ ܘܲܠܗܵܘ̇ ܒܦܘܼܤܩܵܢܵܐ ܕܲܥܬܼܝܼܕܼ . ܐܵܘ ܟ̱ܠܹܗ ܡ̣ܢ ܥܸܠܵܝܹ̈ܐ : ܐܵܘ ܟ̱ܠܹܗ ܡ̣ܢ ܬܲܚܬܵܝܹ̈ܐ . ܘܲܠܓܼܵܘ ܡ̣ܢ ܗܵܢܵܐ ܘܲܠܗܵܘ̇ : ܛܲܟܼܤܹ̈ܐ ܡܫܲܚ̈ܠ̱ܦܹܐ ܕܦܘܼܪܥܵܢܘܼܬܼܵܐ . ܘܐܸܢ ܗܵܕܹܐ ܫܲܪܝܼܪܵܐ ܐܲܝܟܼ ܕܐܵܦ ܐܝܼܬܹܝܗ̇ : ܡܵܢܲܐ ܗ̣̄ܝ ܠܸܠܘܼܬܼܵܐ ܗܵܝ̇ ܕܐ̄ܢܵܫ̈ܝܼܢ : ܠܵܐ ܠܲܡ ܒܵܥܹ̇ܢܵܐ ܗܘܵܝܵܐ ܕܲܒܼܡܲܠܟܿܘܼܬܼܵܐ : ܐܵܡܲ݁ܪ ܐ̄ܢܵܫ ܐ̄ܢܵܫ ܡܸܢܗܗܘܿܢ : ܠܘܲܝ ܕܐܸܫܬܵܘܙܲܒܼ ܒܲܠܚܘܿܕܼ ܡ̣ܢ ܓܹܗܲܢܵܐ ܡܨܸܐ ܐ̄ܢܵܐ ܠܡܸܬܼܚܲܦܵܛܘܼ . ܫܘܼܘܙܵܒܼܵܐ ܕܡ̣ܢ ܓܹܗܲܢܵܐ : ܗ̤ܝ ܗ̣̄ܝ ܡܲܠܟܿܘܼܬܼܵܐ . ܘܡܲܦܘܼܠܬܼܵܐ ܕܡ̣ܢ ܗܵܕܹܐ : ܗ̤ܝ ܗ̣̄ܝ ܓܹܗܲܢܵܐ . ܠܵܐ ܓܹܝܪ ܐܲܠܦܘܼܢ ܟܬܼܵܒܹ̈ܐ ܬܠܵܬܼܵܐ ܐܲܬܼܪ̈ܵܘܵܬܼܵܐ . ܐܸܠܵܐ ܡܵܢܵܐ ؟ ܡܵܐ ܠܲܡ ܕܐܵܬܹ̇ܐ ܒܪܹܗ ܕܐ̄ܵܢܵܫܵܐ ܒܫܘܼܒܼܚܹܗ : ܡܩܝܼܡ ܠܥܸܪ̈ܒܹܐ ܡ̣ܢ ܝܲܡܝܼܢܹܗ : ܘܠܲܓܼ̈ܕܲܝܵܐ ܡ̣ܢ ܤܸܡܵܠܹܗ . ܐܵܦܠܵܐ ܬܠܵܬܼ ܓܘܼ̈ܕܹܐ ܐܵܡܲ݁ܪ ܗܵܪܟܵܐ : ܐܸܠܵܐ ܬܲܪܬܹܝܢ . ܝܲܡܝܼ̈ܢܵܝܹܐ . ܘܤܸܡܵܠܬܼܵܢܵܝܹ̈ܐ . ܦܘܼܪ̈ܫܵܢܹܐ ܕܐܲܬܼܪ̈ܵܘܵܬܼܵܐ ܕܡܲܥܡܲܪܗܘܿܢ : ܡܬܲܚܡܵܐܝܼܬܼ . ܗܵܠܹܝܢ ܐܵܡܲ݁ܪ : ܕܢܸܢܗ̱ܪܘܼܢ ܫܸܡܫܵܢܵܐܝܼܬܼ ܒܡܲܠܟܿܘܼܬܼܵܗ ܕܐܲܒܼܵܐ . ܘܗܵܠܹܝܢ : ܠܢܘܼܪܵܐ ܕܲܠܥܵܠܲܡ . ܘܬܼܘܼܒܼ : ܢܹܐܬܼܘܿܢ ܠܲܡ ܡ̣ܢ ܡܲܕܼܢܚܵܐ ܘܡ̣ܢ ܡܲܥ̱ܪܒܼܵܐ : ܘܢܸܤܬܲܡܟܿܘܼܢ ܥܲܡ ܕܒܹܝܬܼ ܐܲܒܼܪܵܗܵܡ ܒܡܲܠܟܿܘܼܬܼܵܐ . ܘܲܒܼܢܲܝ̈ ܡܘܼܠܟܵܢܵܐ ܕܠܵܐ ܐܸܬܿܛܦܝܼܣܘ : ܢܸܦܩܘܼܢ ܠܚܸܫܟܵܐ ܕܲܠܒܲܪ ܡ̣ܢ ܡܲܠܟܿܘܼܬܼܵܐ . ܬܲܡܵܢ ܢܸܗܘܸܐ ܒܸܟܼܝܵܐ ܢܲܦܫܵܢܵܝܵܐ : ܘܚܘܼܪܵܩ ܫܸܢܹ̈ܐ : ܕܐܝܼܬܹܝܗ̇ ܟܲܪܝܘܼܬܼܵܐ ܕܥܲܤܩܵܐ ܡ̣ܢ ܢܘܼܪܵܐ . ܐܸܤܬܲܟܲܠܬܿ ܡܸܟܵܐ : ܕܲܡܦܝܼܫܘܼܬܼܵܐ ܕܡ̣ܢ ܗܵܝ̇ ܡܲܤܲܩܬܼܵܐ : ܗ̤ܝ ܗ̣̄ܝ ܓܹܗܲܢܵܐ ܡܫܲܢܩܵܢܝܼܬܼܵܐ . ܫܲܦܝܼܪܵܐ ܗ̣̄ܝ ܕܐ̄ܢܵܫ ܢܲܪܬܸܐ ܠܲܒܼܢܲܝ̈ܢܵܫܵܐ ܠܫܲܦܝܼܪ̈ܵܬܼܵܐ : ܘܢܲܝܬܸܐ ܐܸܢܘܿܢ ܒܐܲܡܝܼܢܘܼܬܼܵܐ ܕܲܒܼܛܝܼܠܘܼܬܹܗ : ܡ̣ܢ  pb. 89  ܛܵܥܝܘܼܬܼܵܐ ܠܝܼܕܲܥܬܼܵܐ ܕܚܲܝܹ̈ܐ . ܘܗܵܕܹܐ ܛܲܟܼܤܵܐ ܗ̣̄ܝ ܕܡܵܪܲܢ ܘܕܲܫܠܝܼܚܹ̈ܐ : ܘܪܲܒܲܬܼ ܡܥܲܠܝܵܐ . ܐܸܢܕܹܝܢ ܡܲܪܓܸܫ ܒܢܲܦܫܹܗ : ܕܡ̣ܢ ܚܘܼܠܛܵܢܵܐ ܐܵܘܝܵܐ ܘܐܲܡܝܼܢܘܼܬܼܵܐ ܕܐܲܝܟܼ ܗܵܕܹܐ : ܡܸܬܼܟܲܪܗܵܐ ܬܹܐܪܬܹܗ ܒܲܚܙܵܬܼܵܐ ܕܨܸܒܼ̈ܘܵܬܼܵܐ : ܘܲܒܼܗܝܼܠܘܼܬܹܗ ܡܸܬܿܕܵܘܕܼܵܐ ܕܦܘܼܪܫܵܢܵܐ : ܘܚܵܫ̇ܟܵܐ ܝܑܼܕܲܥܬܹܗ : ܕܲܥܕܲܟܹܝܠ ܥܲܠ ܙܗܝܼܪܘܼܬܼܵܐ ܤܢܝܼܩ ܪܸܥܝܵܢܹܗ : ܘܥܲܠ ܟܘܼܒܵܫܵܐ ܝܲܬܿܝܼܪܵܐ ܕܪܸ̈ܓܼܫܹܐ . ܘܥܲܕܼ ܗܸܢܘܿܢ ܢܸܬܼܐܲܤܘܿܢ : ܗ̤ܘ ܡܸܬܼܟܪܲܗ . ܘܟܲܕܼ ܠܗܘܿܢ ܨܵܒܹܿܐ ܕܢܲܚܠܸܡ : ܡܵܘܒܸܿܕܼ ܠܚܘܼܠܡܵܢܵܐ ܕܢܲܦܫܹܗ ܡܢܵܬܼܵܢܵܝܵܐ : ܘܢܵܦ̇ܩ ܡ̣ܢ ܚܹܐܪܘܼܬܼܵܐ ܡܢܲܟܲܦܬܼܵܐ ܕܨܸܒܝܵܢܹܗ : ܠܲܫܓܼܝܼܫܘܼܬܼܵܐ ܕܗܵܘܢܵܐ . ܢܸܬܿܕܟܲܪ ܗܵܢܵܐ ܠܡܸܠܬܹܗ ܕܲܫܠܝܼܚܵܐ ܕܐܵܡܲ݁ܪ : ܕܕܲܚܠܝܼ̈ܡܹܐ ܗ̣̄ܝ ܡܹܐܟܼܘܼܠܬܼܵܐ ܫܲܪܝܼܪܬܑܵܐ . ܘܢܸܥܛܘܿܦ ܠܒܸܤܬܪܹܗ : ܕܲܠܡܵܐ ܢܸܫܡܲܥ ܡܸܢܗܘܿܢ ܦܸܠܐܬܼܵܢܵܐܝܼܬܼ : ܕܐܲܝܟܲܢ ܐܝܼܬܲܝܟ ܐܵܤܝܵܐ ܕܲܐ̄ܚܪ̈ܵܢܹܐ : ܘܲܡܠܸܐ ܐܲܢ̄ܬܿ ܚܒܼܵܪ̈ܵܬܼܵܐ . ܘܢܸܗܘܸܐ ܡܵܕܹܝܢ ܥܲܡ ܢܲܦܫܹܗ : ܘܢܸܛܲܪ ܚܠܝܼܡܵܐ ܩܢܘܿܡܹܗ ܒܲܠܚܘܿܕܼ . ܘܕܼܘܼܟܲܬܼ ܡܸܠܬܼܵܐ ܡܸܬܼܪܲܓܼܫܵܢܝܼܬܼܵܐ : ܫܘܼܦܪܹ̈ܐ ܕܕܼܘܼܒܵܪܹܗ ܢܫܲܡܫܘܼܢ . ܘܲܚܠܵܦ ܡܸܠܹ̈ܐ ܕܦܘܼܡܵܐ : ܐܸܢ ܡܲܨܝܵܐ ܕܟܲܕܼ ܗ̤ܘ ܒܚܘܼܠܡܵܢܵܐ ܢܲܦܫܹܗ ܢܸܛܲܪ ܐ̄ܚܪܵܢܹܐ ܢܸܬܼܥܲܕܪܘܼܢ . ܘܲܒܼܝܲܕܼ ܚܘܼܠܡܵܢܹܗ ܢܸܬܼܚܲܠܡܘܼܢ : ܐܵܦ ܟܲܕܼ ܪܲܚܝܼܩ : ܒܲܛܢܵܢܵܐ ܕܒܲܥܒܼܵܕܼܵܘ̈ܗܝ ܡܝܲܬܿܪܹ̈ܐ : ܝܲܬܝܼܪ ܦܲܐܝܵܐ : ܡ̣ܢ ܕܟܲܕܼ ܢܫܲܡܸܫ ܐܸܢܘܿܢ ܒܲܫܚܝܼܡܘܼܬܼ ܡܸܠܬܼܵܐ ܒܲܩܢܘܿܡܹܗ ܟܲܕܼ ܗ̤ܘ ܡܪܲܥ : ܟܡܵܐ ܕܥܲܠ ܐܵܤܝܘܼܬܼܵܐ ܤܢܝܼܩ : ܐܵܦ ܗ̤ܘ ܝܲܬܿܝܼܪ ܡܸܢܗܘܿܢ ܀ ܤܲܡܝܵܐ ܓܹܝܪ ܐܸܢ ܠܤܲܡܝܵܐ ܢܕܲܒܲܪ : ܬܪ̈ܲܝܗܘܿܢ ܒܓܼܘܼܡܵܨܵܐ ܢܵܦ̇ܠܝܼܢ . ܕܲܚܠܝܼܡܹ̈ܐ ܠܲܡ ܐܝܼܬܹܝܗ̇  pb. 90  ܡܹܐܟܼܘܼܠܬܼܵܐ ܫܲܪܝܼܪܬܵܐ : ܘܕܲܐܝܠܹܝܢ ܕܐܸܬܼܢܲܦܲܩܘ ܪܸ̈ܓܼܫܲܝܗܘܿܢ ܘܐܸܬܼܚܲܨܲܘ ܠܲܡܩܲܒܵܠܘܼ ܟܠ ܡܹܐܟܼ̈ܠܵܢ . ܗܵܢܵܘ ܕܹܝܢ : ܡ̣ܢ ܟܠ ܦܸܓܼܥ̈ܝܼܢ ܕܲܒܼܪܸ̈ܓܼܫܹܐ . ܒܲܕܼܠܑܵܐ ܡܸܬܼܟܿܪܲܗ ܠܸܒܵܐ : ܡܸܛܠ ܢܘܼܦܵܩܹܗ ܕܒܲܓܼܡܝܼܪܘܼܬܼܵܐ ܀ ܐܸܡܲܬܼܝ ܕܹܝܢ ܕܨܵܒܹ̇ܐ ܤܵܛܵܢܵܐ ܕܲܢܛܲܡܲܐ ܪܸܥܝܵܢܵܐ ܙܲܗܝܵܐ ܒܚܘܼ̈ܫܵܒܹܐ ܕܙܵܢܝܘܼܬܼܵܐ : ܠܘܼܩܕܲܡ ܒܫܘܼܒܚܵܐ ܤܪܝܼܩܵܐ ܡܢܲܤܸܐ ܚܘܼܡܤܵܢܹܗ : ܟܲܕܼ ܗ̤ܘ ܫܘܼܪܵܝܵܐ ܕܚܘܼܫܵܒܼܵܐ ܠܵܐ ܕܵܡܹ̇ܐ ܠܲܕܼܚܵܫܘܿܫܹ̈ܐ . ܗܵܕܹܐ ܥܵܒܹ̇ܕܼ ܠܪܸܥܝܵܢܵܐ ܢܛܝܼܪܵܐ : ܗܵܘ̇ ܕܠܵܘ ܦܫܝܼܩܵܐܝܼܬܼ ܡܨܸܐ ܪܵܡܹ̇ܐ ܒܹܗ ܚܘܼܫܵܒܼܵܐ ܤܲܢܝܵܐ ܥܲܪܛܸܠܵܐܝܼܬܼ ܀ ܡܵܐ ܕܹܝܢ ܕܲܢܦܲܩ̣ ܡ̣ܢ ܒܹܝܬܼ ܡܸܪܕܹܗ ܗܵܘ̇ ܚܲܤܝܼܢܵܐ ܒܝܲܕܼ ܪܸܥܝܵܐ ܕܲܒܼܚܘܼܫܵܒܹ̈ܐ ܩܲܕܼܡܵܝܹ̈ܐ : ܘܩܲܠܝܼܠ ܐܸܬܼܪܲܚܲܡ ܡ̣ܢ ܬܲܡܵܢ : ܡܲܦܓܲܥ ܒܹܗ ܡܠܘܿܐܹ̈ܐ ܕܙܵܢܝܘܼܬܼܵܐ : ܟܲܕܼ ܡܲܥܒܲܪ ܠܪܸܥܝܵܢܵܐ ܥܲܠ ܨܸܒܼ̈ܘܵܬܼܵܐ ܙܲܠܝܼ̈ܠܵܬܼܵܐ ܀ ܠܘܼܩܕܲܡ ܕܹܝܢ ܡܸܬܼܪܗܸܒܼ ܡܸܢܫܹܠܝ ܒܦܸܓܼܥܹܗ ܕܲܒܼܗܹܝܢ : ܡܸܛܠ ܢܘܼܟܵܦܵܐ ܕܚܘܼ̈ܫܵܒܹܐ ܕܲܦܓܲܥ̣ܘ ܒܨܸܒܼ̈ܘܵܬܼܵܐ : ܕܡ̣ܢ ܚܙܵܬܼܗܹܝܢ ܢܙܝܼܪ ܗ̄ܘ̣ܵܐ ܡ̣ܢ ܟܲܕܼܘܼ ܗܵܘܢܵܐ ܡܕܲܒܿܪܵܢܗܘܿܢ . ܒܪܲܡ ܕܹܝܢ ܐܸܬܿܬܲܚܬܝܼ ܡ̣ܢ ܪܵܘܡܵܐ ܕܪܸܢܝܹܗ ܩܲܕܼܡܵܝܵܐ : ܐܵܦܸܢ ܠܵܐ ܐܸܬܿܛܲܡܲܐ . ܐܸܢ ܕܹܝܢ ܠܒܸܤܬܿܪܹܗ ܠܑܵܐ ܥܵܛܹ̇ܦ : ܘܲܠܚܘܼ̈ܫܵܒܹܐ ܩܲܕܼܡܵܝܹ̈ܐ ܡܲܕܸܪܸܟܼ ܚܲܪܝܼܦܵܐܝܼܬܼ : ܕܐܝܼܬܲܝܗܘܿܢ ܥܸܠܬܼܵܐ ܠܚܘܼ̈ܫܵܒܹܐ ܬܪ̈ܲܝܵܢܹܐ : ܡܵܐ ܕܲܒܼܗܹܝܢ ܒܨܸܒܼ̈ܘܵܬܼܵܐ ܙܲܒܼ̈ܢܵܬܼܵܐ ܤܲܓܝܼ̈ܐܵܬܼܵܐ ܦܵܓܲܥ : ܗܵܝܕܹܝܢ ܗ̤ܘ ܥܝܵܕܼܵܐ : ܡܤܲܡܸܐ ܠܦܘܪܫܵܢܵܗ̇ ܕܢܲܦܫܵܐ ܡ̣ܢ ܐܲܡܝܼܢܘܼܬܼܵܐ ܕܦܸܓܼܥܹ̈ܐ . ܒܲܕܓܼܘܿܢ ܠܦܘܼܬܼ ܟܡܵܝܘܼܬܼܵܐ ܘܲܙܢܵܢܵܝܘܼܬܼܵܐ ܕܚܲܫܵܐ ܩܲܕܼܡܵܝܵܐ : ܗܵܟܲܢܵܐ ܟܕܼܝܼܢܘܼܬܼܵܐ ܕܒܲܬܼܪܲܝܵܢܵܐ ܀ ܠܡܸܓܼܢܲܒܼ ܐܸܢܘܿܢ ܠܚܲܫܹ̈ܐ ܒܥܘܼ̈ܗܕܵܢܹܐ ܕܲܡܝܲܬܿܪ̈ܵܬܼܵܐ ܦܫܝܼܩܵܐ ܐܵܦ ܫܲܦܝܼܪܵܐ : ܡ̣ܢ ܕܲܠܡܸܙܟܵܐ ܐܸܢܘܿܢ ܒܐܵܓܼܘܿܢܵܐ ܀ ܕܡܵܐ ܕܲܢܦܲܩ̣ܘ ܗܸܢܘܿܢ ܚܲܫܹ̈ܐ ܡ̣ܢ ܐܲܬܼܪܗܘܿܢ : ܘܐܸܬܿܬܿܙܝܼܥܘ ܠܲܡܚܵܘܵܝܘܼ ܢܲܦܫܗܘܿܢ ܒܬܲܟܼܬܿܘܼܫܵܐ :  pb. 91  ܗܵܝܕܹܝܢ ܐܵܦ ܨܘܼܪ̈ܵܬܼܵܐ ܘܕܸܡ̈ܘܵܬܼܵܐ ܛܵܒܼܥ̇ܝܼܢ ܒܪܸܥܝܵܢܵܐ . ܬܘܼܩܦܵܐ ܪܲܒܵܐ ܩܢܸܐ ܛܲܟܼܤܵܐ ܗܵܢܵܐ : ܠܡܸܤܲܒܼ ܚܲܝܠܵܐ ܡ̣ܢ ܪܸܥܝܵܢܵܐ . ܘܲܠܬܲܪܥܝܼܬܼܵܐ : ܪܵܘܪܒܼܵܐܝܼܬܼ ܫܵܓܹ̇ܫ ܘܲܡܕܲܠܲܚ . ܒܢܝܼܫܵܐ ܕܹܝܢ ܩܲܕܼܡܵܝܵܐ ܕܐܸܡ̇ܪܹܬܼ : ܐܵܦܠܵܐ ܥܸܩܒܲܝ̈ܗܘܿܢ ܕܚܲܫܹ̈ܐ ܡܸܬܼܝܲܕܼܥܝܼܢ ܒܪܸܥܝܵܢܵܐ : ܡ̣ܢ ܒܵܬܲܪ ܫܘܼܢܵܝܗܘܿܢ . ܠܕܲܟܼܝܘܼܬܼܵܐ ܡܢܲܛܪܝܼܢ ܥܲܡܠܹ̈ܐ ܦܲܓܼܪ̈ܵܢܵܝܹܐ : ܘܗܸܓܼܝܵܢܵܐ ܕܒܲܟܼܬܼܝܼ̈ܒܼܵܐ . ܘܲܠܗܘܿܢ ܠܥܲܡܠܹ̈ܐ ܡܫܲܪܪܝܼܢ : ܤܲܒܼܪܵܐ ܘܕܸܚܠܬܼܵܐ . ܘܲܠܤܲܒܼܪܵܐ ܘܲܠܕܸܚܠܬܼܵܐ ܡܩܝܼܡܝܼܢ ܒܪܸܥܝܵܢܵܐ : ܪܲܚܝܼܩܘܼܬܼܵܐ ܕܡ̣ܢ ܒܢܲܝ̈ܢܵܫܵܐ : ܘܒܼܵܥܘܼܬܼܵܐ ܐܲܡܝܼܢܬܼܵܐ . ܥܕܲܡܵܐ ܕܲܡܩܲܒܸܠ ܒܲܪܢܵܫܵܐ ܦܵܪܲܩܠܹܝܛܵܐ : ܥܲܠ ܪ̈ܘܼܫܡܹܐ ܕܲܕܼܝܘܿܬܼܵܐ ܤܢܝܼܩ . ܕܲܒܼܨܘܼܪ̈ܵܬܼܵܐ : ܥܘܼ̈ܗܕܵܢܹܐ ܡܵܘܬܿܪ̈ܵܢܹܐ ܢܸܩܒܿܘܿܥ ܒܠܸܒܹܗ . ܕܒܲܐܡܝܼܢܘܼ ܡ̣ܢ ܗܸܓܼܝܵܢܵܐ ܕܲܒܼܗܘܿܢ : ܢܚܲܕܸܬܼ ܐܸܢܘܿܢ ܠܓܼܘܪ̈ܵܓܹܐ ܕܲܡܝܲܬܿܪܘܼܬܼܵܐ : ܘܲܙܗܝܼܪܘܼܬܼܵܐ ܕܡ̣ܢ ܐܘܼܪ̈ܚܵܬܼܵܐ ܩܲܛܝܼ̈ܢܵܬܼܵܐ ܕܲܚܛܝܼܬܼܵܐ ܢܸܚܙܸܐ ܒܢܲܦܫܹܗ : ܒܝܲܕܼ ܕܚܲܝܠܵܐ ܐܵܚ̇ܘܿܕܼܵܐ ܕܪܘܼܚܵܐ : ܠܑܵܐ ܥܕܲܟܹܝܠ ܩܢܸܐ : ܕܕܵܚܹ̇ܩ ܠܛܘܼܥܚܲ ܗܵܝ̇ ܕܲܡܚܲܠܨܵܐ ܥܘ̈ܗܕܵܢܹܐ ܡܵܘܬܿܪ̈ܵܢܹܐ ܡ̣ܢ ܒܲܪܢܵܫܵܐ : ܘܲܡܩܲܪܒܼܵܐ ܠܘܵܬܹܗ ܫܘܼܗܵܝܵܐ ܒܝܲܕܼ ܦܘܼܠܗܵܕܵܐ ܕܗܵܘܢܵܐ ܀ ܡܵܐ ܕܹܝܢ ܕܚܲܝܠܵܐ ܕܪܘܼܚܵܐ ܥܲܠ̣ ܘܲܫ̣ܪܵܐ ܒܚܲܝ̈ܠܹܝܗ̇ ܡܸܬܼܝܲܕܼܥܵܢܹ̈ܐ ܕܢܲܦܫܵܐ ܦܵܠܘܿܚܬܼܵܐ : ܗܵܝܕܹܝܢ ܚܠܵܦ ܢܵܡܘܿܤܹ̈ܐ ܕܒܲܕܼܝܘܿܬܼܵܐ : ܡܸܬܼܩܲܒܼܥܝܼܢ ܒܠܸܒܵܐ ܦܘܼ̈ܩܕܵܢܹܐ ܕܪܘܼܚܵܐ . ܗܵܠܹܝܢ ܕܗ̤ܘ ܠܸܒܵܐ ܟܲܤܝܵܐܝܼܬܼ ܡ̣ܢ ܪܘܼܚܵܐ ܝܵܠܹ̇ܦ : ܕܠܵܐ ܡܸܤܬܢܸܩ ܥܲܠ ܬܲܥܕܼܝܼܪܵܐ ܕܲܡ̈ܠܘܿܐܹܐ ܡܸܬܼܪ̈ܲܓܼܫܵܢܹܐ ܒܝܲܕܼ ܡܸܨܥܵܝܘܼܬܼܵܐ ܕܪܸ̈ܓܼܫܹܐ ܀ ܟܠ ܟܡܵܐ ܕܡ̣ܢ ܗܝܼܘܼ̈ܠܹܐ ܝܵܠܹ̇ܦ ܗܵܘܢܵܐ : ܢܲܩܝܼܦܵܐ ܠܝܘܼܠܦܵܢܹܗ ܛܘܼܥܝܲܝ ܘܡܸܬܼܢܲܫܝܵܢܘܼܬܼܵܐ . ܟܲܕܼ ܕܹܝܢ ܗܘ̤ܵܐ ܝܘܼܠܦܵܢܹܗ ܒܐܲܝܠܹܝܢ ܕܠܵܐ ܡܸܬܼܚܲܒ̈ܠܵܢ : ܘܐܵܦ ܥܘܼܗܕܵܢܹܗ ܕܠܵܐ ܚܒܼܵܐ ܩܵܐܹ̇ܡ ܒܡܸܬܼܡܲܕܿܥܵܢܘܼܬܼܵܐ ܕܲܒܼܗܹܝܢ ܀ ܐܝܼܬܼ ܚܘܼ̈ܫܵܒܹܐ ܛܵܒܹ̈ܐ :  pb. 92  ܘܐܝܼܬܼ ܨܸܒܼܝܵܢܵܐ ܛܵܒܼܵܐ . ܐܝܼܬܼ ܚܘܼܫܵܒܹܐ ܤܢܲܝ̈ܵܐ : ܘܐܝܼܬܼ ܠܸܒܵܐ ܤܲܢܝܵܐ . ܩܲܕܼܡܵܝܹ̈ܐ ܓܹܝܪ : ܒܸܠܥܵܕܼ ܡ̣ܢ ܬܪ̈ܲܝܵܢܹܐ : ܒܨܝܼܪ ܡܸܬܼܚܲܫܒܿܝܼܢ ܠܦܘܼܪܥܵܢܘܼܬܼܵܐ . ܗܵܢܘܿܢ ܡܲܢ : ܙܵܘ̈ܥܹܐ ܐܸܢܘܿܢ ܕܥܵܒܼ̇ܪܝܼܢ ܒܓܼܵܘ ܪܸܥܝܵܢܵܐ : ܐܲܝܟܼ ܪ̈ܘܼܚܹܐ ܕܥܵܒܼܪ̈ܵܢ ܒܝܲܡܵܐ : ܘܡܸܬܿܬܿܪܝܼܡܝܼܢ ܓܲܠܠܹ̈ܐ . ܗܵܠܹܝܢ ܓܹܝܪ : ܥܸܩܵܪܹ̈ܐ ܐܸܢܘܿܢ . ܘܲܠܦܘܼܬܼ ܢܝܼܫܵܐ ܕܐܲܚܝܼܕܼܵܐ ܫܲܬܼܐܸܤܬܼܵܐ : ܗܵܟܲܢܵܐ ܗܵܘܹ̇ܐ ܦܘܼܪܥܵܢܵܐ ܛܵܒܼܵܐ ܐܵܘ ܒܝܼܫܵܐ : ܘܠܵܘ ܐܲܝܟܼ ܡܸܬܿܬܿܙܝܼܥܵܢܘܼܬܼܵܐ ܕܚܘܼ̈ܫܵܒܹܐ . ܢܲܦܫܵܐ ܓܹܝܪ ܠܲܡܵܙܥܘܼ ܚܘܼ̈ܫܵܒܹܐ ܡܫܲܚ̈ܠܦܹܐ : ܠܵܐ ܫܵܠ̇ܝܵܐ . ܐܸܢ ܕܹܝܢ ܐܲܢ̄ܬܿ ܠܟܼܠ ܚܲܕܼ ܡ̣ܢ ܗܵܠܹܝܢ ܦܘܼܪܥܵܢܵܐ ܡܲܩܸܨ ܐܲܢ̄ܬܿ : ܟܲܕܼ ܥܸܩܵܪܵܐ ܠܲܝܬܿ ܠܗܘܿܢ ܡ̣ܢ ܠܬܲܚܬܿ : ܩܲܪܝܼܒܼ ܐܲܢ̄ܬܿ ܡܵܕܹܝܢ ܕܐܵܠܹܦ ܙܲܒܼ̈ܢܝܼܢ ܒܚܲܕܼ ܝܵܘܡܵܐ : ܬܫܲܚܠܸܦ ܛܵܒܼ̈ܬܼܵܟܼ ܘܲܓܼܙܵܪ ܕܝܼܢܵܟܼ . ܦܲܪܘܼܓܼܵܐ ܕܠܑܵܐ ܓܸܦܹ̈ܐ ܐܝܼܬܼܘܗܝ : ܗܵܘܢܵܐ ܕܚܲܕܼܬܼܵܐܝܼܬܼ ܢܦܲܩ̣ ܡ̣ܢ ܥܘܼܪ̈ܙܵܠܲܝ ܚܲܫܹ̈ܐ ܒܥܲܡܠܹ̈ܐ ܕܲܬܼܝܵܒܼܘܼܬܼܵܐ . ܘܲܒܼܥܸܕܵܢܵܐ ܕܲܨܠܘܿܬܼܵܐ ܐܵܠܹ̇ܝܨ ܢܲܦܫܹܗ ܠܡܸܬܼܥܲܠܵܝܘܼ ܡ̣ܢ ܐܲܪ̈ܥܵܢܵܝܵܬܼܵܐ : ܘܠܵܐ ܡܸܫܟܲܚ . ܐܸܠܵܐ ܥܕܲܟܹܝܠ ܠܐܲܦܲܝ̈ ܐܲܪܥܵܐ ܡܫܲܦܸܦ : ܠܐܲܝܟܵܐ ܕܪܵܫܹ̇ܦ ܚܸܘܝܵܐ . ܡܟܲܢܸܫ ܕܹܝܢ ܚܘܼܫܵܒܼܵܘ̈ܗܝ ܒܝܲܕܼ ܩܸܪܝܵܢܵܐ ܘܥܲܡܠܹ̈ܐ ܘܕܸܚܠܬܼܵܐ : ܘܪܸܢܝܵܐ ܕܲܙܢܲܝ̈ ܡܝܲܬܿܪܘܼܬܼܵܐ . ܠܒܲܪ ܡ̣ܢ ܗܵܠܹܝܢ ܓܹܝܪ : ܡܸܕܸܡ ܐ̄ܚܪܹܝܢ ܠܵܐ ܝܵܕܲܥ̇ . ܘܐܵܦ ܗܵܠܹܝܢ : ܥܸܕܵܢܵܐ ܙܥܘܿܪܵܐ ܡܢܲܛܪܝܼܢ ܠܗܵܘܢܵܐ ܟܲܕܼ ܕܟܸܐ . ܘܬܼܘܼܒܼ ܐܸܬܼ݂ܵܘ ܥܘܼ̈ܗܕܵܢܹܐ : ܘܲܕܼܠܲܚ̣ܘ ܘܛܲܢܸܦ̣ܘ ܠܠܸܒܵܐ . ܠܵܐ ܓܹܝܪ ܐܲܪܓܸܫ̣ ܥܕܲܟܹܝܠ ܒܐܵܐܲܪ ܡܫܲܝܢܵܐ ܘܚܹܐܪܵܝܵܐ : ܕܲܕܼܠܵܐ ܥܘܼܗܕܵܢܵܐ ܕܨܸܒܼ̈ܘܵܬܼܵܐ ܥܸܕܵܢܵܐ ܤܲܓܿܝܼܐܵܐ ܡܟܲܢܸܫ ܗܵܘܢܵܐ ܟܲܕܼ ܒܗܝܼܠ . ܥܕܲܟܹܝܠ ܓܹܝܪ ܐܸܒܼܪܹ̈ܐ ܒܸܤܪ̈ܵܢܵܝܬܼܵܐ ܐܝܼܬܼ ܠܹܗ : ܗܵܢܵܘ ܕܹܝܢ : ܡܝܲܬܿܪ̈ܵܬܼܵܐ ܦܲܓܼܪ̈ܵܢܵܝܵܬܼܵܐ  pb. 93  ܕܲܒܼܓܸܠܝܵܐ ܡܸܬܼܦܲܠ̈ܚܵܢ . ܠܬܹܐܘܿܪܝܼܵܐ ܕܝܼܠܗܹܝܢ ܕܲܡܝܲܬܿܪ̈ܵܬܼܵܐ ܕܦܵܠܲܚ : ܠܑܵܐ ܥܕܲܟܹܝܠ ܚ̣ܙܵܐ ܘܐܲܪܓܸܫ̣ ܕܗ̤ܝ ܐܝܼܬܹܝܗ̇ ܓܸܦܹ̈ܐ ܕܗܵܘܢܵܐ : ܕܒܼܵܗ̇ ܡܸܬܼܩܲܪܲܒܼ ܠܘܵܬܼ ܫܡܲܝܵܢ̈ܝܬܼܵܐ ܘܡܸܬܼܪܲܚܲܩ ܡ̣ܢ ܐܲܪܥܵܐ . ܟܡܵܐ ܕܡܸܪܲܓܼܫܵܢܵܐܝܼܬܼ ܘܲܒܼܨܸܒܼ̈ܘܼܵܬܼܵܐ ܡܫܲܡܸܫ ܒܲܪܢܵܫܵܐ ܠܐܲܠܵܗܵܐ : ܛܲܒܼ̈ܥܹܐ ܕܨܸܒܼ̈ܘܵܬܼܵܐ ܡܸܬܼܪܲܡܫܝܼܢ ܒܚܘܼܫܵܒܼܵܘ̈ܗܝ : ܘܐܸܤܟܹܡܹ̈ܐ ܕܓܼܘܼ̈ܫܡܹܐ ܪܵܢܝܵܐ ܬܲܪܥܝܼܬܹܗ ܒܗܵܢܹܝܢ ܐܲܠܵܗܵܝ̈ܬܼܵܐ . ܡܵܐ ܕܹܝܢ ܕܐܲܪܓܸܫ̣ ܒܗܵܘ̇ ܕܲܠܓܼܵܘ ܡ̣ܢ ܨܸܒܼ̈ܘܵܬܼܵܐ : ܗܵܝܕܹܝܢ ܠܦܘܼܬܼ ܡܫܘܼܚܬܼܵܐ ܕܡܲܪܓܫܵܢܘܼܬܹܗ : ܗܵܘܹ̇ܐ ܐܵܦ ܗ̤ܘ ܪܸܥܝܵܢܹܗ ܡܪܲܝܲܡ ܡ̣ܢ ܐܸܤܟܹܡܹ̈ܐ ܕܨܸܒܼ̣̱̈ܘܵܬܼܵܐ ܙܲܒܼܢܵܐ ܒܙܲܒܼܢܹܗ . ܥܲܝܢܵܘ̈ܗܝ ܕܡܵܪܝܵܐ ܥܲܠ ܡܲܟܿܝܼ̈ܟܹܐ : ܘܐܸܕܼܢܵܘ̈ܗܝ ܠܡܸܫܡܲܥ ܐܸܢܘܢ . ܨܠܘܿܬܹܗ ܕܡܲܟܿܝܼܟܼܵܐ : ܐܲܝܟܼ ܕܡ̣ܢ ܦܘܼܡܵܐ ܠܐܸܢܵܐ . ܡܵܪܝܵܐ ܐܲܠܵܘܗܝ : ܢܸܢܼܡܲܪ ܚܸܫܘܿܟܼܝ . ܒܙܲܒܼܢܵܐ ܕܐܝܼܬܲܝܟ ܒܫܸܠܝܵܐ ܥܲܡ ܦܘܼܠܚܵܢܵܐ ܫܲܦܝܼܪܵܐ ܕܡܲܟܿܝܼܟܼܘܼܬܼܵܐ : ܡܵܐ ܕܩܸܪܒܲܬ̤ ܠܵܗ̇ ܢܲܦܫܵܟܼ ܠܡܸܦܲܩ ܡ̣ܢ ܬܚܹܝܬܼ ܥܲܡܛܵܢܵܐ : ܗܵܕܹܐ ܐܵܬ̤ܵܐ ܬܸܗܘܸܐ ܠܵܟܼ : ܝܵܩܹ̇ܕܼ ܠܸܒܵܟܼ ܘܪܵܬܲܚ ܐܲܝܟܼ ܕܲܒܼܢܘܼܪܑܵܐ ܠܸܠܝܵܐ ܘܐܝܼܡܵܡܵܐ . ܐܲܝܟܲܢܵܐ ܕܲܠܟܼܠܗܹܝܢ ܐܲܪ̈ܥܵܢܝܬܼܵܐ : ܩܸܛܡܵܐ ܘܙܸܒܼܠܵܐ ܬܸܚܫܘܿܒܼ . ܗܵܢܵܘ ܕܹܝܢ : ܕܐܵܦܠܵܐ ܠܤܲܝܒܵܪܬܵܐ ܬܸܗܢܸܐ ܠܵܟܼ ܠܡܸܩܪܲܒܼ : ܒܗܲܢܝܼܐܝܼܬܼܵܐ ܕܚܘܼ̈ܫܵܒܹܐ ܚܲܕ̈ܬܹܐ ܘܚܲܡܝܼ̈ܡܹܐ : ܕܐܲܡܝܼܢܵܐܝܼܬܼ ܒܢܲܦܫܵܟܼ ܡܸܬܿܬܿܙܝܼܥܝܼܢ . ܘܡ̣ܢ ܫܹܠܝ ܡܸܬܼܝܼܗܸܒܼ ܠܵܟ ܡܲܒܿܘܼܥܵܐ ܕܕܸܡܥܹ̈ܐ : ܐܲܝܟܲܢܵܐ ܕܐܲܝܟܼ ܡܲܝ̈ܵܐ ܕܢܲܚ̈ܝܠܹܐ : ܫܵܦ̈ܥܵܢ ܡ̣ܢ ܥܲܝܢܲܝ̈ܟ ܕܠܵܐ ܥܸܨܝܵܢ : ܟܲܕܼ ܚܠܝܼܛܵܢ ܒܟܼܠܗܘܿܢ ܦܘܼܠܚܵܢܲܝ̈ܟ . ܗܵܢܵܘ ܕܹܝܢ : ܥܲܡ ܩܸܪܝܵܢܵܟܼ ܘܥܲܡ ܨܠܘܿܬܼܵܟܼ : ܘܥܲܡ ܬܸܫܡܸܫܬܵܟܼ ܘܥܲܡ ܗܸܪܓܵܟܼ : ܘܥܲܡ ܤܲܝܒܵܪܬܵܟܼ ܘܥܲܡ ܫܸܩܝܵܟܼ : ܘܥܲܡ ܟܠ ܕܥܵܒܹ̇ܕܼ ܐܲܢ̄ܬܿ : ܕܸܡܥܹ̈ܐ ܡܙܲܝܼ̈ܓܼܵܢ ܒܗܘܿܢ . ܡܵܐ ܕܹܝܢ ܕܲܚ̣ܙܲܝܬܿ ܗܵܠܹܝܢ ܒܢܲܦܫܵܟܼ : ܐܸܬܼܠܲܒܲܒܼ :  pb. 94  ܥ̣ܒܲܪܬܿ ܠܝܲܡܵܐ . ܘܐܵܘܤܸܦ ܥܲܡܠܹ̈ܐ : ܘܫܲܦܝܼܪ ܐܲܚܘܿܕܼ ܘܗܝܼܪܘܼܬܼܵܐ : ܕܬܸܤܓܸܐ ܛܲܝܒܘܼܬܼܵܐ ܝܵܘܡܵܐ ܡ̣ܢ ܝܵܘܡܵܐ . ܥܕܲܡܵܐ ܕܒܼܗܵܠܹܝܢ ܬܸܦܓܲܥ : ܠܵܐ ܥܕܲܟܹܝܠ ܫܸܠܡܲܬ̤ ܐܘܼܪܚܵܟܼ ܠܡܸܡܸܛܵܐ ܠܛܘܼܪܹܗ ܕܐܲܠܵܗܵܐ . ܐܸܢܕܹܝܢ ܡ̣ܢ ܒܵܬܲܪ ܕܐܸܫܟܲܚ̣ܬܿ ܓܵܙ ܠܗܹܝܢ : ܘܚܲܡܝܼܡܘܼܬܼܵܐ ܗܵܝ̇ ܫܗܵܬ̤ ܠܵܗ̇ : ܕܠܵܐ ܚܘܼܠܵܦܵܐ ܕܡܸܕܸܡ ܐ̄ܚܪܹܝܬ ܕܒܼܵܬܼܪܗܹܝܢ ܥܬܼܝܼܕܼ ܐܲܢ̄ܬܿ ܠܡܸܤܲܒܼ : ܘܵܝ ܠܵܟܼ ܡܵܢ ܐܵܘܒܸܕܬܿ ! ܐܵܘ ܐܸܬܿܬܿܪܝܼܡ̣ܬܿ : ܐܵܘ ܐܸܬܼܪܲܦ̣ܝܼܬܿ . ܕܡܵܢܵܐ ܗܵܟܹܝܠ ܐܝܼܬܼܵܘܗܝ ܗܵܘ̇ ܡܸܕܸܡ ܕܤܝܼܡ ܒܵܬܲܪ ܕܸܡ̈ܥܹܐ : ܕܡܵܐ ܕܲܥ̣ܒܲܪ ܐ̄ܢܵܫ ܡܸܢܗܹܝܢ ܒܹܗ ܦܵܓܲܥ . ܘܡܵܢܵܐ ܐ̄ܚܪܹܢܵܐ ܐܵܦ ܒܵܬܲܪ ܗܵܘ̇ : ܪܵܫܡܝܼܢܲܢ ܠܬܲܚܬܿ : ܒܪܹ̈ܫܹܐ ܗܵܢܘܿܢ ܕܥܲܠ ܝܘܼܒܵܠܵܐ ܕܕܼܘܼܒܵܪܹ̈ܐ : ܐܲܝܟܼ ܡܸܕܸܡ ܕܐܸܐܼܢܲܗܲܪܢܲܢ ܡ̣ܢ ܟܬܼܵܒܹ̈ܐ : ܘܡ̣ܢ ܐܲܒܼܵܗ̈ܬܼܵܐ ܕܐܸܬܼܗܝܡܲܢܘ ܥܲܠ ܐ̄ܪ̈ܵܙܹܐ ܕܐܲܝܟܼ ܗܵܠܹܝܢ ܀ ܐܸܢ ܠܲܝܬܿ ܠܵܟܼ ܥܲܡܠܹ̈ܐ : ܠܵܐ ܬܡܲܠܸܠ ܥܲܠ ܡܝܲܬܿܪܘܼܬܼܵܐ . ܝܲܩܝܼܪܝܼܢ ܥܲܠ ܐܲܠܵܗܵܐ ܐܘܼ̈ܠܵܨܢܹܐ ܕܲܚܠܵܦ ܙܲܕܝܼܩܘܼܬܼܵܐ : ܝܲܬܿܝܼܪ ܡ̣ܢ ܟܠ ܢܸܕܼܪܹ̈ܐ ܘܩܘܼܪ̈ܒܵܢܹܐ . ܘܪܹܚܝ ܕܘܼܥܬܼܵܐ ܕܠܹܐܘܲܬܼܗܘܿܢ : ܡ̣ܢ ܟܠܗܘܿܢ ܥܸܩܵܪܹ̈ܐ ܚܲܠܝܼܝ̈ ܪܹܚܵܐ ܘܗܹܪ̈ܘܿܡܹܐ ܓܒܲܝ̈ܵܐ ܀ ܟܠ ܡܝܲܬܿܪܘܼܬܼܵܐ ܕܹܝܢ : ܕܦܲܓܼܪܵܐ ܒܵܗ̇ ܠܵܐ ܡܸܬܼܐܠܸܨ : ܚܲܝܛܵܐ ܚܫܘܿܒܹܝܗ̇ ܕܠܵܐ ܢܲܦܫܵܐ . ܩܘܼܪ̈ܒܵܢܲܝܗܘܿܢ ܕܙܲܕܝܼ̈ܩܹܐ : ܕܸܡܥܹ̈ܐ ܕܒܼܵܒܼ̈ܬܼܗܘܼܢ . ܘܕܸܒܼܚܲܝ̈ܗܘܿܢ ܡܩܲܒ̈ܠܹܐ : ܬܸܢ̈ܚܵܬܼܵܐ ܕܫܲܗܪ̈ܲܝܗܘܿܢ . ܓܵܥܹ̇ܝܢ ܩܲܕܝܼ̈ܫܹܐ ܡ̣ܢ ܝܘܼܩܪܹܗ ܕܦܲܓܼܪܵܐ ܘܡܸܬܿܬܲܢܚܝܼܢ : ܘܲܒܼܚܲܫܵܐ ܡܫܲܕܪܝܼܢ ܨܠܵܘܵܬܼ̈ܗܘܿܢ ܠܘܵܬܼ ܐܲܠܵܗܵܐ . ܘܲܠܩܵܠ ܓܥܵܬܼܗܘܿܢ : ܚܲܝ̈ܠܵܘܵܬܼܵܐ ܩܲܕܝܼ̈ܫܹܐ ܨܵܝ̇ܒܿܝܼܢ  pb. 95  ܠܘܲܥܕܲܝ̈ܗܘܿܢ : ܕܲܢܠܲܒܿܒܼܘܼܢ ܐܸܢܘܿܢ ܒܤܲܒܼܪܵܐ ܘܲܢܒܲܝܐܘܼܢ ܐܸܢܘܿܢ . ܫܵܘ̈ܬܵܦܹܐ ܐܸܢܘܿܢ ܡܲܠܲܐܟܹ̈ܐ ܩܲܕܝܼ̈ܫܹܐ ܒܢܸܤܝ̈ܘܿܢܹܐ ܘܚܲܫܹ̈ܐ ܠܩܲܕܝܼ̈ܫܹܐ : ܒܩܲܪܝܼܒܼܘܼܬܼܗܘܿܢ ܕܲܠܘܵܬܼܗܘܿܢ ܀ ܥܲܡܠܹ̈ܐ ܘܡܲܟܿܝܼܟܼܘܼܬܼܵܐ : ܐܲܠܵܗܵܐ ܥܵܒܼ̇ܕܝܼܢ ܒܐܲܪܥܵܐ ܠܒܲܪܢܵܫܵܐ . ܗܲܝܡܵܢܘܼܬܼܵܐ ܕܹܝܢ ܘܲܡܪܲܚܡܵܢܘܼܬܼܵܐ : ܠܫܲܦܝܘܼܬܼܵܐ ܡܩܲܪܒܼܝܼܢ ܩܲܠܝܼܠܵܐܝܼܬ . ܪܸܬܼܚܵܐ ܘܲܬܼܒܼܵܪ ܠܸܒܵܐ : ܒܲܚܕܼܵܐ ܢܲܦܫܵܐ ܠܵܐ ܗܵܘܹ̇ܝܢ . ܐܲܝܟܼ ܕܐܵܦܠܵܐ ܠܐܲܝܠܹܝܢ ܕܪܵܘܹܝܢ : ܟܘܼܒܵܫܵܐ ܕܬܲܪܥܝܼܬܼܵܐ . ܡܵܐ ܕܐܸܬܼܝܼܗܸܒܼ ܪܸܬܼܚܵܐ : ܡܸܫܬܲܩܠܵܐ ܟܲܪܝܘܼܬܼܵܐ ܘܐܲܒܼܝܼܠܘܼܬܼܵܐ . ܚܲܡܪܵܐ ܠܲܦܨܝܼܚܘܼܬܼܵܐ : ܘܪܸܬܼܚܵܐ ܠܚܲܕܼܘܼܬܼܵܐ ܕܢܲܦܫܵܐ ܡܸܬܼܝܲܗܒܿܝܼܢ . ܗܵܘ̇ ܡܲܢ : ܠܓܼܘܼܫܡܵܐ ܡܲܝܸܡ . ܡܸܠܲܬܼ ܐܲܠܵܗܵܐ ܕܹܝܢ : ܠܬܲܪܥܝܼܬܼܵܐ . ܐܲܝܠܹܝܢ ܕܲܒܼܪܸܬܼܚܵܐ ܡܸܫܬܲܓܼܪܝܼܢ : ܒܗܸܪܓܵܐ ܕܤܲܒܼܪܵܐ ܡܸܬܼܚܲܛܦܝܼܢ ܒܚܘܼܫܵܒܲܝ̈ܗܘܿܢ ܠܥܵܠܡܵܐ ܕܲܥܬܼܝܼܕܼ . ܐܲܝܟܼ ܕܐܵܦ ܗܵܢܘܿܢ ܕܲܒܼܚܲܡܪܵܐ ܪܵܘܹܝܢ : ܡܸܬܿܬܿܨܝܼܪܝܼܢ ܩܕܼܵܡܲܝܗܘܿܢ ܗܲܓܵܓܹ̈ܐ ܡܫܲܚ̈ܠܦܹܐ . ܗܵܟܲܢܵܐ ܘܗܵܘ̇ ܕܲܒܼܤܲܒܼܪܵܐ ܕܲܥܬܼܝܼ̈ܕܼܵܬܼܵܐ ܪܵܘܹ̇ܐ ܘܡܸܫܬܲܠܗܲܒܼ : ܠܵܐ ܐܘܼܠܨܵܢܵܐ ܝܵܕܲܥ̇ : ܘܠܵܐ ܥܵܠܡܵܐ : ܘܠܵܐ ܡܸܕܸܡ ܕܒܹܗ . ܗܵܠܹܝܢ ܠܲܦܫܝܼ̈ܛܲܝ ܠܸܒܵܐ ܘܪ̈ܵܬܼܝܲܚ ܒܤܲܒܼܪܵܐ ܓܵܕܼ̈ܫܵܢ . ܘܤܲܓܝܼ̈ܐܵܬܼܵܐ ܐܲܝܠܹܝܢ ܕܒܼܵܬܲܪ ܥܲܡܠܹ̈ܐ ܢܲܓܼܝܼܪܹ̈ܐ ܕܕܲܟܼܝܘܼܬܼܵܐ ܥܬܝܼ̈ܕܼܵܢ ܠܡܸܗܘܵܐ : ܠܘܵܬܼ ܐܲܝܠܹܝܢ ܕܲܒܼܝܘܼܒܵܠܵܐ ܪܵܕܹܝܢ ܒܕܼܘܼܒܵܪܵܐ : ܗܵܠܹܝܢ ܒܪܹܫ ܐܘܼܪܚܵܐ ܛܵܥ̇ܡܝܼܢ : ܒܗܲܝܡܵܢܘܼܬܼܵܐ ܒܲܠܚܘܿܕܼ ܕܢܲܦܫܵܐ . ܟܠ ܕܨܵܒܹ̇ܐ ܡܵܪܝܵܐ ܥܵܒܹ̇ܕܼ ܀ ܛܘܼܒܲܝܗܘܿܢ ܠܐܲܝܠܹܝܢ ܕܫܲܡܲܪܘ ܢܲܦܫܗܘܿܢ ܒܝܲܡܵܐ ܕܐܘܼ̈ܠܨܵܢܹܐ ܦܫܝܼܛܵܐܝܼܬܼ ܘܲܕܼܠܵܐ ܥܘܼܩܵܒܼ ܒܪܸܬܼܚܵܐ ܕܒܲܐܠܵܗܵܐ : ܘܠܵܐ ܐܲܗܦܸܟܼܘ ܚܲܨܵܐ : ܕܗܸܢܘܿܢ ܡܸܬܼܦܲܠܛܝܼܢ ܩܲܠܝܼܠܵܐܝܼܬܼ ܠܲܠܡܹܐܢܵܐ ܕܡܘܼ̈ܠܟܵܢܹܐ : ܘܢܵܚ̇ܝܼܢ ܒܐܵܘܵܢܹ̈ܐ ܗܵܢܘܿܢ ܕܲܠܗܘܿܢ ܡܡܲܢܥܝܼܢ ܟܠܗܘܿܢ ܥܵܡ̈ܠܲܝ ܫܲܦܝܼܪ . ܘܡܸܬܼܒܲܝܐܝܼܢ ܡ̣ܢ ܛܘܼܪ̈ܵܦܲܝܗܘܿܢ : ܘܕܼܵܝ̇ܨܝܼܢ ܒܚܲܕܼܘܼܬܼܵܐ  pb. 96  ܕܤܲܒܼܪܗܘܿܢ . ܐܲܝܠܹܝܢ ܕܲܒܼܤܲܒܼܪܵܐ ܪܵܗ̇ܛܝܼܢ : ܠܢܸܟܼܝܵܢܹ̈ܐ ܕܒܼܐܘܼܪܚܵܐ ܠܵܐ ܡܸܬܼܪܡܹܝܢ ܚܵܙܹ̇ܝܢ : ܐܵܦܠܑܵܐ ܡܸܤܬܲܦܩܝܼܢ ܠܲܡܥܲܩܵܒܼܘܼ ܕܕܲܐܝܟܼ ܗܵܠܹܝܢ . ܡܵܐ ܕܹܝܢ ܕܲܤܠܸܩ̣ ܡ̣ܢ ܝܲܡܵܐ : ܗܵܝܕܹܝܢ ܡܸܬܼܚܙܹܝܢ ܠܗܘܿܢ : ܘܲܡܫܲܒܿܚܝܼܢ ܠܐܲܠܵܗܵܐ : ܕܐܲܝܟܲܢ ܐܸܬܼܢܛܲܪܘ ܒܲܝܢܵܬܼ ܟܠܗܘܿܢ ܗ̇ܢܘܿܢ ܡܲܚܫܘܼ̈ܠܹܐ ܘܲܫܩܝܼ̈ܦܹܐ ܤܲܓܝܼ̈ܐܹܐ : ܟܲ݊ܕܼ ܗܸܢ̣ܘܿܢ ܠܵܐ ܝܑܼܕܲܥ̣ܘ . ܒܗܵܝ̇ ܕܠܵܐ ܐܸܬܼܒܿܛܸܠ ܠܗܘܿܢ ܠܡܸܬܲܠ ܢܲܦܫܗܘܿܢ ܠܲܡܚܵܪ ܒܕܲܐܝܟܼ ܗܵܠܹܝܢ . ܐܲܝܠܹܝܢ ܕܹܝܢ ܕܬܲܪ̈ܥܝܵܬܼܵܐ ܤܒܼܝܼ̈ܤܵܬܼܵܐ ܪܵܢܹܝܢ : ܘܨܵܒܹ̇ܝܢ ܕܡܲܤܓܹܝܢ ܡܸܬܼܚܲܟܿܡܝܼܢ : ܘܝܵܗ̇ܒܿܝܼܢ ܢܲܦܫܗܘܿܢ ܠܗܘܼܦܵܟܼ ܚܘܼ̈ܫܵܒܹܐ ܘܲܠܕܸܚܠܬܼܵܐ : ܘܩܵܝ̇ܡܝܼܢ ܠܥܘܼ̈ܬܵܕܹܐ ܤܲܓܝܼ̈ܐܹܐ : ܘܲܠܡܸܚܙܵܐ ܘܲܠܡܸܬܼܚܫܵܒܼܘܼ ܥܸܠ̈ܠܵܬܼܵܐ ܕܢܸܟܼܝܵܢܹ̈ܐ ܘܚܘܼ̈ܫܵܒܹܐ ܪ̈ܦܲܝܵܐ : ܗܵܠܹܝܢ ܐܲܝܟܼ ܕܲܒܼܤܘܿܓܼܵܐܐ ܥܲܠ ܬܪܲܥ ܒܵܬܲܝ̈ܗܘܿܢ ܡܸܫܬܲܟܼܚܝܼܢ ܐܲܡܝܼܢܵܐܝܼܬܼ . ܚܒܸܢܵܢܵܐ ܠܲܡ ܡܵܐ ܕܡܸܫܬܲܕܲܪ ܐܵܡܲ݁ܪ : ܐܲܪܝܵܐ ܒܐܘܼܪܚܵܐ : ܘܩܸܛܠܵܐ ܒܹܝܬܼ ܫܘܼ̈ܩܹܐ . ܘܐܲܝܟܼ ܗܵܢܘܿܢ ܕܐܸܡ݂ܲܪܘ : ܕܲܒܼ̈ܢܲܝ ܓܲܢ̄ܒܵܪܹ̈ܐ ܚܙܲܝܢ ܬܲܡܵܢ : ܘܐܲܝܟܼ ܩܲܡ̈ܨܹܐ ܗ̤ܘܲܝܢ ܒܥܲܝܢܲܝ̈ܗܘܿܢ . ܘܲܡܕܸܝ̈ܢܵܬܼܗܘܿܢ : ܕܚܲܤܝܼ̈ܢܵܢ . ܘܤܵܠ̇ܩܝܼܢ ܫܘܼܪ̈ܲܝܗܘܿܢ : ܥܕܲܡܵܐ ܠܲܫܡܲܝܵܐ . ܗܵܠܹܝܢ ܐܸܢܘܿܢ : ܕܲܒܼܥܸܕܵܢ ܡܵܘܬܵܐ ܥܲܠ ܪܹܫ ܐܘܼܪܚܗܘܿܢ ܡܸܫܬܲܟܼܚܝܼܢ . ܗܵܠܹܝܢ ܕܐܲܡܝܼܢܵܐܝܼܬܼ ܡܸܬܼܚܲܟܵܡܘܼ ܡܸܬܼܚܲܟܿܡܝܼܢ : ܠܲܡܫܲܪܵܝܘܼ ܕܹܝܢ ܘܠܵܐ ܡܸܡܬܼܘܿܡ . ܘܗܸܕܼܝܘܿܛܵܐ ܤܚ̣ܵܐ : ܘܲܥ̣ܒܲܪ ܒܚܹܐܦܹܗ ܩܲܕܼܡܵܝܵܐ . ܠܵܐ ܥܲܠ ܦ̣ܓܼܪܵܐ ܪܢ̣ܵܐ : ܘܐܵܦܠܵܐ ܕܕܲܠܡܵܐ ܟܲܝ ܠܵܐ ܐܵܬܼܝܵܐ ܒܐܝܼܕܼܵܘ̈ܗܝ ܬܹܐܓܼܘܼܪܬܹܗ . ܠܵܐ ܬܸܗܘܸܐ ܝܲܬܝܼܪܘܼܬܼ ܚܸܟܼܡܬܼܵܟܼ ܬܘܼܩܠܬܼܵܐ ܠܢܲܦܫܵܟܼ ܘܦܲܚܵܐ ܩܕܼܵܡܲܝܟ : ܠܲܡܫܲܪܵܝܘ ܓܲܢ̄ܒܵܪܵܐܝܼܬܼ ܘܩܲܠܝܼܠܵܐܝܼܬܼ ܥܲܠ ܤܲܒܼܪܵܐ ܕܐܲܠܵܗܵܐ  pb. 97  ܒܡܲܪܟܼܝܼܬܼܵܟܼ ܙܠܝܼܥܲܬܼ ܒܲܕܼܡܵܐ : ܕܠܵܐ ܬܸܗܘܸܐ ܐܲܡܝܼܢܵܐܝܼܬܼ ܨܪܝܼܟܼܵܐ : ܘܥܲܪܛܸܠܵܝ ܡ̣ܢ ܝܑܼܕܲܥܬܹܗ ܕܐܲܠܵܗܵܐ ܀ ܕܚܵܐܲܪ ܠܪ̈ܘܼܚܹܐ : ܠܵܐ ܙܵܪܲܥ . ܦܲܩܵܚ ܠܲܢ ܡܵܘܬܵܐ ܕܒܲܩܪܵܒܼܵܐ ܕܲܚܠܵܦ ܐܲܠܵܗܵܐ : ܘܠܵܐ ܚܲܝܹ̈ܐ ܕܒܸܗܬܿܬܼܵܐ ܘܲܕܼܫܲܦܠܘܼܬܼܵܐ . ܡܵܐ ܕܲܥܬܼܝܼܕܼ ܐܲܢ̄ܬܿ ܠܲܡܫܲܪܵܝܘܼ ܒܚܲܕܼ ܡ̣ܢ ܥܒܼܵܕܼܵܘ̈ܗܝ ܕܐܲܠܵܗܵܐ : ܠܘܼܩܕܲܡ ܥܒܸܕܼ ܕܝܵܬܹܩܹܐ : ܐܲܝܟܼ ܡܲܢ ܕܬܼܘܼܒܼ ܠܲܝܬܿ ܠܵܟܼ ܚܲܝܹ̈ܐ ܒܥܵܠܡܵܐ ܗܵܢܵܐ : ܘܐܲܝܟܼ ܐܲܝܢܵܐ ܕܲܠܡܵܘܬܵܐ ܐܸܙܕܲܡܲܢ . ܒܲܦܤܵܩ ܤܲܒܼܪܵܐ ܬܸܩܪܘܿܒܼ ܥܠܵܘܗܝ : ܐܲܝܟܼ ܡ̇ܢ ܕܒܹܗ ܒܤܘܼܥܪܵܢܵܐ ܩܸܨܵܟܼ ܫܵܠܹ̇ܩ : ܘܚܲܪܬܼܵܐ ܗ̣̄ܝ ܕܝܵܘ̈ܡܵܬܼܵܟܼ : ܘܲܕܼܠܲܝܬܿ ܠܵܟܼ ܬܘܼܒܼ ܠܡܸܚܙܵܐ ܠܝܵܘ̈ܡܵܬܼܵܐ ܕܒܼܵܬܼܪ ܗܵܘ̇ . ܘܗܵܕܹܐ ܒܲܫܪܵܪܵܐ ܗܘ̤ܵܬܼ ܦܤܝܼܩܵܐ ܒܬܲܪܥܝܼܬܼܵܟܼ . ܕܲܠܡܵܐ ܤܘܼܟܵܝܵܐ ܕܚܲܝܹ̈ܐ ܢܸܓܼܠܙܵܟܼ ܡ̣ܢ ܙܵܟܼܘܼܬܼܵܐ : ܒܥܸܠܲܬܼ ܕܲܡܪܲܦܸܐ ܠܬܲܪܥܝܼܬܼܵܟܼ . ܡܸܛܠܗܵܢܵܐ ܡܵܕܹܝܢ : ܠܵܐ ܟ̱ܠܹܗ ܠܚܸܟܼܡܬܼܵܐ ܬܲܫܠܸܛ ܥܲܠ ܨܸܒܼ̈ܘܵܬܼܵܟܼ . ܗܲܒܼ ܩܲܠܝܼܠ ܐܲܬܼܪܵܐ : ܐܵܦ ܠܗܲܝܡܵܢܘܼܬܼܵܐ ܒܪܸܥܝܵܢܵܟܼ . ܐܸܬܿܕܲܟܼ̄ܪ ܐܲܡܝܼܢܵܐܝܼܬܼ ܠܝܵܘ̈ܡܵܬܼܵܐ ܕܒܼܵܬܲܪ ܡܵܘܬܵܐ : ܘܲܠܥܵܠܲܡ ܠܵܐ ܥܵܐ̇ܠܵܐ ܪܲܦܝܼܘܼܬܼܵܐ ܥܲܠ ܢܲܦܫܵܟܼ . ܐܲܝܟܼ ܡܸܠܬܹܗ ܕܚܲܟܿܝܼܡܵܐ ܕܐܸܡ݂ܲܪ : ܐܵܠܹܦ ܫܢ̈ܝܼܢ ܡ̣ܢ ܕܥܵܠܡܵܐ ܗܵܢܵܐ : ܠܵܐ ܐܝܼܬܲܝܗܹܝܢ ܐܲܝܟܼ ܚܲܕܼ ܝܘܿܡ ܒܥܵܠܡܵܐ ܕܙܲܕܝܼ̈ܩܹܐ ܀ ܓܲܢ̄ܒܵܪܵܐܝܼܬܼ ܫܲܪܵܐ ܒܟܼܠ ܥ̇ܒܼܵܕܼܵܐ ܕܲܡܝܲܬܿܪܘܼܬܼܵܐ : ܠܵܐ ܠܲܡ ܬܸܩܪܘܿܒܼ ܥܠܹܝܗ̇ ܒܲܬܼܪܹܝܢ ܠܸܒ̈ܝܼܢ . ܠܵܐ ܬܸܬܼܦܲܠܲܓܼ ܒܠܸܒܵܟܼ : ܒܐܘܼܪܚܵܐ ܕܡܲܪܕܝܼܬܼܵܟܼ ܥܲܠ ܤܲܒܼܪܵܐ ܕܛܲܝܒܿܘܼܬܹܗ ܕܐܲܠܵܗܵܐ : ܕܠܵܐ ܢܸܗܘܸܐ ܬܥܵܫܵܟܼ ܡܲܓܵܢ : ܘܢܹܐܩܲܪ ܥܠܲܝܟܼ ܥܲܡܠܵܐ ܕܦܘܼܠܚܵܢܵܟܼ . ܐܸܠܵܐ ܗܲܝܡܸܢ ܒܠܸܒܵܟܼ ܕܲܡܪܲܚܡܵܢ ܗ̄ܘ̣ ܐܲܠܵܗܵܐ : ܘܠܲܐܝܠܹܝܢ ܕܒܼܵܥܹ̇ܝܢ ܠܹܗ ܝܵܗܹ̇ܒܼ ܛܲܝܒܿܘܼܬܼܵܐ : ܠܵܘ ܐܲܝܟܼ ܦܘܼܠܚܵܢܲܢ : ܐܸܠܵܐ ܐܲܝܟܼ ܚܘܼܒܵܐ ܕܢܲܦܫܲܢ : ܘܐܲܝܟܼ ܗܲܝܡܵܢܘܼܬܲܢ ܕܲܠܘܵܬܹܗ . ܐܲܝܟܲܢܵܐ ܠܲܡ ܕܗܲܝܡܸܢ̣ܬܿ : ܢܸܗܘܸܐ ܠܲܟܼ ܀  pb. 98  ܐܝܼܬܼ ܕܫܘܼܩܵܦܵܐ ܕܪܹܫܹܗ ܕܟܼܠܹܗ ܝܵܘܡܵܐ : ܗ̤ܘ ܡܡܲܠܸܐ ܚܠܵܦ ܥܸܕܵܢܹ̈ܐ ܕܬܸܫܡ̈ܫܵܬܹܗ . ܘܐܝܼܬܼ ܕܲܩܥܵܕܼܵܐ ܕܒܼܘܼܪ̈ܟܵܘܗܝ ܕܐܲܡܝܼܢ ܚܵܒܹ̇ܫ : ܡܸܢܝܵܢܵܐ ܕܲܨ̈ܠܵܘܵܬܹܗ . ܐܝܼܬܼ ܕܡܲܪܕܝܼܬܼܵܐ ܕܕܸܡܥܵܘ̈ܗܝ ܡܡܲܠܐ ܚܠܵܦ ܩܵܢܘܿܢܵܘ̈ܗܝ : ܘܠܵܐ ܒܵܥܹ̇ܐ ܥܲܡܵܗ̇ ܡܸܕܸܡ : ܕܛܵܒܼܵܐ ܠܹܗ ܡ̣ܢ ܟܠܡܸܕܸܡ . ܘܐܝܼܬܼ : ܕܲܚܦܝܼܛܘܼܬܼܵܐܐ ܕܲܒܼܗܸܪ̈ܓܲܝ ܡܲܕܥܹܗ : ܡܤܲܝܟܼܵܐ ܠܢܵܡܘܿܤܹ̈ܐ ܕܲܡܬܲܚܡܝܼܢ ܠܹܗ . ܐܝܼܬܼ : ܕܚܲܫܵܐ ܕܟܲܦܢܵܐ ܕܐܵܟܹ̇ܠ ܡ̣ܢ ܒܸܤܪܹܗ : ܡܦܝܼܫ ܠܹܗ ܒܲܤܪ̈ܵܩܹܐ ܕܲܡܢܲܓܸܕܼ ܟܲܪܤܹܗ : ܡ̣ܢ ܡܘܼܠܵܝܵܐ ܕܲܥ̇ܒܼܵܕܹܗ . ܘܐܝܼܬܼ ܕܲܒܼܪܸܬܼܚܵܐ ܕܬܲܪܥܝܼܬܹܗ : ܡܲܙܡܘܿܪ̈ܘܗܝ ܠܵܐ ܡܸܬܼܦܲܤܩܝܼܢ . ܘܐܼܝܼܬܼ : ܕܒܲܟܼܬܼܝܼ̈ܒܸܼܵܬܼܵܐ ܪܵܬܲܚ ܠܸܒܹܗ . ܘܐܝܼܬܼ : ܕܲܒܼܤܘܼܟܵܠܵܐ ܗܵܘܹ̇ܐ ܫܲܒܼܝܵܐ . ܘܐܝܼܬܼ ܕܬܸܡܗܵܐ ܕܦܸܬܼܓܼܵܡܹ̈ܐ : ܟܵܠܹ̇ܐ ܪܲܗܛܵܐ ܕܤܸܦ̈ܘܵܬܹܗ : ܡ̣ܢ ܪܸܕܝܵܐ ܗܵܘ̇ ܕܲܥܝܵܕܼܵܐ . ܘܐܝܼܬܼ ܕܲܛܥܸܡ̣ ܗܵܠܹܝܢ ܟܠܗܹܝܢ : ܘܲܤܒܲܥ̣ : ܘܲܥܛܲܦ̣ ܘܦܵܫ̣ . ܘܐܝܼܬܼ ܕܲܒܼܩܲܠܝܼܠ ܒܲܠܚܘܿܕܼ ܡܸܢܹܗܝܢ : ܘܲܢܦܝܼܚ ܘܲܚܬܼܝܼܪ : ܘܲܛܥܸܐ . ܐܝܼܬܼ ܕܦܲܓܼܪܹܗ ܬܲܟܼܤܹܗ ܡܸܢܗܹܝܢ ܒܤܲܓܝܼܐܘܼܬܼ ܚܲܫܹܗ ܥܲܡ ܟܹܐܒܼܵܘ̈ܗܝ . ܘܐܝܼܬܼ : ܕܓܘܼܪܵܓܼܵܐ ܕܡܸܕܸܡ ܡܸܕܸܡ . ܐܝܼܬܼ : ܕܪܹܫܵܢܘܼܬܼܵܐ . ܘܲܐ̄ܚܪ̈ܵܢܹܐ : ܫܘܼܒܼܚܵܐ ܕܐ̄ܢܵܫܵܐ . ܐ̄ܚܪ̈ܵܢܹܐ : ܚܲܫܵܐ ܕܨܸܒܼ̈ܘܵܬܼܵܐ . ܐ̄ܚܪ̈ܵܢܹܐ : ܥܸܢܝܵܢܵܐ ܥܲܡ ܠܲܥܒܿܘܼܬܼܵܐ . ܘܐܝܼܬܼ ܕܐܲܕܟܼܫܲܪ ܘܩܵܡ̣ : ܘܠܵܐ ܐܲܗܦܸܟܼ ܚܲܨܵܐ : ܥܕܲܡܵܐ ܕܫܲܩܠ̣ܵܗ̇ ܠܡܲܪܓܵܢܝܼܬܼܵܐ ܀ ܚܵܕܼܝܵܐܝܼܬܼ ܫܲܪܵܐ ܒܟܼܠ ܥ̇ܒܼܵܕܼܵܐ ܕܡܸܛܠ ܐܲܠܵܗܵܐ . ܘܐܸܢ ܕܟܸܐ ܡ̣ܢ ܚܲܫܹ̈ܐ ܘܡ̣ܢ ܦܠܝܼܓܼܘܼܬܼܵܐ ܕܠܸܒܵܐ : ܗ̤ܘ ܐܲܠܵܗܵܐ ܡܲܤܸܩ ܠܪܹܫ : ܘܲܡܥܲܕܲܪ ܠܵܟܼ  pb. 99  ܘܲܡܚܲܟܸܡ ܠܵܟܼ : ܘܐܲܝܟܼ ܨܸܒܼܝܵܢܹܗ ܘܲܬܼܡܝܼܗܵܐܝܼܬܼ ܫܵܩܹ̇ܠ ܫܘܼܠܵܡܵܐ . ܕܠܹܗ ܫܘܼܒܼܚܵܐ ܘܐܘܼܚܕܵܢܵܐ ܘܤܸܓܼܕܬܼܵܐ ܘܪܘܼܡܪܵܡܵܐ : ܠܥܵܠܲܡ ܥܵܠܡܝܼܢ . ܐܵܡܹܝܢ . ܫܠܸܡ̣ܘ ܡܹܐܡܪܹ̈ܐ ܫܬܼܵܐ ܕܥܲܠ ܕܘܼܒܵܪܹ̈ܐ ܕܲܡܝܲܬܿܘܼܬܼܵܐ . ܫܠܸܡ̣ܘ ܡܹܐܡܪܹ̈ܐ ܫܬܼܵܐ ܕܥܲܠ ܕܘܼܒܵܪܹ̈ܐ ܕܲܡܝܲܬܿܘܼܬܼܵܐ .