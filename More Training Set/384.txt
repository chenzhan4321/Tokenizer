ܡܐܡܪܐ ܕܚܕܥܣܪ ܕܥܠ
                        ܥܳܢܘܳܝܽܘܬܐ ܡܺܐܡܪܐ ܕܰܚܕܰܥܣܰܪ ܕܥܰܠ ܥܳܢܘܳܝܽܘܬܐ . ܘܟܽܘܒܳܫܐ ܕܦܰܓܪܐ ܆ ܕܡܰܘܕܰܥ ܒܶܗ ܕܒܽܐܘ̈ܠܨܳܢܶܐ ܡܶܫܟܰܚ ܐܢܳܫ ܥܳܐܶܠ ܠܰܐܬܪܐ ܪܽܘܚܳܢܐ ܕܒܽܘ̈ܣܳܡܶܐ ܕܺܐܝܕܰܥܬܶܗ ܕܰܡܫܺܝܚܐ ܀ ܥܽܘܠܘ ܒܬܰܪܥܐ ܐܰܠܺܝܨܐ ܡܰܟܪܙܐ ܡܶܠܬܶܗ ܕܦܳܪܽܘܩܰܢ ܠܟܽܠܗܽܘܢ ܠܬܰܠܡܺܝ̈ܕܶܐ ܫܰܪܺܝܪ̈ܶܐ ܕܡܶܠܬܶܗ . ܕܒܶܠܥܳܕ ܗܳܢܐ ܬܰܪܥܐ ܆ ܐܢܳܫ ܕܢܶܥܽܘܠ ܠܡܰܠܟܽܘܬܶܗ ܕܰܐܠܳܗܳܐ ܠܐ ܡܶܫܟܰܚ . ܠܐ ܓܶܝܪ ܡܶܫܬܘܶܐ ܒܰܪ ܐܢܳܫܐ ܡܰܠܝܳܐܺܝܬ ܠܰܛܥܳܡܬܐ ܕܕܽܘܒܳܪܶܗ ܕܰܡܫܺܝܚܐ ܇ ܥܕܰܡܐ ܕܰܡܒܰܛܶܠ ܡܶܢܶܗ ܟܽܠܳܗ̇ ܡܰܪܓܫܳܢܽܘܬܐ ܕܰܛܥܳܡ̈ܳܬܶܗ ܕܥܳܠܡܐ ܆ ܘܠܐ ܡܨܶܐ ܕܗܺܝ ܗܳܕܶܐ ܪܓܶܫܬܐ ܢܶܦܣܽܘܩ ܘܢܶܫܕܶܐ ܡܶܢܶܗ ܇ ܐܶܠܐ ܐܶܢ ܦܳܣܶܩ ܒܝܰܕ ܚܰܝܠܐ ܕܰܡܣܰܝܒܪܳܢܽܘܬܐ ܆ ܗܰܢܺܝܽܘܬܐ ܕܟܽܘܠܗܶܝܢ ܖ̈ܓܺܝܓܳܬܐ . ܡܐ ܓܶܝܪ ܕܰܦܣܰܩ ܘܰܫܕܳܐ ܒܰܪ ܐܢܳܫܐ ܒܺܝ̈ܫܳܬܐ ܡܶܢ ܢܰܦܫܶܗ ܆ ܚܠܳܦܰܝܗܶܝܢ ܛܳܒ̈ܳܬܐ ܘܫܰܦܺܝܪ̈ܳܬܐ ܝܳܥ̈ܝܳܢ ܒܶܗ ܇ ܗܳܢܰܘ ܕܶܝܢ ܒܳܗ̇ ܒܕܽܘܟܬܐ ܕܡܶܢܳܗ̇ ܒܺܝܫܬܐ ܡܶܬܦܰܣܩܐ ܆ ܛܳܒܬܐ ܡܶܚܕܐ ܝܳܥܝܐ ܘܡܰܚܠܦܐ ܒܳܗ̇ . ܘܰܐܝܟܰܢܐ ܕܰܦܢܶܐ ܗܘܳܐ ܟܽܠܶܗ ܚܰܝܠܳܗ̇ ܕܢܰܦܫܐ : ܕܰܠܗܳܝ ܢܶܨܒܬܐ ܕܒܺܝܫܬܐ ܢܰܫܩܶܐ ܘܰܢܪܰܒܶܐ ܆ ܗܳܟܰܢܐ ܡܶܬܗܦܶܟ ܡܰܠܝܳܐܺܝܬ ܚܰܝܠܐ ܕܟܽܠܗܽܘܢ ܚܽܘ̈ܫܳܒܶܐ ܇ ܕܰܢܪܰܒܶܐ ܠܺܐܝܠܳܢܳܗ̇ ܕܛܳܒܬܐ ܕܡܶܬܢܨܶܒ ܒܓܰܘ ܢܰܦܫܐ ܇ ܡܶܢ ܒܳܬܰܪ ܕܒܺܝܫܬܐ ܡܶܢܳܗ̇ ܡܶܬܥܰܩܪܐ . ܡܶܛܽܠ ܕܶܐܠܐ ܐܶܢ ܐܶܬܥܩܰܪ ܒܺܝ̈ܫܳܬܐ ܆ ܠܐ ܡܰܚ̈ܠܦܳܢ ܛܳܒ̈ܳܬܐ . ܘܶܐܠܐ ܐܶܢ ܐܶܬܦܣܶܩܘ ܘܶܐܫܬܕܺܝܘ ܠܗܰܠ ܡܶܢܰܢ ܥܝ̈ܳܕܶܐ ܒܺܝ̈ܫܶܐ ܆ ܠܐ ܐܳܚܕܐ ܠܘܳܬܰܢ ܡܰܫܠܡܳܢܽܘܬܐ ܕܕܽܘܒܳܪ̈ܶܐ ܫܰܦܺܝܪ̈ܶܐ . ܘܶܐܠܐ ܫܒܰܩ̈ܢܰܢ ܚܢܰܢ ܪܰܦܝܽܘܬܐ ܆ ܠܐ ܠܳܒܟܺܝܢܰܢ ܚܺܝܨܽܘܬܐ . ܘܶܐܠܐ ܐܶܢ ܡܺܝܬܰܬ ܝܰܥܢܽܘܬܐ ܆ ܠܐ ܚܳܝܐ ܒܰܢ ܥܳܢܘܳܝܽܘܬܐ . ܡܰܘܬܶܐ ܓܶܝܪ ܘܚܰܝ̈ܶܐ ܡܶܫܬܰܡܰܫ ܠܘܳܬܰܢ ܒܬܰܖ̈ܬܰܝܗܶܝܢ . ܡܰܘܬܐ ܕܒܰܪ ܐܢܳܫܐ ܥܰܬܺܝܩܐ . ܕܺܐܝܬܰܝܗܶܝܢ ܖ̈ܓܺܝܓܳܬܐ ܣܰܢ̈ܝܳܬܐ ܆ ܘܚܰܝ̈ܶܐ ܕܒܰܪ ܐܢܳܫܐ ܚܰܕܬܐ ܇ ܕܺܐܝܬܰܝܗܽܘܢ ܕܽܘܒܳܪ̈ܶܐ ܬܰܩ̈ܢܶܐ . ܡܶܛܽܠ ܕܗܽܘ ܡܰܘܬܐ ܕܰܓܙܳܪ ܕܺܝܢܐ ܕܺܝܠܶܗ ܕܒܰܪ ܐܢܳܫܐ ܆ ܦܽܘܩܕܳܢܐ ܡܰܝܬܶܐ ܠܶܗ . ܠܗܳܢܐ ܕܶܝܢ ܡܰܘܬܐ ܕܰܖ̈ܓܺܝܓܳܬܐ ܆ ܨܶܒܝܳܢܐ ܕܟܽܠ ܚܰܕ ܚܰܕ ܡܶܢܰܢ ܩܳܪܶܐ ܠܶܗ . ܡܶܛܽܠ ܕܳܐܦ ܡܶܢ ܫܽܘܪܳܝܐ ܒܝܰܕ ܨܶܒܝܳܢܐ ܥܰܠ ܡܰܘܬܐ ܕܰܚܛܺܝܬܐ ܆ ܘܗܳܝܕܶܝܢ ܡܶܢ ܒܳܬܪܶܗ ܐܳܬܶܐ ܡܰܘܬܐ ܕܰܓܙܳܪ ܕܺܝܢܐ ܇ ܒܨܶܒܝܳܢܶܗ ܕܰܐܠܳܗܳܐ . ܗܳܟܰܢܐ ܐܳܦ ܗܳܪܟܐ ܆ ܡܶܢ ܩܕܳܡ ܫܪܳܝܐ ܕܰܟܝܳܢܶܗ ܕܦܰܓܪܐ ܇ ܗܰܘ ܕܫܳܪܶܐ ܠܶܗ ܓܙܳܪ ܕܺܝܢܐ ܆ ܨܶܒܝܳܢܐ ܕܟܽܠ ܚܰܕ ܡܶܢܰܢ ܡܶܫܟܰܚ ܡܒܰܕܰܪ ܪܽܘܟܳܒܐ ܇ ܕܒܰܪܢܳܫܐ ܥܰܬܺܝܩܐ ܕܰܖ̈ܓܺܝܓܳܬܐ . ܘܡܐ ܕܶܐܫܬܪܺܝ ܗܳܢܐ ܡܰܘܬܐ ܆ ܠܐ ܫܰܪܺܝܪ ܐܳܦܠܐ ܗܰܘ ܕܰܟܝܳܢܐ ܀ ܡܶܛܽܠ ܓܶܝܪ ܕܡܰܘܬܐ ܕܰܚܛܺܝܬܐ ܐܰܥܠܶܗ ܠܡܰܘܬܐ ܕܰܟܝܳܢܐ ܆ ܥܰܡ ܫܪܳܝܶܗ ܕܗܰܘ ܡܶܬܒܰܛܰܠ ܐܳܦ ܗܳܢܐ . ܘܰܐܝܠܶܝܢ ܕܠܐ ܡܩܰܕܡܺܝܢ ܡܳܝܬܺܝܢ ܗܶܢܽܘܢ ܡܳܝܬܺܝܢ ܒܰܫܪܳܪܐ . ܐܰܝܠܶܝܢ ܕܶܝܢ ܕܰܒܨܶܒܝܳܢܗܽܘܢ ܡܡܺܝܬܺܝܢ ܡܶܢܗܽܘܢ ܒܰܪ ܐܢܳܫܐ ܕܰܖ̈ܓܺܝܓܳܬܐ ܆ ܒܡܰܘܬܶܗ ܕܗܳܢܐ ܆ ܡܰܘܬܶܗ ܕܒܰܪ ܐܢܳܫܐ ܕܰܟܝܳܢܐ ܡܶܫܬܪܶܐ . ܫܰܦܺܝܪ ܡܳܕܶܝܢ ܕܰܢܡܽܘܬ ܩܕܳܡ ܡܰܘܬܰܢ ܆ ܕܢܺܚܶܐ ܐܳܦ ܩܕܳܡ ܚܰܝ̈ܰܝܢ . ܐܰܝܟܐ ܓܶܝܪ ܕܩܰܕܺܝܡ ܡܰܘܬܐ ܕܨܶܒܝܳܢܐ ܆ ܫܪܶܐ ܗܽܘ ܐܳܦ ܡܰܘܬܐ ܕܰܟܝܳܢܐ . ܘܰܐܝܟܐ ܕܩܰܕܶܡ ܐܶܫܬܪܺܝ ܠܶܗ ܡܰܘܬܐ ܕܰܟܝܳܢܐ ܇ ܒܫܽܘܠܛܳܢܳܗ̇ ܕܚܺܐܪܽܘܬܐ ܆ ܩܕܳܡ ܕܢܺܚܶܐ ܆ ܚܰܝܰܐ ܗ̣ܘ ܗܰܘ ܕܡܳܐܶܬ . ܘܡܶܛܽܠ ܕܗܳܠܶܝܢ ܒܽܘ̈ܛܳܠܶܐ ܘܚܽܘ̈ܕܳܬܶܐ ܆ ܒܟܽܘܠ ܐܶܣ̈ܟܺܡܺܝܢ ܡܩܰܕܡܺܝܢ ܓܳܕܫܺܝܢ ܒܰܢ ܆ ܦܐܶܐ ܠܰܢ ܒܩܰܕܡܐ ܕܢܶܥܩܽܘܪ ܒܺܝ̈ܫܳܬܐ . ܘܗܳܝܕܶܝܢ ܢܣܺܝܡ ܒܰܩܢܽܘܡܰܢ ܫܶܬܶܐܣܬܐ ܠܒܶܢܝܳܢܐ ܕܛܳܒ̈ܳܬܐ . ܕܰܢܩܰܒܠܳܗ̇ ܫܽܘܥܐ ܠܫܶܬܶܐܣܬܰܢ ܐܰܝܟ ܕܰܟܬܺܝܒ . ܘܟܺܐܦܐ ܫܰܪܺܝܪܬܐ ܠܒܶܢܝܳܢܰܢ ܆ ܐܰܝܟ ܕܰܐܡܺܝܪ . ܟܰܕ ܐܳܦ ܒܳܗ̇ ܒܗܳܕܶܐ ܆ ܠܳܐܣܰܘ̈ܳܬܐ ܕܰܟܝܳܢܐ ܡܶܬܕܰܡܶܝܢܰܢ . ܕܰܥܕܰܡܐ ܕܢܳܣܒܺܝܢ ܘܰܡܕܰܟܶܝܢ ܬܰܡܣܽܘܬܐ ܡܶܢ ܫܽܘܚܢܐ ܆ ܠܐ ܣܳܝܡܺܝܢ ܐܶܣܦܳܠܢܝܳܐ ܆ ܐܰܝܕܐ ܕܒܳܢܝܐ ܘܰܡܪܰܒܝܐ ܒܶܣܪܐ ܚܰܝܐ . ܗܳܟܰܢܐ ܐܳܦ ܚܢܰܢ ܡܐ ܕܰܥܩܰܪܢܰܢ ܬܰܡܣܽܘܬܐ ܕܪܶܚܡܰܬ ܟܰܪܣܐ ܇ ܘܩܰܛܪܶܓܢܰܢ ܐܶܣ̈ܟܺܐܡܶܝܗ̇ ܙܳܦܪ̈ܶܐ ܘܰܢܕܺܝ̈ܕܶܐ . ܢܚܰܘܶܐ ܗܳܫܐ ܒܡܶܠܬܰܢ ܝܽܘܬܪܳܢܳܗ̇ ܕܥܳܢܘܳܝܽܘܬܐ ܆ ܘܰܢܚܰܦܶܛ ܒܡܰܠܦܳܢܽܘܬܐ ܡܥܰܕܪܳܢܺܝܬܐ ܠܬܰܠܡܺܝ̈ܕܶܐ ܇ ܕܢܶܐܚܕܽܘܢ ܒܢܰܦܫܗܽܘܢ ܡܣܰܝܒܪܳܢܽܘܬܐ ܗܳܕܶܐ ܆ ܐܰܝܕܐ ܕܟܰܕ ܣܒܺܝܪܐ ܕܥܰܣܩܐ ܒܥܰܡ̈ܠܶܐ ܆ ܐܶܠܐ ܚܶܒܠܰܐ ܗ̣ܘ ܕܡܰܘܠܶܕ ܠܰܢ ܠܰܛܥܳܡܬܐ ܕܛܽܘ̈ܒܰܘܗܝ ܕܰܡܫܺܝܚܐ . ܘܰܐܟܙܢܐ ܕܥܽܘܠܐ ܒܝܰܕ ܚܶܒ̈ܠܶܐ ܕܝܳܠܶܕܬܐ ܠܥܳܠܡܐ ܡܶܬܺܝܠܶܕ ܆ ܗܳܟܰܢܐ ܒܝܰܕ ܚܶܒ̈ܠܶܐ ܕܽܐܘ̈ܠܨܳܢܶܐ ܘܰܡܣܰܝܒܪܳܢܽܘܬܐ ܕܥܰܡ̈ܠܶܐ ܇ ܠܥܳܠܡܐ ܕܺܐܝܕܰܥܬܶܗ ܕܰܡܫܺܝܚܐ ܡܶܬܺܝܠܶܕ ܒܰܪ ܐܢܳܫܐ . ܘܶܐܢ ܐܢܳܫ ܢܶܩܪܶܝܗ̇ ܠܥܳܢܘܳܝܽܘܬܐ ܕܽܘܟܳܝܐ ܕܰܖ̈ܓܺܝܓܳܬܐ ܕܦܰܓܪܐ ܠܐ ܡܰܣܟܶܠ . ܡܶܛܽܠ ܕܰܐܝܟܰܢܐ ܕܡܶܬܚܰܠܰܠ ܓܽܘܫܡܐ ܒܡܰܣܚܽܘܬܐ . ܡܶܢ ܐܰܝܠܶܝܢ ܕܰܛܪܺܝܫܺܝܢ ܥܠܰܘܗܝ ܆ ܘܰܡܚܰܦܶܝܢ ܠܰܚܙܳܬܐ ܘܓܰܘܢܐ ܕܰܟܝܳܢܶܗ ܆ ܗܳܟܰܢܐ ܒܝܰܕ ܥܳܢܘܳܝܽܘܬܐ ܡܶܬܚܰܠ̈ܡܳܢ ܘܡܶܬܡܰܪ̈ܩܳܢ ܟܽܘ̈ܬܡܳܬܐ ܕܒܰܪ ܐܢܳܫܐ ܥܰܬܺܝܩܐ ܆ ܘܡܶܬܓܠܶܐ ܟܰܕ ܡܪܺܝܩ ܘܰܕܟܶܐ ܫܽܘܦܪܶܗ ܕܒܰܪ ܐܢܳܫܐ ܚܰܕܬܐ . ܘܡܐ ܕܶܐܬܓܠܺܝ ܘܩܳܡ ܒܰܚܙܳܬܐ ܕܰܟܝܳܢܶܗ ܆ ܗܳܝܕܶܝܢ ܦܫܺܝܩ ܠܶܗ ܕܢܶܚܙܶܐ ܘܢܶܬܚܙܶܐ ܒܫܽܘܦܪܐ ܕܢܰܦܫܶܗ . ܕܡܶܢ ܗܳܪܟܐ ܡܩܰܒܶܠ ܠܒܽܘܫܐ ܕܺܝܕܰܥܬܐ ܀ ܡܰܪܺܝܪ ܓܶܝܪ ܘܰܩܫܶܐ ܫܽܘܪܳܝܳܗ̇ ܕܥܳܢܘܳܝܽܘܬܐ . ܐܶܠܐ ܒܰܣܺܝܡ ܘܰܚܠܶܐ ܫܽܘܠܳܡܳܗ̇ . ܝܰܩܺܝܪ ܛܰܥܢܳܗ̇ ܠܰܐܝܠܶܝܢ ܕܠܐ ܐܰܪܓܶܫܘ ܒܩܰܠܺܝܠܽܘܬܳܗ̇ ܇ ܥܰܣܩܐ ܡܰܘܒܠܳܗ̇ ܠܰܐܝܠܶܝܢ ܕܠܐ ܐܰܕܺܝܩܘ ܒܥܽܘܬܖ̈ܶܐ ܪ̈ܽܘܚܳܢܶܐ ܕܰܒܓܰܘܳܗ̇ . ܗܺܝ ܓܶܝܪ ܐܺܝܬܶܝܗ̇ ܬܰܪܥܐ ܐܰܠܺܝܨܐ . ܕܡܰܥܶܠ ܠܰܐܬܪܐ ܪܘܺܝܚܐ ܕܪ̈ܽܘܚܳܢܶܐ ܆ ܘܰܐܝܟܰܢܐ ܕܺܐܝܬܶܝܗ̇ ܫܽܘܠܳܡ ܐܽܘܪܚܐ ܕܥܳܠܡܐ ܡܣܰܪܩܽܘܬܐ ܕܡܶܢ ܩܶܢ̈ܝܳܢܶܐ ܆ ܗܳܟܰܢܐ ܐܺܝܬܶܝܗ̇ ܥܳܢܘܳܝܽܘܬܐ ܫܽܘܪܳܝ ܐܽܘܪܚܐ ܕܕܽܘܒܳܪܶܗ ܕܶܐܘܰܢܓܶܠܝܽܘܢ . ܘܫܰܦܺܝܪ ܐܳܦ ܚܢܰܢ ܡܶܢ ܒܳܬܰܪ ܡܶܠܬܐ ܕܥܰܠ ܡܣܰܪܩܽܘܬܐ ܇ ܥܰܠܢܰܢ ܠܝܽܘܠܦܳܢܐ ܕܥܰܠ ܥܳܢܘܳܝܽܘܬܐ . ܡܶܛܽܘܠ ܕܰܟܡܐ ܕܰܩܢܶܐ ܒܰܪ ܐܢܳܫܐ ܡܶܕܶܡ ܕܰܠܒܰܪ ܡܶܢܶܗ ܆ ܒܶܗ ܦܳܠܰܚ ܘܡܶܢܶܗ ܡܟܰܢܶܫ ܥܰܠ̈ܠܳܬܐ . ܘܟܰܕ ܡܶܢ ܨܶܒܝܳܢܶܗ ܡܫܰܪܝܐ ܛܳܒܬܐ ܘܰܡܪܰܚܡܳܢܽܘܬܐ ܆ ܐܶܠܐ ܠܒܰܪ ܡܶܢܶܗ ܫܳܩܶܠ ܙܰܪܥܐ ܘܫܳܕܶܐ ܒܚܰܩ̈ܠܳܬܐ ܕܰܐܠܺܝ̈ܨܶܐ . ܐܰܝܟ ܐܢܳܫ ܢܺܐܡܰܪ ܆ ܡܶܢܶܗ ܕܥܳܠܡܐ ܢܳܣܶܒ ܘܒܶܗ ܝܳܗܶܒ . ܟܰܕ ܐܳܦܶܢ ܦܺܐܪ̈ܶܝܗ̇ ܕܗܳܕܶܐ ܙܰܕܺܝܩܽܘܬܐ ܆ ܠܘܳܬ ܩܢܽܘܡܶܗ ܕܺܝܠܶܗ ܕܒܰܪ ܐܢܳܫܐ ܟܳܢܫܺܝܢ ܆ ܐܶܠܐ ܥܰܡ̈ܠܶܐ ܠܒܰܪ ܡܶܢܶܗ ܐܶܢܽܘܢ ܕܰܩܢܽܘܡܐ . ܐܰܝܢܐ ܓܶܝܪ ܥܰܡܠܐ ܘܽܐܘܠܨܳܢܐ ܗܳܘܶܐ ܠܶܗ̇ ܒܦܰܓܪܶܗ ܇ ܠܗܰܘ ܕܰܒܥܽܘܬܪܐ ܕܰܠܒܰܪ ܡܶܢܶܗ ܡܶܬܩܰܝܡܐ ܙܰܕܺܝܩܽܘܬܐ ܕܙܶܕ̈ܩܳܬܶܗ ܆ ܣܛܰܪ ܡܶܢ ܗܳܕܶܐ ܒܰܠܚܽܘܕ ܕܥܳܨܶܐ ܠܚܽܘܫܳܒܐ ܕܪܶܚܡܰܬ ܟܰܪܣܐ ܇ ܘܰܡܫܰܥܒܶܕ ܠܶܗ ܬܚܶܝܬ ܨܶܒܝܳܢܐ ܕܰܡܪܰܚܡܳܢܽܘܬܐ . ܡܐ ܕܶܝܢ ܕܡܶܢ ܟܽܠܡܶܕܶܡ ܐܶܣܬܰܪܰܩ ܆ ܘܩܳܡ ܠܶܗ ܡܚܰܪܪܳܐܺܝܬ ܒܓܰܘ ܥܳܠܡܐ ܒܰܩܢܽܘܡ ܢܰܦܫܶܗ ܆ ܗܳܘܶܐ ܠܶܗ ܚܰܩܠܐ ܕܦܽܘܠܚܳܢܶܗ ܗܽܘ ܩܢܽܘܡܶܗ . ܘܗܽܘ ܠܶܗ ܦܳܠܰܚ ܆ ܘܗܽܘ ܠܶܗ ܙܳܪܰܥ . ܘܡܶܢܶܗ ܡܫܰܪܶܝܢ ܐܽܘ̈ܠܨܳܢܶܐ ܘܒܶܗ ܡܶܫܬܰܠܡܺܝܢ . ܟܰܕ ܠܰܘ ܡܶܟܺܝܠ ܐܰܪ̈ܥܳܬܐ ܢܽܘܟܪ̈ܳܝܳܬܐ ܙܳܪܰܥ ܒܙܰܪܥܬܐ ܕܙܶܕ̈ܩܳܬܐ ܆ ܐܶܠܐ ܚܰܩܠܐ ܡܠܺܝܠܬܐ ܕܰܩܢܽܘܡܶܗ . ܘܒܳܗ̇ ܡܫܰܪܶܐ ܒܦܽܘܠܚܳܢܐ ܕܥܰܡ̈ܠܶܐ ܕܙܰܕܺܝܩܽܘܬܐ . ܐܺܝܬܰܘܗܝ ܕܶܝܢ ܕܽܘܒܳܪܳܗ̇ ܩܰܕܡܳܝܐ ܕܺܝܠܳܗ̇ ܕܗܳܕܶܐ ܚܰܩܠܐ ܆ ܦܽܘܠܚܳܢܐ ܕܨܰܘܡܐ ܘܥܳܢܘܳܝܽܘܬܐ . ܒܶܠܥܳܕ ܓܶܝܪ ܗܳܢܐ ܆ ܟܽܠܗܶܝܢ ܛܳܒ̈ܳܬܐ ܕܰܩܢܽܘܡܐ ܢܰܫܺܝܫܳܐܺܝܬ ܡܶܬܦܰܠ̈ܚܳܢ . ܘܰܐܝܟ ܗܰܘ ܕܰܒܨܺܝܪ ܘܬܰܚܽܘܒ ܒܰܢ ܚܰܝܠܗܶܝܢ . ܠܐ ܓܶܝܪ ܨܠܽܘܬܰܢ ܕܰܟܝܐ ܆ ܘܠܐ ܙܽܘܡܳܪܰܢ ܓܶܝܪ . ܘܠܐ ܚܽܘ̈ܫܳܒܰܝܢ ܡܶܬܩܰܕܫܺܝܢ ܆ ܘܠܐ ܐܺܝܕܰܥܬܰܢ ܡܶܬܪܰܒܝܐ ܆ ܘܠܐ ܗܰܘܢܰܢ ܡܶܬܡܪܶܩ ܆ ܘܠܐ ܪܶܥܝܳܢܰܢ ܩܳܐܶܠ ܆ ܘܠܐ ܒܬܶܗܪܐ ܕܥܰܠ ܪܰܒܽܘܬ ܬܶܫܒܽܘܚܬܶܗ ܕܰܐܠܳܗܳܐ . ܡܶܬܚܰܕܰܬ ܒܰܪ ܐܢܳܫܰܢ ܟܰܣܝܐ ܇ ܒܶܠܥܳܕ ܦܽܘܠܚܳܢܶܗ ܕܨܰܘܡܐ ܇ ܘܬܶܫܡܶܫܬܳܗ̇ ܕܥܳܢܘܳܝܽܘܬܐ . ܡܶܢ ܗܳܠܶܝܢ ܓܶܝܪ ܠܘܳܬ ܗܳܠܶܝܢ ܥܳܠܺܝܢܰܢ . ܘܡܶܢ ܗܳܢܐ ܕܰܪܓܐ ܠܰܐܚܪ̈ܳܢܶܐ ܕܪ̈ܰܘܪܒܺܝܢ ܡܶܢܶܗ ܡܶܬܥܰܠܶܝܢ ܚܢܰܢ . ܡܶܢ ܗܳܕܶܐ ܓܶܝܪ ܕܰܢܚܰܡܣܶܢ ܡܶܢ ܡܶܐܟܽܘܠܬܐ ܆ ܠܰܕܡܽܘܬܐ ܕܡܰܠܰܐܟ̈ܶܐ ܡܶܬܡܰܛܶܝܢܰܢ . ܕܰܚܠܳܦ ܕܡܰܠܰܐܟ̈ܶܐ ܟܽܠ ܟܽܠܶܗ ܓܠܺܝܙܺܝܢ ܡܶܢ ܡܶܐܟܽܘܠܬܐ ܆ ܐܢܚܢܰܢ ܒܨܶܒܝܳܢܰܢ ܢܶܬܢܰܟܪܶܐ ܡܶܢ ܡܶܐܟܽܘܠܬܐ ܕܪܶܓܬܐ ܆ ܘܢܶܒܨܽܘܪ ܩܰܠܺܝܠ ܡܶܢ ܣܽܘܢ̈ܩܳܢܶܐ ܕܦܰܓܪܐ . ܒܗܳܕܶܐ ܓܶܝܪ ܡܚ̈ܰܘܶܝܢ ܚܢܰܢ ܆ ܕܺܐܝܬ ܒܰܢ ܝܰܐܺܝܒܽܘܬܐ ܕܢܶܬܕܰܡܶܐ ܠܪ̈ܽܘܚܳܢܶܐ . ܡܶܛܽܠ ܗܳܕܶܐ ܐܳܦ ܡܳܪܰܢ ܕܶܐܬܐ ܠܦܽܘܪܩܳܢܰܢ ܆ ܟܰܕ ܡܶܫܟܰܚ ܗܘܳܐ ܕܰܒܫܽܘܠܛܳܢܐ ܕܢܰܦܫܶܗ ܆ ܡܶܚܕܐ ܕܶܐܬܓܠܺܝ ܢܶܥܒܕܰܢ ܒܰܕܡܽܘܬܐ ܕܡܰܠܰܐܟ̈ܶܐ ܇ ܗܳܝ ܕܰܠܚܰܪܬܐ ܥܬܺܝܕ ܕܢܶܬܠܺܝܗ̇ ܠܰܢ ܐܰܝܟ ܥܽܘܬܪܐ ܕܛܰܝܒܽܘܬܶܗ ܆ ܠܐ ܥܰܒܕܰܢ ܗܳܟܰܢܐ . ܐܶܠܐ ܐܰܠܦܰܢ ܕܰܐܝܟܰܢܐ ܐܢܳܫ ܢܶܬܕܰܡܶܐ ܠܡܰܠܰܐܟ̈ܶܐ . ܘܫܰܒܩܳܗ̇ ܠܗܳܕܶܐ ܠܨܶܒܝܳܢܰܢ . ܕܢܶܪܗܰܛ ܒܳܬܰܪ ܕܡܽܘܬܗܽܘܢ . ܘܰܚܢܰܢ ܡܶܢܰܢ ܒܚܰܝܠܐ ܕܚܺܐܪܽܘܬܰܢ ܢܶܫܠܰܚ ܦܰܓܪܳܢܽܘܬܰܢ ܥܰܬܺܝܩܬܐ ܆ ܘܢܶܠܒܰܫ ܚܽܘܕܳܬܐ ܕܡܽܘܬܐ ܕܡܰܠܰܐܟ̈ܐ . ܘܰܢܚܰܠܶܦ ܡܶܐܟܽܘܠܬܐ ܒܡܶܐܟܽܘܠܬܐ ܇ ܘܪܶܓܬܐ ܒܪܶܓܬܐ ܇ ܘܦܳܬܽܘܪܐ ܒܦܳܬܽܘܪܐ ܇ ܘܣܰܝܒܳܪܬܐ ܒܣܰܝܒܳܪܬܐ ܇ ܘܳܐܕ̈ܫܶܐ ܒܳܐܕ̈ܫܶܐ ܇ ܘܰܛܥܽܘ̈ܡܶܐ ܒܰܛܥܽܘ̈ܡܶܐ ܇ ܡܶܛܽܠ ܕܳܐܦ ܟܰܪܣܐ ܘܟܰܪܣܐ ܐܺܝܬ ܠܰܢ ܇ ܗܳܠܶܝܢ ܕܰܡܩܰܒ̈ܠܳܢ ܫܽܘ̈ܚܠܳܦܰܝܗܶܝܢ ܕܡܶܐܟ̈ܠܳܬܐ ܇ ܘܡܐ ܕܶܐܚܰܕ ܐܢܳܫ ܒܰܐܦ̈ܰܝ ܚܕܐ ܆ ܟܶܢ ܦܳܬܰܚ ܠܰܐܚܪܺܬܐ ܕܰܬܩܰܒܶܠ ܡܶܐܟ̈ܠܳܬܐ ܕܪܽܘܚܐ ܇ ܘܬܶܬܒܰܣܰܡ ܘܬܶܬܦܰܢܰܩ ܒܳܐܕ̈ܫܶܐ ܪ̈ܽܘܚܳܢܶܐ ܕܰܠܥܶܠ ܡܶܢ ܟܝܳܢܐ . ܘܡܶܛܽܘܠ ܕܰܡܚܺܝܠ ܗܘܳܐ ܟܝܳܢܰܢ ܇ ܕܗܽܘ ܒܚܺܝܠ ܢܰܦܫܶܗ ܢܶܦܣܽܘܩ ܘܢܶܫܕܶܐ ܡܶܢܶܗ ܗܳܠܶܝܢ . ܡܰܘܗܰܒܬܐ ܕܪܽܘܚܐ ܐܶܬܳܬ ܠܣܽܘܝܳܥܰܢ . ܕܗܰܘ ܡܶܕܶܡ ܕܠܐ ܡܶܫܟܰܚ ܟܝܳܢܐ ܕܢܶܥܒܶܕ ܒܰܠܚܽܘܕܰܘܗܝ ܆ ܢܶܓܡܪܺܝܘܗܝ ܥܰܡ ܛܰܝܒܽܘܬܐ ܀ ܐܶܬܟܰܬܫ ܗܳܟܺܝܠ ܠܽܘܩܒܰܠ ܖ̈ܓܺܝܓܳܬܐ ܕܦܰܓܪܳܟ ܐܳܘ ܬܰܠܡܺܝܕܐ ܡܶܢ ܟܽܠܗ̇ ܢܰܦܫܳܟ ܆ ܘܰܦܠܽܘܚ ܛܳܒ̈ܳܬܐ ܒܚܰܩܠܐ ܕܰܩܢܽܘܡܳܟ ܇ ܗܳܝ ܕܫܶܪܟܰܬ ܠܳܟ ܡܶܢ ܥܳܠܡܐ . ܡܶܛܽܠ ܕܳܐܦ ܐܰܢܬ ܒܰܠܚܽܘܕܰܝܟ ܡܶܢ ܟܽܠ ܕܺܐܝܬ ܒܥܳܠܡܐ ܡܶܫܬܟܰܚ ܐܰܢܬ ܠܚܰܝ̈ܶܐ . ܘܠܳܟ ܦܬܺܝܚ ܓܢܽܘܢܐ ܘܰܡܛܰܝܒܐ ܡܰܠܟܽܘܬܐ ܇ ܘܰܡܫܰܘܰܝ ܣܡܳܟܐ ܘܰܡܬܰܩܢܺܝܢ ܐܰܘܳܢ̈ܶܐ ܇ ܘܰܡܛܰܝܰܒ ܦܳܬܽܘܪܐ ܕܦܽܘ̈ܢܳܩܶܐ ܒܗܳܝ ܡܶܫܬܽܘܬܐ ܚܰܝܬܐ ܇ ܕܰܐܠܳܗܳܐ ܥܒܺܝܕ ܒܳܗ̇ ܡܫܰܡܫܳܢܐ . ܐܰܝܟܰܢܐ ܕܳܐܦ ܗܽܘ ܒܡܶܠܬܶܗ ܫܰܪܺܝܪܬܐ ܐܰܙܥܶܩ ܠܘܳܬܳܟ . ܕܰܐܡܺܝܢ ܠܰܡ ܐܳܡܰܪ ܐܢܐ ܠܟܽܘܢ ܆ ܕܢܰܣܡܶܟ ܐܶܢܽܘܢ ܠܰܓܒ̈ܰܝܳܐ ܕܺܝܠܶܗ ܆ ܘܢܶܐܣܽܘܪ ܚܰܨܰܘ̈ܗܝ ܘܢܶܥܒܰܪ ܢܫܰܡܶܫ ܐܶܢܽܘܢ . ܠܗܳܢܐ ܗܳܟܺܝܠ ܦܳܬܽܘܪܐ ܗܘܰܝܬ ܥܗܺܝܕ ܒܟܽܠܥܶܕܳܢ . ܕܡܶܢ ܥܽܘܗܕܳܢܶܗ ܬܶܣܰܒ ܚܰܝܠܐ ܆ ܘܬܶܫܟܰܚ ܬܫܽܘܛ ܠܦܳܬܽܘܪܐ ܕܰܟܝܳܢܐ . ܠܰܝܬ ܓܶܝܪ ܐܢܳܫ ܕܰܡܚܰܠܶܦ ܦܳܬܽܘܪܐ ܡܦܰܢܩܐ ܕܡܰܠܟܽܘܬܐ ܇ ܒܦܳܬܽܘܪܐ ܚܰܝܳܒܐ ܘܰܫܚܺܝܡܐ ܕܠܰܚܡܐ ܕܰܣܥܳܪ̈ܶܐ . ܝܰܬܺܝܪ ܡܶܢ ܗܳܢܐ ܓܶܝܪ ܦܶܚܡܐ ܙܥܽܘܪ ܘܰܡܬܰܚܬܰܝ ܦܳܬܽܘܪܐ ܗܳܢܐ ܕܡܶܐܟ̈ܠܳܬܐ ܕܦܰܓܪܐ ܆ ܡܶܢ ܗܰܘ ܦܳܬܽܘܪܐ ܪܽܘܚܳܢܐ ܀ ܐܶܬܬܥܺܝܪ ܗܳܟܺܝܠ ܘܰܗܘܺܝ ܚܰܙܳܝܐ ܕܢܰܦܫܳܟ ܇ ܒܥܶܕܳܢܐ ܕܪܶܓܬܐ ܗܳܕܶܐ ܡܫܰܪܝܐ ܕܬܰܩܪܶܒ ܥܰܡܳܟ . ܘܟܰܢܶܫ ܟܽܠܶܗ ܚܰܝܠܐ ܕܚܽܘ̈ܫܳܒܰܝܟ ܆ ܟܰܕ ܩܳܐܡ ܒܪܺܝܫܗܽܘܢ ܪܰܒ ܚܰܝܠܐ ܗܰܘܢܐ ܥܺܝܪܐ . ܘܕܳܡܶܐ ܠܪܺܝܫܐ ܕܓܰܝ̈ܳܣܶܐ ܇ ܕܺܐܝܬܰܘܗܝ ܚܰܫܐ ܕܪܶܚܡܰܬ ܟܰܪܣܐ . ܡܶܛܽܠ ܓܶܝܪ ܕܝܳܕܥܐ ܪܶܓܬܐ ܗܳܕܶܐ ܇ ܕܰܡܚܺܝܠܐ ܗܝ ܕܬܰܩܪܶܒ ܥܰܡ ܚܽܘܫܳܒܐ ܕܰܡܣܰܝܒܪܳܢܽܘܬܐ ܆ ܟܰܦܢܐ ܕܳܒܪܐ ܥܰܡܳܗ̇ ܕܢܶܗܘܶܐ ܠܳܗ̇ ܡܥܰܕܪܳܢܐ . ܘܰܐܝܟ ܡܚܰܘܝܐ ܠܳܟ ܆ ܕܠܰܘ ܣܰܓܺܝ ܪܰܒ ܪܶܫܝܳܢܳܟ ܇ ܐܶܢܗܽܘ ܕܡܶܢ ܟܰܦܢܐ ܡܶܬܥܨܶܐ ܐܢܬ . ܘܕܰܐܝܟ ܗܳܠܶܝܢ ܦܝ̈ܳܣܶܐ ܟܶܐܡܰܬ ܡܩܰܪܒܐ ܠܳܟ . ܕܣܽܘܢܩܳܢܐ ܡܶܢ ܥܳܒܽܘܕܐ ܣܺܝܡ ܒܳܟ . ܘܟܰܦܢܐ ܟܝܳܢܳܐܺܝܬ ܡܰܡܠܶܟ ܥܰܠ ܦܰܓܪܳܟ . ܘܩܽܘܝܳܡܐ ܕܚܰܝܰܝ̈ܟ ܐܢܳܫ̈ܳܝܶܐ ܒܣܰܝܒܳܪܬܐ ܗܳܘܶܐ . ܘܰܕܠܐ ܗܳܠܶܝܢ ܠܰܝܬ ܠܳܟ ܕܰܬܟܰܬܰܪ ܒܓܰܘ ܥܳܠܡܐ . ܘܶܐܢ ܕܬܺܚܶܐ ܠܒܰܪ ܡܶܢ ܗܳܠܶܝܢ ܨܳܒܶܐ ܐܰܢܬ . ܠܨܶܒܝܳܢܶܗ ܕܥܳܒܽܘܕܐ ܥܳܨܶܐ ܐܰܢܬ . ܗܰܘ ܕܗܳܟܰܢܐ ܨܳܒܶܐ ܕܢܶܬܩܰܝܡܽܘܢ ܒܓܰܘ ܥܳܠܡܐ ܚܰܝܰܝ̈ܟ ܦܰܓܪ̈ܳܢܶܐ . ܘܰܕܠܐ ܥܕܺܝܠܐ ܡܶܐܟܽܘܠܬܐ ܕܗܳܘܝܐ ܒܰܡܫܽܘܚܬܐ ܇ ܘܫܶܩܝܐ ܐܰܝܢܐ ܕܡܶܬܢܣܶܒ ܒܛܶܟܣܐ . ܘܡܐ ܕܰܒܗܳܠܶܝܢ ܫܶܕ̈ܠܶܐ ܕܒܰܪܬܳܟ ܪܶܓܬܐ ܗܳܕܶܐ ܇ ܘܰܐܝܬܝܰܬܳܟ ܡܶܢ ܗܳܝ ܕܠܐ ܬܶܐܟܽܘܠ ܠܗܳܝ ܕܬܶܐܟܽܘܠ ܆ ܢܳܓܕܐ ܠܳܟ ܬܽܘܒ ܐܳܦ ܡܶܢ ܗܳܕܶܐ ܇ ܠܗܳܝ ܕܰܐܝܟܰܢܐ ܬܶܐܟܽܘܠ . ܘܡܳܢܐ ܬܶܐܟܽܘܠ . ܠܐ ܓܶܝܪ ܡܳܠܟܐ ܠܳܟ ܡܶܢ ܫܽܘܪܝܐ ܇ ܕܰܒܪܶܓܬܐ ܬܶܗܘܶܐ ܡܶܐܟܽܘܠܬܳܟ . ܐܶܠܐ ܡܦܺܝܣܐ ܠܳܟ ܕܬܶܐܟܽܘܠ ܡܶܛܽܠ ܣܽܘܢܩܳܢܐ ܆ ܘܗܳܝܕܶܝܢ ܡܶܢ ܣܽܘܢܩܳܢܐ ܠܘܳܬ ܪܶܓܬܐ ܕܳܒܪܐ ܠܳܟ . ܒܚܰܝܠܐ ܓܶܝܪ ܕܰܡܣܰܝܒܪܳܢܽܘܬܐ ܩܳܐܶܡ ܒܰܪ ܐܢܳܫܐ ܇ ܒܥܶܕܳܢܐ ܕܡܶܬܟܰܬܰܫ ܕܢܶܙܟܶܐ ܠܟܰܦܢܐ ܕܰܟܝܳܢܐ . ܘܶܐܢ ܒܥܶܕܳܢ ܚܰܝܠܶܗ ܡܚܺܝܠܽܘܬܐ ܬܶܫܠܰܛ ܒܶܗ ܆ ܦܫܺܝܩܳܐܺܝܬ ܡܶܙܕܟܶܐ ܕܢܺܐܬܶܐ ܠܘܳܬ ܟܽܠܳܗ̇ ܫܰܦܠܽܘܬܐ . ܡܐ ܕܫܶܠܛܰܬ ܠܳܗ̇ ܥܠܰܘܗܝ ܩܰܠܺܝܠ ܡܢܳܬܐ ܡܶܢ ܡܚܺܝܠܽܘܬܐ ܀ ܚܽܘܪ ܕܶܝܢ ܐܰܢܬ ܩܰܛܺܝܢܳܐܺܝܬ ܒܺܝܕܰܥܬܐ ܦܳܪܽܘܫܬܐ ܆ ܕܠܰܘ ܟܽܠ ܟܰܦܢܐ ܟܰܦܢܐ ܗܘ ܕܰܟܝܳܢܐ . ܘܠܰܘ ܟܽܠ ܡܶܐܟܽܘܠܬܐ ܡܶܐܟܽܘܠܬܐ ܗܝ ܕܡܽܘܠܳܝ ܣܽܘܢܩܳܢܐ . ܚܽܘܪ ܓܶܝܪ ܒܦܽܘܪ̈ܫܳܢܰܘܗܝ ܕܟܰܦܢܐ ܆ ܘܡܶܢܗܽܘܢ ܦܪܽܘܫ ܘܰܐܦܶܩ ܒܺܝܕܰܥܬܐ ܐܳܦ ܟܰܦܢܳܟ ܕܺܝܠܳܟ . ܐܺܝܬ ܓܶܝܪ ܟܰܦܢܐ ܕܰܠܫܰܒܪܽܘܬܐ ܗܳܘܶܐ . ܘܺܐܝܬ ܟܰܦܢܐ ܕܡܶܢ ܡܚܺܝܠܽܘܬܐ . ܘܺܐܝܬ ܕܡܶܢ ܟܽܘܪܗܳܢܐ . ܘܺܐܝܬ ܕܡܶܢ ܣܽܘܦܳܩܐ ܝܰܬܺܝܪܐ . ܘܺܐܝܬ ܕܡܶܢ ܥܝܳܕܐ ܘܺܐܝܬ ܕܡܶܢ ܒܶܛܠܳܢܐ ܕܚܽܘ̈ܫܳܒܶܐ ܕܠܰܝܬ ܠܗܽܘܢ ܒܡܳܢܐ ܢܶܬܥܢܽܘܢ . ܘܺܐܝܬ ܕܡܶܢ ܡܚܺܝܠܽܘܬܐ ܕܺܝܠܗܽܘܢ ܕܚܽܘ̈ܫܳܒܶܐ . ܘܺܐܝܬ ܕܡܶܢ ܩܽܘܛܳܥܐ ܛܰܗܪܳܝܐ ܕܓܳܕܶܫ ܠܦܰܓܪܐ . ܘܺܐܝܬ ܕܩܰܪܺܝܪܽܘܬܶܗ ܕܦܰܓܪܐ ܒܳܥܝܐ ܠܶܗ . ܡܶܛܽܘܠ ܕܬܶܫܬܰܚܰܢ ܒܡܶܐܟܽܘܠܬܐ . ܘܺܐܝܬ ܕܥܰܡܠܐ ܝܰܬܺܝܪܐ ܡܰܘܠܶܕ ܠܶܗ . ܗܳܠܶܝܢ ܓܶܝܪ ܘܕܰܐܝܟ ܗܳܠܶܝܢ ܐܺܝܬܰܝܗܶܝܢ ܥܶܠ̈ܠܳܬܶܗ ܕܟܰܦܢܐ . ܥܰܡ ܗܳܝ ܕܺܐܝܬ ܐܳܦ ܐܚܪ̈ܳܢܶܐ . ܕܠܰܘ ܟܰܦܢܐ ܗܘ ܚܠܺܝܡܐ ܟܰܦܢܗܽܘܢ . ܘܥܰܠ ܗܳܕܶܐ ܡܶܫܟܚܰܬ ܣܰܓܺܝ̈ܶܐܐ ܕܡܶܢ ܪܺܫܶܗ ܕܝܰܘܡܐ ܟܳܦܢܺܝܢ . ܘܺܐܝܬ ܕܰܒܬܰܖ̈ܬܶܝܢ ܫܳܥܺܝ̈ܢ ܟܳܦܢܺܝܢ . ܘܰܐܚܪ̈ܳܢܶܐ ܒܰܐܪܒܰܥ ܫܳܥܺܝ̈ܢ ܘܰܐܚܪ̈ܳܢܶܐ ܒܫܶܬ . ܘܰܐܚܪ̈ܳܢܶܐ ܒܰܬܫܰܥ . ܘܰܐܚܪ̈ܳܢܶܐ ܒܪܰܡܫܐ . ܘܺܐܝܬ ܕܚܳܣܢܺܝܢ ܐܳܦ ܠܟܰܦܢܐ ܕܫܽܘܠܳܡ ܝܰܘܡܐ ܒܒܰܘܬܐ . ܘܺܐܝܬ ܕܳܐܦ ܠܰܬܠܺܝܬܳܝܐ ܡܰܥܒܪܺܝܢ . ܘܡܐ ܕܡܰܛܺܝܘ ܠܡܶܢܝܳܢܐ ܕܒܰܘܬܐ ܥܦܺܝܦܐ ܆ ܟܽܠ ܟܽܠܶܗ ܒܳܛܶܠ ܠܶܗ ܡܶܢܗܽܘܢ ܟܰܦܢܐ ܟܝܳܢܳܝܐ . ܡܶܛܽܠ ܕܰܚܠܳܦ ܡܶܐܟܽܘܠܬܐ ܆ ܗܺܝ ܚܰܡܺܝܡܽܘܬܐ ܕܰܟܝܳܢܐ ܕܡܶܬܬܥܺܝܪܐ ܒܦܰܓܪܐ ܆ ܗܳܘܝܐ ܠܗܽܘܢ ܬܰܪܣܺܝܬܐ . ܘܟܰܕ ܡܶܢ ܗܳܪܟܐ ܡܶܣܬܰܟܰܠ ܐܰܢܬ ܒܫܽܘܚ̈ܠܳܦܶܐ ܕܟܰܦ̈ܢܶܐ ܕܡܶܬܝܰܠܕܺܝܢ ܒܳܟ ܆ ܦܪܽܘܫ ܘܰܐܦܶܩ ܡܶܢ ܟܽܠܗܽܘܢ ܟܰܦܢܐ ܕܣܽܘܢܩܳܢܳܟ . ܟܰܕ ܐܳܦ ܠܶܗ ܠܗܳܢܐ ܒܰܙܒܰܢ ܙܒܰܢ ܚܰܝܳܒ ܐܰܢܬ ܕܬܶܥܨܶܝܘܗܝ ܆ ܕܝܰܬܺܝܪܐܝܬ ܬܶܬܓܠܶܐ ܡܣܰܝܒܪܳܢܽܘܬܐ ܕܽܐܘܠܨܳܢܳܟ . ܕܒܳܗ̇ ܢܶܬܺܝܕܰܥ ܚܽܘܒܳܟ ܕܰܠܘܳܬ ܐܰܠܳܗܳܐ . ܐܶܙܕܰܗܪ ܕܶܝܢ ܕܠܐ ܢܰܛܥܶܝܟ ܟܰܦܢܳܗ̇ ܕܪܶܓܬܐ ܆ ܘܬܰܣܒܰܪ ܥܠܰܘܗܝ ܕܟܰܦܢܰܐ ܗܘ ܕܰܟܝܳܢܐ ܀ ܟܰܦܢܐ ܓܶܝܪ ܫܰܪܺܝܪܐ ܕܰܟܝܳܢܐ ܗܳܢܰܘ ܆ ܠܰܘ ܣܽܘܦܳܩܶܗ ܕܶܐܣܛܽܘܡܟܐ ܡܶܢ ܣܰܝܒܳܪܬܐ ܆ ܐܶܠܐ ܣܽܘܦܳܩܐ ܕܚܰܝܠܳܗ̇ ܕܣܰܝܒܳܪܬܐ ܡܶܢ ܟܽܠܗܽܘܢ ܗܰܕ̈ܳܡܶܐ . ܡܐ ܓܶܝܪ ܕܰܫܠܰܚܘ ܗܰܕ̈ܳܡܶܐ ܚܰܝܠܐ ܡܶܢ ܡܶܐܟܽܘܠܬܐ ܆ ܘܰܠܒܶܫܘ ܚܠܳܦܰܘܗܝ ܡܚܺܝܠܽܘܬܐ ܆ ܘܩܳܪܶܐ ܐܰܢܬ ܠܗܽܘܢ ܘܠܐ ܥܳܢܶܝܢ ܠܳܟ ܠܬܶܫܡܶܫܬܐ ܐܰܝܕܐ ܕܨܳܒܶܐ ܐܰܢܬ ܆ ܗܳܢܐ ܟܰܦܢܰܐ ܗ̣ܘ ܕܰܟܝܳܢܐ . ܘܡܶܬܒܥܶܐ ܠܳܟ ܡܶܢ ܗܳܪܟܐ ܇ ܕܰܙܗܺܝܪܳܐܺܝܬ ܬܩܰܒܶܠ ܣܰܝܒܳܪܬܐ ܐܰܝܕܐ ܕܡܰܦܢܝܐ ܠܗܰܕ̈ܳܡܶܐ ܚܰܝܠܗܽܘܢ ܆ ܟܰܕ ܙܗܺܝܪ ܐܰܢܬ ܡܶܢ ܚܽܘܫܳܒܳܟ ܕܠܐ ܢܶܬܚܠܶܛ ܥܰܡ ܦܰܓܪܐ ܒܡܶܐܟܽܘܠܬܐ ܇ ܘܡܰܕܡܶܟ ܐܰܢܬ ܠܪܶܓܬܐ ܕܒܳܟ ܕܠܐ ܬܶܬܥܺܝܪ ܇ ܘܰܚܠܳܦ ܣܽܘܢܩܳܢܐ ܬܚܰܦܛܺܝܗ̇ ܡܶܢܳܟ ܪܶܓܬܐ ܠܣܰܝܒܳܪܬܐ . ܕܶܐܢ ܗܳܕܶܐ ܬܶܗܘܶܐ ܆ ܗܳܘܝܐ ܠܳܟ ܡܶܟܽܘܠܬܳܟ ܕܪܶܫܝܳܢܐ ܆ ܐܳܦ ܟܰܕ ܟܰܦܢܳܐܺܝܬ ܬܶܣܬܰܝܒܰܪ ܘܰܫܚܺܝܡܳܐܺܝܬ ܬܶܐܟܽܘܠ ܀ ܚܽܘܫܳܒܳܟ ܗܳܟܺܝܠ ܒܟܽܠ ܥܶܕܳܢ ܆ ܚܰܙܳܝܐ ܢܶܗܘܶܐ ܕܟܽܠܗܽܘܢ ܣܽܘܥܪ̈ܳܢܰܝܟ ܆ ܐܶܢ ܕܗܳܠܶܝܢ ܕܰܒܥܳܠܡܐ ܆ ܘܶܐܢ ܕܗܳܠܶܝܢ ܕܰܒܦܰܓܪܳܟ . ܘܶܐܢ ܕܫܰܪܟܐ ܕܰܐܚܪ̈ܳܢܶܐ ܕܰܒܢܰܦܫܐ ܡܶܬܦܰܠܚܺܝܢ . ܠܰܘ ܓܶܝܪ ܚܰܝܽܘܬܐ ܐܺܝܬܰܘܗܝ ܒܰܪ ܐܢܳܫܐ ܕܟܽܠ ܐܶܡܰܬܝ ܕܟܳܦܶܢ ܢܶܣܬܰܝܒܰܪ . ܐܶܠܐ ܚܰܝܳܒ ܐܰܝܟ ܡܠܺܝܠܐ ܆ ܕܳܐܦ ܡܐ ܕܰܡܚܰܘܶܐ ܦܰܓܪܐ ܟܰܦܢܐ ܕܰܟܝܳܢܶܗ ܆ ܬܚܰܘܶܐ ܐܳܦ ܢܰܦܫܐ ܡܣܰܝܒܪܳܢܽܘܬܐ ܕܦܰܐܝܐ ܠܳܗ̇ . ܘܬܶܬܚܰܫܰܚ ܐܳܦ ܗܺܝ ܒܕܺܝܠܳܗ̇ ܆ ܐܰܝܟ ܡܐ ܕܳܐܦ ܦܰܓܪܐ ܒܗܳܠܶܝܢ ܕܰܟܝܳܢܶܗ . ܘܢܶܗܘܶܐ ܠܳܗ̇ ܟܰܦܢܶܗ ܕܦܰܓܪܐ ܆ ܡܰܥܗܕܳܢܐ ܠܟܰܦܢܳܗ̇ ܕܺܝܠܳܗ̇ . ܘܬܶܣܰܒ ܣܽܘܢܩܳܢܶܗ ܆ ܠܣܳܗܕܽܘܬܐ ܕܣܽܘܢܩܳܢܐ ܕܚܰܝ̈ܶܝܗ̇ ܪ̈ܽܘܚܳܢܶܐ . ܠܐ ܓܶܝܪ ܚܳܝܒܐ ܢܰܦܫܐ ܓܰܒܪܳܢܺܝܬܐ ܆ ܕܬܶܫܬܰܥܒܰܕ ܠܚܰܫ̈ܰܘܗܝ ܢܶܩ̈ܒܳܢܳܝܶܐ ܕܦܰܓܪܐ . ܐܶܠܐ ܕܬܶܬܥܺܝܪ ܠܽܘܩܒܰܠܗܘܢ ܠܰܩܪܳܒܐ ܆ ܘܰܬܫܰܥܒܶܕ ܘܬܶܐܣܽܘܪ ܘܬܶܚܣܰܢ ܘܬܶܙܟܶܐ . ܘܬܰܘܠܶܕ ܒܳܗ̇ ܥܽܘܬܖ̈ܶܐ ܘܛܽܘ̈ܝܳܒܶܐ ܇ ܠܽܘܩܒܰܠ ܗܳܠܶܝܢ ܖ̈ܓܺܝܓܳܬܐ ܕܡܶܢ ܠܬܰܚܬ ܠܥܶܠ ܣܳܠ̈ܩܳܢ ܇ ܕܰܢܡܰܟ̈ܟܳܢ ܪܰܒܽܘܬܳܗ̇ ܇ ܘܰܢܨܰܝ̈ܳܐܢ ܫܽܘܦܪܐ ܕܦܰܐܝܽܘܬܳܗ̇ . ܐܶܡܰܬܝ ܓܶܝܪ ܕܦܰܓܪܐ ܒܣܽܘܢ̈ܩܳܢܰܘܗܝ ܐܰܘ ܒܟܰܦܢܐ ܕܰܖ̈ܓܺܝܓܳܬܐ ܒܥܶܕܳܢܐ ܐܰܝܢܐ ܕܗܽܘ ܢܰܩܪܶܒ ܥܰܡܳܟ ܆ ܙܟܺܝܘܗܝ ܠܰܩܪܳܒܶܗ ܕܗܰܘ ܥܶܕܳܢ ܒܰܡܣܰܝܒܪܳܢܽܘܬܐ . ܟܰܕ ܡܰܘܠܶܕ ܐܰܢܬ ܒܳܟ ܠܽܘܩܒܰܠ ܟܰܦܢܐ . ܟܰܦܢܐ ܐܚܪܺܢܐ . ܘܡܰܦܢܶܐ ܐܰܢܬ ܪܶܥܝܳܢܳܟ ܡܶܢ ܠܘܳܬ ܪܶܢܝܐ ܕܟܰܦܢܽܘܬܶܗ ܕܦܰܓܪܐ ܆ ܠܗܶܪܓܐ ܘܥܶܢܝܳܢܐ ܕܥܰܡ ܐܰܠܳܗܳܐ . ܗܳܟܰܢܐ ܓܶܝܪ ܡܶܫܟܰܚ ܐܰܢܬ ܙܳܟܶܐ ܐܰܢܬ ܠܶܙܬܐ ܕܚܰܫܐ ܕܟܰܦܢܽܘܬܶܗ . ܐܶܠܽܘ ܓܶܝܪ ܟܰܦܢܐ ܕܰܟܝܳܢܐ ܒܟܽܠ ܚܰܕ ܚܰܕ ܡܶܢܰܢ ܫܳܠܶܛ ܗܘܳܐ ܆ ܒܨܺܝܪ ܩܰܠܺܝܠ ܐܰܘ ܝܰܬܺܝܪ ܩܰܠܺܝܠ ܆ ܟܽܠܰܢ ܫܰܘܝܳܐܺܝܬ ܟܳܦܢܺܝܢ ܗܘܰܝܢ . ܐܶܠܐ ܡܶܛܽܠ ܕܳܐܦ ܡܶܢ ܚܰܫܐ ܕܪܶܓܬܐ ܡܶܬܺܝܠܶܕ ܟܰܦܢܐ ܆ ܒܥܶܕ̈ܳܢܶܐ ܡܫܰܚ̈ܠܦܶܐ ܟܳܦܢܺܝܢ ܚܢܰܢ . ܡܰܢܽܘ ܓܶܝܪ ܕܠܐ ܝܳܕܰܥ ܕܠܰܘ ܟܰܦܢܐ ܗܘ ܕܰܟܝܳܢܐ ܇ ܗܰܘ ܕܗܳܘܶܐ ܒܪܺܫ ܝܰܘܡܐ ܇ ܐܰܘ ܒܰܬܠܳܬ ܫܳܥܺܝ̈ܢ ܇ ܘܛܳܟ ܐܳܦ ܠܐ ܗܰܘ ܕܰܒܫܶܬ . ܡܶܛܽܠ ܕܰܐܝܟ ܕܶܐܡܪܶܬ ܆ ܣܽܘܦܳܩܐ ܗܘ ܕܚܰܝܠܐ ܕܡܶܐܟܽܘܠܬܐ ܡܶܢ ܫܶܪ̈ܝܳܢܶܐ ܇ ܟܰܦܢܐ ܕܰܟܝܳܢܐ . ܝܰܬܺܝܪܳܐܺܝܬ ܕܶܝܢ ܆ ܗܳܝ ܕܡܶܙܕܟܶܐ ܚܰܫܐ ܒܚܰܝܠܐ ܕܰܡܣܰܝܒܪܳܢܽܘܬܐ ܇ ܡܚܰܘܝܐ ܕܠܰܘ ܟܰܦܢܐ ܗܘ ܕܰܟܝܳܢܐ . ܘܶܐܢ ܬܽܘܒ ܟܝܳܢܳܝܐ ܢܶܗܘܶܐ ܆ ܐܳܦ ܗܳܪܟܐ ܙܳܕܶܩ ܕܢܶܬܚܣܶܢ . ܡܶܛܽܠ ܕܰܠܥܶܠ ܡܶܢ ܟܝܳܢܐ ܐܺܝܬܰܘܗܝ ܕܽܘܒܳܪܰܢ . ܘܰܠܩܽܘܒܠܶܗ ܕܰܟܝܳܢܐ ܐܺܝܬܰܘܗܝ ܬܰܟܬܽܘܫܰܢ . ܗܐ ܓܶܝܪ ܚܰܝ̈ܶܐ ܐܢܳܫ̈ܳܝܶܐ ܕܒܰܢ ܆ ܠܰܘ ܚܰܫܑ̈ܶܐ ܐܶܢܽܘܢ ܕܰܟܝܳܢܐ . ܐܶܠܐ ܗܽܘ ܟܝܳܢܐ ܐܺܝܬܰܝܗܽܘܢ . ܘܟܰܕ ܛܳܒ ܗܳܟܰܢܐ ܆ ܡܶܛܽܠ ܫܪܳܪܐ ܆ ܐܳܦ ܠܽܘܩܒܰܠ ܚܰܝ̈ܶܐ ܐܢܳܫܳܝ̈ܶܐ ܡܶܬܟܰܬܫܺܝܢ ܚܢܰܢ . ܡܦܰܪܫܺܝܢ ܓܶܝܪ ܘܣܺܝܡܺܝܢ ܬܚܽܘ̈ܡܶܐ . ܥܕܰܡܐ ܓܶܝܪ ܠܰܬܚܽܘܡܶܗ ܕܡܰܘܬܐ . ܬܰܟܬܽܘܫܐ ܚܠܳܦ ܙܰܕܺܝܩܽܘܬܐ ܐܺܝܬ ܠܰܢ ܇ ܠܽܘܩܒܰܠ ܗܳܠܶܝܢ ܐܖ̈ܓܺܝܓܳܬܐ . ܩܪܳܒܐ ܕܶܝܢ ܕܡܶܛܽܠ ܗܰܝܡܳܢܽܘܬܐ ܆ ܠܽܘܩܒܰܠܗܽܘܢ ܕܚܰܝ̈ܶܐ ܟܝܳܢ̈ܳܝܶܐ ܐܺܝܬܰܘܗܝ . ܠܐ ܓܶܝܪ ܦܩܺܝܕܺܝܢ ܚܢܰܢ ܡܶܢ ܦܳܪܽܘܩܰܢ ܆ ܕܒܰܡܣܰܝܒܪܳܢܽܘܬܐ ܕܰܚܠܳܦ ܥܰܡ̈ܠܶܐ ܕܙܰܕܺܝܩܽܘܬܐ . ܒܨܶܒܝܳܢܰܢ ܢܶܩܛܽܘܠ ܠܰܩܢܽܘܡܰܢ . ܡܶܛܽܠ ܫܪܳܪܐ ܕܶܝܢ ܦܩܺܝܕܺܝܢܰܢ ܕܡܽܘܬ . ܡܳܕܶܝܢ ܙܳܕܶܩ ܆ ܕܳܐܦ ܒܕܽܘܒܳܪ̈ܶܐ ܕܰܠܟܐ ܡܶܢ ܗܰܝܡܳܢܽܘܬܐ ܆ ܠܽܘܩܒܰܠ ܟܽܠܗܽܘܢ ܣܽܘ̈ܢܩܳܢܰܘܗܝ ܕܰܟܝܳܢܐ ܢܶܬܟܰܬܰܫ . ܡܶܛܽܠ ܫܪܳܪܐ ܕܶܝܢ . ܥܰܡ ܚܰܝܰܘ̈ܗܝ ܕܰܟܝܳܢܐ ܀ ܥܨܺܝ ܗܳܟܺܝܠ ܚܰܫܐ ܕܟܰܦܢܽܘܬܳܟ ܆ ܒܥܶܕܳܢܐ ܕܪܶܓܬܐ ܗܳܕܶܐ ܡܶܬܬܥܺܝܪܐ ܒܳܟ ܆ ܘܰܠܟܽܠܗܽܘܢ ܚܰܝ̈ܠܰܝ ܚܽܘ̈ܫܳܒܰܝܟ ܆ ܠܰܩܪܳܒܐ ܕܰܠܩܽܘܒܠܳܗ̇ ܣܕܽܘܪ ܐܶܢܽܘܢ . ܕܶܐܠܐ ܡܶܙܕܰܟܝܐ ܡܶܢ ܚܰܕ . ܬܶܙܕܟܶܐ ܡܶܢ ܣܰܓܺܝ̈ܶܐܐ . ܐܰܝܟܰܢܐ ܓܶܝܪ ܡܶܫܟܰܚܐ ܕܠܐ ܬܶܙܕܟܶܐ ܡܶܢ ܚܰܝܠܐ ܕܚܽܘ̈ܫܳܒܶܐ ܣܰܓܺܝ̈ܶܐܐ ܇ ܗܳܝ ܕܳܐܦ ܡܶܢ ܚܰܕ ܙܰܘܥܐ ܚܰܝܐ ܕܰܚܠܳܦ ܐܰܠܳܗܳܐ ܡܥܳܕܐ ܡܶܙܕܰܟܝܐ ܇ ܐܶܢ ܗܽܘ ܕܰܚܠܺܝܡܳܐܺܝܬ ܐܰܝܟ ܕܡܶܢ ܟܝܳܢܐ ܚܰܝܐ ܘܰܚܠܺܝܡܐ ܇ ܢܶܗܘܶܐ ܒܰܢ ܗܳܢܐ ܙܰܘܥܐ . ܡܶܛܽܘܠ ܕܰܐܝܟ ܚܰܝܠܳܗ̇ ܕܺܐܝܕܐ ܆ ܗܳܟܰܢܐ ܐܺܝܬܶܝܗ̇ ܐܳܦ ܟܺܐܦܐ ܕܡܶܢܳܗ̇ ܡܶܫܬܰܕܝܐ . ܘܰܐܝܟ ܚܰܝܠܬܳܢܽܘܬܶܗ ܕܰܕܪܳܥܐ ܆ ܗܳܟܰܢܐ ܐܺܝܬܰܘܗܝ ܚܰܝܠܶܗ ܕܓܶܐܪܐ ܕܡܶܢܶܗ ܡܶܫܬܰܕܰܪ . ܘܰܐܝܟ ܚܰܝܠܳܗ̇ ܘܚܽܘܠܡܳܢܳܗ̇ ܕܢܰܦܫܐ ܆ ܗܳܟܰܢܐ ܐܺܝܬܰܘܗܝ ܚܰܝܠܬܳܢܐ ܇ ܐܳܦ ܙܰܘܥܐ ܕܡܶܢܳܗ̇ ܡܶܫܬܠܰܚ ܠܰܩܪܳܒܐ ܕܠܽܘܩܒܰܠ ܪܶܓܬܐ . ܘܠܐ ܡܶܫܟܰܚܐ ܪܶܓܬܐ ܡܟܰܬܪܐ ܩܕܳܡܰܘܗܝ ܆ ܐܳܦܠܐ ܐܶܢ ܢܶܗܘܶܐ ܕܢܽܘܓܪܐ ܣܰܓܺܝܳܐܐ ܒܰܥܝܳܕܐ ܠܶܒܟܰܬ ܒܰܢ . ܗܳܢܰܘ ܕܶܝܢ ܐܳܦܠܐ ܣܽܘܢܩܳܢܐ . ܚܽܘܪ ܕܶܝܢ ܕܳܐܦ ܒܗܽܘܢ ܒܣܽܘܢ̈ܩܳܢܶܐ ܆ ܦܽܘܪ̈ܫܳܢܶܐ ܐܺܝܬ ܒܗܽܘܢ . ܡܶܛܽܠ ܕܺܐܝܬ ܣܽܘܢܩܳܢܐ ܕܰܕܪܶܓܬܰܐ ܗ̣ܘ . ܘܺܐܝܬ ܕܰܕܚܽܘܠܡܳܢܰܐ ܗ̣ܘ . ܘܺܐܝܬ ܕܰܕܚܰܝܠܰܐ ܗ̣ܘ . ܘܺܐܝܬ ܕܰܕܣܽܘܢܩܳܢܰܐ ܗ̣ܘ ܕܺܝܠܗܽܘܢ ܕܚܰܝ̈ܶܐ . ܢܶܫܒܽܘܩ ܗܳܟܺܝܠ ܣܽܘܢ̈ܩܳܢܶܐ ܩܰܕ̈ܡܳܝܶܐ ܆ ܘܰܒܗܰܘ ܐܚܪܳܝܐ ܢܶܬܚܰܫܰܚ . ܕܟܰܕ ܡܶܬܥܨܶܝܢ ܚܢܰܢ ܕܰܢܡܰܠܶܐ ܣܽܘܢܩܳܢܐ ܆ ܠܐ ܕܪܶܓܬܐ . ܠܐ ܕܚܽܘܠܡܳܢܐ . ܠܐ ܕܚܰܝܠܐ ܢܡܰܠܶܐ . ܐܶܠܐ ܒܰܠܚܽܘܕ ܕܺܝܠܗܽܘܢ ܕܚܰܝ̈ܶܐ . ܐܰܝܟܰܢܐ ܕܳܐܦ ܡܶܢ ܣܳܗܕܽܘܬܐ ܕܟܺܐܢ̈ܶܐ ܩܰܕ̈ܡܳܝܶܐ ܐܺܝܠܶܦܢܰܢ ܇ ܕܠܰܘ ܣܽܘܢܩܳܢܐ ܕܰܚܕܐ ܡܶܢ ܗܳܠܶܝܢ ܬܠܳܬ ܡܡܰܠܠܺܝܢ ܗܘܰܘ . ܗܳܢܽܘܢ ܓܶܝܪ ܕܡܶܢܗܽܘܢ ܐܰܪܒܥܺܝܢ ܝܰܘ̈ܡܺܝܢ ܆ ܘܡܶܢܗܽܘܢ ܬܠܳܬܐ ܫܳܒܽܘ̈ܥܺܝܢ ܇ ܒܰܡܣܰܝܒܪܳܢܽܘܬܐ ܕܨܰܘܡܐ ܡܚܰܡܣܢܺܝܢ ܗܘܰܘ ܆ ܠܐ ܝܺܕܺܝܥܐ ܕܰܠܚܰܝ̈ܶܐ ܒܰܠܚܽܘܕ ܡܡܰܠܶܝܢ ܗܘܰܘ ܣܽܘܢ̈ܩܳܢܶܐ ܆ ܘܰܬܚܽܘܡܐ ܬܽܘܒ ܕܨܰܘܡܶܗ ܕܦܳܪܽܘܩܰܢ . ܗܺܝ ܗܳܕܶܐ ܒܰܕܶܩ ܠܰܢ . ܘܦܽܘܢܳܝ ܦܶܬܓܳܡܶܗ ܬܽܘܒ ܕܠܽܘܩܒܰܠ ܐܳܟܶܠܩܰܪܨܐ . ܗܺܝ ܗܳܕܶܐ ܐܰܠܦܰܢ ܓܰܠܝܳܐܺܝܬ . ܟܬܺܝܒ ܠܰܡ ܆ ܕܠܐ ܗܘܳܐ ܒܠܰܚܡܐ ܒܰܠܚܽܘܕ ܚܳܝܶܐ ܒܰܪܢܳܫܐ . ܐܶܠܐ ܒܟܽܠ ܡܶܠܳܐ ܕܢܳܦܩܐ ܡܶܢ ܦܽܘܡܶܗ ܕܰܐܠܳܗܳܐ . ܚܳܝܶܐ ܐܳܡܰܪ . ܘܠܰܘ ܡܶܬܚܠܶܡ ܘܡܶܬܚܰܝܰܠ ܇ ܐܰܘ ܡܶܫܬܰܡܠܶܐ ܣܽܘܢܩܳܢܐ ܕܪܶܓܬܶܗ . ܘܟܰܕ ܗܺܝ ܡܶܠܬܐ ܙܥܽܘܪܝܐ ܒܩܶܪܝܳܢܳܗ̇ ܆ ܐܶܠܐ ܦܽܘܪܫܳܢܐ ܪܰܒܐ ܡܶܬܚܙܶܐ ܒܳܗ̇ . ܐܰܠܦܰܢ ܓܶܝܪ ܢܰܗܺܝܪܳܐܺܝܬ ܒܗܳܝ ܡܶܠܬܐ ܆ ܕܠܰܘ ܒܠܰܚܡܐ ܒܰܠܚܽܘܕ ܚܳܝܶܐ ܒܰܪܢܳܫܐ . ܡܶܛܽܠ ܕܢܺܚܶܐ ܒܰܠܚܽܘܕ ܢܶܣܬܰܝܒܰܪ ܆ ܘܠܐ ܡܶܛܽܠ ܪܶܓܬܐ . ܘܠܐ ܡܶܛܽܠ ܚܰܝܠܐ . ܘܠܐ ܡܶܛܽܠ ܚܽܘܠܡܳܢܐ ܕܰܐܝܟ ܗܳܠܶܝܢ ܚܰܝ̈ܶܐ ܐܳܦ ܒܟܽܘܪܗܳܢܐ ܡܶܬܩܰܝܡܺܝܢ . ܘܒܰܡܚܺܝܠܽܘܬܐ ܚܳܝܶܐ ܠܗܽܘܢ ܒܰܪܢܳܫܐ ܒܓܰܘ ܥܳܠܡܐ ܆ ܐܰܟܙܢܐ ܓܶܝܪ ܕܰܐܝܢܐ ܕܺܐܝܬ ܟܺܐܒܐ ܩܰܫܝܐ ܒܦܰܓܪܶܗ ܆ ܗܳܢܰܘ ܕܶܝܢ ܒܡܳܐܢ̈ܶܐ ܐܰܝܠܶܝܢ ܕܺܐܝܬܰܝܗܽܘܢ ܡܩܰܒ̈ܠܳܢܶܐ ܕܡܶܐܟܽܘܠܬܐ ܆ ܗܺܝ ܡܶܐܟܽܘܠܬܐ ܕܰܡܩܰܒܶܠ ܆ ܡܬܰܪܣܝܳܢܺܝܬܐ ܗܝ ܕܟܺܐܒܶܗ ܘܠܐ ܕܚܰܝܠܶܗ ܆ ܗܳܟܰܢܐ ܐܳܦ ܐܰܝܢܐ ܕܰܠܪܶܓܬܐ ܕܒܶܗ ܡܶܣܬܰܝܒܰܪ ܆ ܡܶܟܽܘܠܬܶܗ ܡܬܰܪܣܝܳܢܺܝܬܐ ܗܝ ܕܪܶܓܬܶܗ ܆ ܘܠܰܘ ܕܚܰܝ̈ܰܘܗܝ ܐܢܳܫܳܝ̈ܶܐ . ܘܓܰܠܝܐ ܗܝ ܕܰܐܝܢܐ ܕܰܠܪܶܓܬܐ ܡܶܬܬܰܪܣܶܐ ܆ ܖ̈ܓܺܝܓܳܬܐ ܡܰܘܠܶܕ . ܡܶܛܽܠ ܕܰܐܝܟ ܟܝܳܢܳܗ̇ ܕܰܐܪܥܐ ܇ ܐܺܝܬܶܝܗ̇ ܐܳܦ ܛܥܳܡܬܐ ܕܺܐܝ̈ܠܳܢܶܐ ܕܡܶܢܳܗ̇ ܫܳܘܚܺܝܢ ܀ ܠܐ ܗܳܟܺܝܠ ܬܶܐܟܽܘܠ ܐܰܢܬ ܐܰܝܟ ܥܰܒܕܐ ܆ ܐܶܠܐ ܐܶܣܬܰܝܒܰܪ ܐܰܝܟ ܒܰܪ ܚܺܐܪ̈ܶܐ . ܘܠܐ ܬܶܗܘܶܐ ܡܶܐܟܽܘܠܬܳܟ ܠܰܐܚܪ̈ܳܢܶܐ ܐܶܠܐ ܠܳܟ . ܚܠܳܦ ܓܶܝܪ ܕܰܡܫܰܡܶܫ ܐܰܢܬ ܥܰܒܕܽܘܬܐ ܠܪܶܓܬܐ ܆ ܗܘܺܝ ܡܫܰܡܫܳܢܐ ܠܰܩܢܽܘܡܳܟ . ܡܰܢܽܘ ܓܶܝܪ ܕܗܳܢܐ ܟܽܠܶܗ ܣܟܶܠ . ܕܢܶܒܨܽܘܪ ܡܶܢ ܦܽܘܡܶܗ ܇ ܘܰܢܣܺܝܡ ܒܦܽܘܡܐ ܕܰܐܚܪ̈ܳܢܶܐ . ܘܰܠܘܰܝ ܕܪܳܚܡܐ ܡܥܰܕܪܳܢܐ . ܐܶܠܐ ܕܰܒܥܶܠܕܒܳܒܐ ܕܺܐܝܬܰܘܗܝ ܣܰܩܽܘܒܠܐ ܕܚܰܝ̈ܰܝܟ ܫܰܪܺܝܪ̈ܶܐ . ܠܰܘ ܓܶܝܪ ܚܰܝܠܐ ܐܺܝܬ ܒܳܗ̇ ܒܪܶܓܬܐ ܕܰܬܫܰܥܒܶܕ ܚܰܝ̈ܰܝܟ . ܐܶܠܐ ܡܶܢ ܚܰܝܠܳܟ ܢܳܣܒܐ ܚܰܝܠܐ ܇ ܠܫܽܘܥܒܳܕܐ ܕܰܩܢܽܘܡܳܟ . ܠܐ ܗܳܟܺܝܠ ܬܶܣܰܒ ܚܰܝܠܳܟ ܬܶܬܶܠ ܠܳܗ̇ ܇ ܕܒܶܗ ܠܩܽܘܒܠܳܟ ܬܶܬܟܰܬܰܫ . ܘܠܐ ܬܰܠܒܶܫ ܠܰܒܥܶܠܕܒܳܒܳܟ ܙܰܝܢܐ ܇ ܕܒܶܗ ܠܩܽܘܒܠܶܗ ܡܶܬܟܰܬܰܫ ܐܰܢܬ . ܠܐ ܬܶܬܦܰܠܰܓ ܐܰܢܬ ܥܠܰܝܟ . ܗܳܢܰܘ ܕܶܝܢ ܠܐ ܬܶܗܘܶܐ ܟܽܘܠܳܟ ܡܶܢ ܓܰܒܐ ܕܰܒܥܶܠܕܒܳܒܳܟ ܇ ܘܬܶܦܢܶܐ ܘܬܶܡܚܶܐ ܩܪܳܒܐ ܥܰܡ ܩܢܽܘܡܳܟ . ܟܪܺܝܗܬܐ ܗܝ ܓܶܝܪ ܪܶܓܬܐ ܗܳܕܶܐ ܐܶܢ ܐܰܢܬ ܨܳܒܶܐ ܐܰܢܬ . ܐܰܝܟܰܢܐ ܓܶܝܪ ܠܐ ܟܪܺܝܗܐ ܇ ܗܳܝ ܕܒܶܠܥܳܕܰܝܟ ܐܳܦܠܐ ܐܺܝܬܶܝܗ̇ . ܐܶܢ ܕܶܝܢ ܐܰܢܬ ܒܳܪܶܐ ܐܰܢܬ ܠܳܗ̇ ܇ ܐܶܠܐ ܐܳܦ ܐܰܢܬ ܡܚܰܝܶܠ ܐܰܢܬ ܠܳܗ̇ . ܘܶܐܢ ܕܬܶܗܘܶܐ ܐܺܝܬܶܝܗ̇ ܡܶܢܳܟ ܡܫܰܪܝܐ ܆ ܐܳܦ ܕܬܶܣܰܒ ܥܠܰܝܟ ܚܰܝܠܐ ܡܶܢܳܟ ܡܶܬܚܰܝܠܐ . ܐܰܝܟ ܐܰܠܳܗܳܐ ܓܶܝܪ ܥܰܠ ܥܒ̈ܳܕܶܐ ܇ ܐܺܝܬܰܝܟ ܐܰܠܳܗܳܐ ܥܰܠ ܪ̈ܓܺܝܓܳܬܳܟ . ܘܰܐܝܟ ܕܰܒܨܶܒܝܳܢܶܗ ܕܥܳܒܽܘܕܐ ܐܺܝܬܰܝܗܽܘܢ ܥܒ̈ܳܕܶܐ : ܘܶܐܢ ܢܶܨܒܶܐ ܠܐ ܐܺܝܬܰܝܗܽܘܢ ܆ ܗܳܟܰܢܐ ܒܨܶܒܝܳܢܳܟ ܐܺܝܬܰܝܗܶܝܢ ܖ̈ܓܺܝܓܳܬܐ ܇ ܘܰܒܨܶܒܝܳܢܳܟ ܠܠܐ ܡܶܕܶܡ ܫܳܪ̈ܟܳܢ . ܐܰܠܳܗܳܐ ܠܰܡ ܩܳܪܶܐ ܠܰܐܝܠܶܝܢ ܕܠܐ ܐܺܝܬܰܝܗܽܘܢ ܐܰܝܟ ܕܺܐܝܬܰܝܗܽܘܢ . ܗܳܟܰܢܐ ܐܳܦ ܨܶܒܝܳܢܳܟ ܠܰܖ̈ܓܺܝܓܳܬܐ ܕܠܐ ܐܺܝܬܰܝܗܶܝܢ ܇ ܕܢܶܗܘܝܳܢ ܐܺܝܬܰܝܗܶܝܢ ܒܳܪܶܐ ܠܗܶܝܢ . ܚܳܐܰܪ ܕܶܝܢ ܐܰܠܳܗܳܐ ܒܟܽܠܡܶܕܶܡ ܆ ܘܗܳܘܶܐ ܠܐ ܡܶܕܶܡ . ܗܳܟܰܢܐ ܐܳܦ ܨܶܒܝܳܢܳܟ ܒܚܰܫ̈ܶܐ ܟܽܠܗܽܘܢ ܇ ܘܒܰܪ ܫܳܥܬܶܗ ܛܳܠܩܺܝܢ ܆ ܘܰܠܠܐ ܡܶܕܶܡ ܫܳܪܟܺܝܢ . ܐܶܢ ܨܳܒܶܐ ܐܰܢܬ ܐܺܝܬܰܝܗܽܘܢ ܚܰܫ̈ܰܝܟ . ܘܶܐܢ ܨܳܒܶܐ ܐܰܢܬ ܠܐ ܐܺܝܬܰܝܗܽܘܢ . ܡܶܢܳܟ ܫܳܘܚܐ ܥܠܰܠܬܳܗ̇ ܕܪܶܓܬܳܟ ܆ ܘܡܶܢܳܟ ܡܶܬܺܝܠܶܕ ܒܽܘܛܳܠܳܗ̇ ܇ ܐܶܢ ܐܰܢܬ ܬܰܚܶܐ ܠܳܗ̇ ܆ ܡܡܺܝܬ ܐܰܢܬ ܠܳܗ̇ . ܘܶܐܢ ܪܶܓܬܐ ܬܺܚܶܐ ܒܳܟ ܆ ܠܚܰܝܰܝ̈ܟ ܕܒܰܐܠܳܗܳܐ ܡܡܺܝܬ ܐܰܢܬ ܠܗܽܘܢ . ܕܢܺܚܶܐ ܓܶܝܪ ܐܢܳܫ ܥܰܡ ܐܰܠܳܗܳܐ ܘܥܰܡ ܪܶܓܬܐ ܠܰܝܬ ܦܪܘܣ . ܐܰܝܟ ܕܳܐܦܠܐ ܥܰܡ ܐܳܟܶܠ ܩܰܪܨܐ ܘܥܰܡ ܡܫܺܝܚܐ . ܫܰܦܝܐ ܗܝ ܓܶܝܪ ܪܶܓܬܐ ܕܦܰܓܪܐ ܠܒܰܪ ܐܢܳܫܐ ܕܪܽܘܚ ܆ ܒܗܳܝ ܕܡܽܘܬܐ ܐܳܦ ܐܳܟܶܠ ܩܰܪܨܐ ܐܺܝܬܰܘܗܝ ܇ ܣܰܩܽܘܒܠܐ ܕܰܩܢܽܘܡܳܟ ܟܽܠܶܗ . ܚܰܫܑ̈ܶܐ ܓܶܝܪ ܫܰܦܺܝܪ̈ܶܐ ܆ ܡܶܢ ܢܰܦܫܐ ܝܳܥܶܝܢ ܒܳܟ ܆ ܒܰܡܥܰܕܪܳܢܽܘܬܐ ܕܛܰܝܒܽܘܬܐ . ܘܰܖ̈ܓܺܝܓܳܬܐ ܣܰܢ̈ܝܳܬܐ ܆ ܡܶܢ ܦܰܓܪܐ ܐܺܝܬܶܝܗ̇ ܥܶܠܰܬܗܶܝܢ ܆ ܟܰܕ ܐܺܝܬܰܘܗܝ ܡܚܰܦܛܳܢܗܶܝܢ ܒܥܶܠܕܒܳܒܐ . ܙܟܺܝ ܗܳܟܺܝܠ ܠܡܶܕܶܡ ܕܘܳܠܶܐ ܕܢܶܙܕܟܶܐ ܆ ܕܢܶܙܟܶܐ ܒܳܟ ܡܰܢ ܕܕܺܝܠܶܗ ܗܺܝ ܙܳܟܽܘܬܐ . ܐܶܬܟܰܬܫ ܘܰܙܟܺܝ ܠܪܶܓܬܐ ܩܰܕܡܳܝܬܐ ܆ ܕܡܶܢ ܗܳܪܟܐ ܬܶܬܦܫܶܩ ܠܳܟ ܙܳܟܽܘܬܐ ܥܰܠ ܟܽܠܗܶܝܢ ܆ ܐܶܢ ܓܶܝܪ ܚܕܐ ܙܳܟܝܐ ܠܳܟ ܆ ܟܡܳܐ ܗܳܟܺܝܠ ܝܰܬܺܝܪܐܝܬ ܢܶܙܟܝܳܢܳܟ ܣܰܓܺܝ̈ܳܐܬܐ . ܘܳܐܦ ܡܐ ܕܶܐܬܟܰܢܰܫ ܓܶܝܪ ܐܰܟܚܕܐ ܟܽܠܗܶܝܢ ܖ̈ܓܺܝܓܳܬܐ ܆ ܥܕܰܟܺܝܠ ܡܚܺܝ̈ܠܳܬܐ ܐܺܝܬܰܝܗܶܝܢ . ܟܡܐ ܕܶܝܢ ܝܰܬܺܝܪܐܝܬ ܡܶܬܡܰܚܠܳܢ ܆ ܐܶܡܰܬܝ ܕܠܰܚܕܐ ܚܕܐ ܒܚܽܘܡܣܳܢܐ ܕܰܡܣܰܝܒܪܳܢܽܘܬܐ ܙܳܟܶܐ ܐܰܢܬ . ܐܳܦ ܙܳܕܶܩ ܠܳܟ ܓܶܝܪ ܕܬܶܦܪܽܘܫ ܐܶܢܶܝ̈ܢ ܡܶܢ ܚܕ̈ܳܕܶܐ ܆ ܕܬܶܗܘܶܐ ܦܫܺܝܩܐ ܠܳܟ ܙܳܟܽܘܬܐ ܕܠܽܘܩܒܰܠܗܶܝܢ . ܡܐ ܓܶܝܪ ܕܰܖ̈ܓܺܝܓܳܬܐ ܒܰܟܢܶܫ ܨܳܒ̈ܝܳܢ ܕܢܶܨ̈ܛܰܝܒܳܢ ܥܰܠ ܡܣܰܝܒܪܳܢܽܘܬܳܟ ܆ ܠܐ ܬܶܬܶܠ ܠܗܶܝܢ ܗܰܘ ܡܶܕܶܡ ܕܒܳܥ̈ܝܳܢ ܇ ܘܫܰܘܝܳܐܺܝܬ ܬܶܡܚܶܐ ܩܪܳܒܐ ܥܰܡ ܟܽܠܗܶܝܢ . ܐܶܠܐ ܦܰܣܶܩ ܘܦܰܪܶܫ ܐܶܢܶܝܢ ܚܕܐ ܡܶܢ ܚܕܐ ܆ ܘܺܐܝܚܺܝܕܳܐܺܝܬ ܠܽܘܩܒܰܠ ܟܽܘܠ ܚܕܐ ܡܶܢܗܶܝܢ ܐܶܬܟܰܬܫ ܆ ܘܣܰܒ ܙܳܟܽܘܬܐ ܆ ܘܠܐ ܬܶܬܶܠ ܠܗܶܝܢ ܡܫܰܡ̈ܠܝܳܢ ܒܳܟ . ܨܶܒܝܳܢܗܶܝܢ . ܠܰܘ ܒܰܠܚܽܘܕ ܒܗܳܝ ܕܠܐ ܢܶܙܟܝܳܢܳܟ ܆ ܐܶܠܐ ܐܳܦ ܠܐ ܒܗܳܕܶܐ ܕܢܺܐܬܝ̈ܳܢ ܟܢܺܝܫܳܐܺܝܬ . ܗܺܝ ܓܶܝܪ ܗܳܕܶܐ ܕܗܳܟܰܢܐ ܣܺܝܥܳܐܺܝܬ ܐܳܬܝ̈ܳܢ ܆ ܡܚܺܝܠܽܘܬܗܶܝܢ ܡܶܬܚܰܙܝܐ ܒܗܶܝܢ . ܘܶܐܢ ܒܶܗ̇ ܒܰܟܢܳܫܗܶܝܢ ܬܰܚܽܘܒܽܘܬܗܶܝܢ ܐܶܬܓܰܠܝܰܬ ܠܳܟ ܆ ܟܡܐ ܝܰܬܺܝܪܳܐܺܝܬ ܬܶܬܚܙܶܐ ܡܚܺܝܠܽܘܬܗܶܝܢ ܥܰܡܺܝܩܬܐ ܇ ܒܡܶܐܬܺܝܬܐ ܝܺܚܺܝܕܬܐ ܕܟܽܠ ܚܕܐ ܡܶܢܗܶܝܢ . ܐܶܙܕܰܗܪ ܗܳܟܺܝܠ ܒܰܡܢܳܬܐ ܕܪܶܓܬܐ ܕܰܫܪܳܪܐ ܕܒܳܟ ܆ ܗܳܝ ܕܡܶܬܝܰܐܒܳܐ ܠܚܰܝ̈ܶܐ ܘܰܡܣܰܘܚܐ ܠܛܳܒ̈ܳܬܐ . ܘܪܳܓܐ ܪܶܓܬܐ ܚܠܺܝܡܬܐ ܘܠܐ ܡܶܬܚܰܒܠܳܢܺܝܬܐ . ܪܶܓܬܐ ܓܶܝܪ ܕܰܚܒܳܠܐ ܬܚܶܝܬ ܚܒܳܠܐ ܣܺܝܡܐ . ܘܩܰܠܺܝܠܳܐܺܝܬ ܡܚܰܒܶܠ ܠܳܗ̇ ܐܰܝܢܐ ܕܨܳܒܶܐ ܕܢܶܩܢܶܐ ܚܰܝܠܐ ܕܰܡܣܰܝܒܪܳܢܽܘܬܐ . ܪܶܓܬܐ ܕܶܝܢ ܠܐ ܡܶܬܚܰܒܠܳܢܺܝܬܐ ܆ ܐܳܦ ܟܰܕ ܢܶܣܒܪܽܘܢ ܒܥܶܠܕ̈ܒܳܒܶܝܗ̇ ܕܙܳܟܶܝܢ ܠܳܗ̇ . ܗܺܝ ܡܶܢ ܩܒܳܥܐ ܫܰܪܺܝܪܐ ܕܰܟܝܳܢܳܗ̇ ܆ ܠܐ ܡܶܫܬܰܪܝܐ . ܘܶܐܢ ܡܶܣܬܰܒܪܐ ܕܡܶܙܕܰܟܝܐ ܠܰܘ ܡܶܙܕܟܳܝܽܘ ܐܶܙܕܰܟܝܰܬ . ܐܶܠܐ ܡܓܰܙܝܐ ܢܰܦܫܳܗ̇ ܡܶܢ ܚܽܘܫܳܒܐ ܕܠܐ ܫܳܘܶܐ ܠܳܗ̇ . ܗܰܘ ܕܟܰܕ ܐܰܚܺܝܕ ܠܳܗ̣ ܡܶܬܟܰܬܰܫ ܥܰܡ ܪܶܓܬܐ ܣܢܺܝܬܐ . ܫܰܦܺܝܪ ܠܰܢ ܗܳܟܺܝܠ ܕܢܶܙܟܶܐ ܠܟܽܘܠܗܶܝܢ ܐܖ̈ܓܺܝܓܳܬܐ . ܝܰܬܺܝܪܳܐܺܝܬ ܕܶܝܢ ܠܪܶܓܬܐ ܗܳܕܶܐ ܩܰܕܡܳܝܬܐ . ܗܳܝ ܕܶܐܢ ܢܶܙܟܶܝܗ̇ . ܡܶܢܳܗ̇ ܢܶܣܰܒ ܚܰܝܠܐ ܕܙܳܟܽܘܬܐ ܆ ܠܽܘܩܒܰܠ ܐܖ̈ܓܺܝܓܳܬܐ ܐܚܪ̈ܳܢܝܳܬܐ . ܐܶܡܰܬܝ ܓܶܝܪ ܕܪܶܓܬܐ ܗܳܕܶܐ ܒܺܝܫܬܐ ܬܶܙܕܟܶܐ ܒܰܢ ܆ ܥܰܡܳܗ̇ ܐܳܦ ܐܚܪ̈ܳܢܝܳܬܐ ܕܡܶܢ ܒܳܬܪܳܗ̇ ܚܳܝ̈ܒܳܢ . ܘܰܐܝܟ ܟܡܐ ܕܚܳܙܶܝܢܰܢ ܕܣܰܓܺܝ ܆ ܥܒܳܕܰܢ ܒܗܳܝ ܕܒܰܚܕܐ ܠܣܰܓܺܝ̈ܳܐܬܐ ܙܟܰܝܢܰܢ ܆ ܗܳܟܰܢܐ ܢܶܬܚܰܦܰܛ ܥܠܰܘܗܝ ܕܰܥܒܳܕܐ . ܡܶܛܽܠ ܕܶܐܢ ܢܰܗܡܶܐ . ܠܰܘ ܒܰܠܚܽܘܕ ܒܗܳܝ ܕܽܘܟܬܐ ܐܺܝܬܶܝܗ̇ ܚܰܝܳܒܽܘܬܐ . ܐܶܠܐ ܘܰܒܫܰܪܟܐ ܕܬܰܟܬܽܘ̈ܫܶܐ ܕܡܶܢ ܒܳܬܰܪ ܗܳܢܐ ܥܳܐܠܺܝܢ . ܘܰܐܟܙܢܐ ܕܶܐܢ ܢܶܙܟܶܐ ܙܳܟܽܘܬܰܢ ܩܰܕܡܳܝܬܐ ܇ ܙܳܟܽܘܬܐ ܗܝ ܕܟܽܠܗܽܘܢ ܐܰܓܽܘ̈ܢܶܐ ܆ ܗܳܟܰܢܐ ܐܶܢ ܢܚܽܘܒ ܇ ܚܰܝܳܒܽܘܬܐ ܗܝ ܕܟܽܠܗܽܘܢ ܬܰܟܬܽܘ̈ܫܶܐ . ܙܳܕܶܩ ܠܰܢ ܗܳܟܺܝܠ ܕܰܒܟܽܠ ܙܒܰܢ ܙܰܟܳܝ̈ܶܐ ܢܶܗܘܶܐ . ܡܶܛܽܘܠ ܕܙܳܟܽܘܬܐ ܕܰܟܝܳܢܰܢ ܗܝ . ܗܳܝ ܕܶܝܢ ܕܰܢܚܽܘܒ ܠܒܰܪ ܡܶܢ ܟܝܳܢܰܢ ܐܺܝܬܶܝܗ̇ . ܡܶܛܽܠ ܨܶܒܝܳܢܰܢ ܇ ܘܫܶܕ̈ܠܶܐ ܕܰܒܥܶܠܕ̈ܒܳܒܰܝܢ . ܢܶܫܠܰܡ ܗܳܟܺܝܠ ܒܨܶܒܝܳܢܰܢ ܠܨܶܒܝܳܢܐ ܕܰܐܠܳܗܳܐ ܥܳܒܽܘܕܰܢ ܆ ܗܰܘ ܕܰܐܩܺܝܡܰܢ ܒܰܐܓܽܘܢܐ ܕܙܰܟ̈ܳܝܶܐ ܢܶܗܘܶܐ . ܠܐ ܗܳܟܺܝܠ ܢܶܒܗܰܬ ܒܰܢ ܡܰܠܟܐ ܕܰܓܒܳܢ ܇ ܘܢܶܬܥܕܶܠ ܕܦܳܠ̈ܚܶܐ ܪ̈ܦܰܝܳܐ ܓܒܳܐ ܘܰܚܠܰܛ ܒܡܰܫܪܺܝܬܶܗ ܇ ܚܰܝܳܒܽܘܬܰܢ ܓܶܝܪ ܠܐ ܐܺܝܕܰܥܬܶܗ ܕܗܰܘ ܕܰܓܒܳܢ ܡܚܰܘܝܐ . ܕܠܐ ܗܳܟܺܝܠ ܚܰܟܺܝܡܐ ܢܶܣܬܒܰܪ ܒܰܢ ܗܶܕܝܽܘܛܐ ܢܶܗܘܶܐ ܙܰܟܳܝ̈ܶܐ ܀ ܚܙܺܝ ܗܳܟܺܝܠ ܒܢܶܣܝܳܢܐ ܕܬܰܟܬܽܘܫܳܟ ܆ ܕܟܽܘܠ ܐܶܡܰܬܝ ܕܪܶܓܬܐ ܗܳܕܶܐ ܕܟܰܪܣܐ ܫܳܚܩܐ ܠܳܟ ܆ ܒܰܐܝܠܶܝܢ ܚܽܘ̈ܫܳܒܶܐ ܡܶܙܕܰܟܝܐ ܆ ܘܡܶܢ ܗܳܢܐ ܥܝܳܕܐ ܆ ܟܽܘܠ ܐܶܡܰܬܝ ܕܣܳܕܪܐ ܩܪܳܒܐ ܠܩܽܘܒܠܳܟ ܆ ܐܳܦ ܐܰܢܬ ܗܶܢܽܘܢ ܗܳܠܶܝܢ ܚܽܘ̈ܫܳܒܶܐ ܣܕܽܘܪ ܠܩܽܘܒܠܳܗ̇ . ܘܡܶܢ ܒܳܬܰܪ ܙܳܟܽܘܬܐ ܆ ܗܰܢܺܝܐܽܘܬܳܗ̇ ܕܙܳܟܽܘܬܐ ܡܩܰܒܠܐ ܠܳܟ . ܟܡܐ ܓܶܝܪ ܕܰܫܓܺܝܫ ܐܰܢܬ ܒܚܽܘܬܚܳܬܳܗ̇ ܕܪܶܓܬܐ ܆ ܠܐ ܡܶܬܛܰܥܡܐ ܠܳܟ ܒܰܣܺܝܡܽܘܬܳܗ̇ ܕܙܳܟܽܘܬܐ ܆ ܒܳܬܰܪ ܩܰܠܺܝܠ ܟܰܕ ܠܒܺܝܫ ܐܰܢܬ ܙܰܝܢܐ ܕܰܡܣܰܝܒܪܳܢܽܘܬܐ ܆ ܘܦܽܘܩ ܐܰܢܬ ܡܶܢ ܐܰܓܽܘܢܐ ܕܬܰܟܬܽܘܫܐ ܒܙܳܟܽܘܬܐ ܆ ܘܟܰܕ ܐܳܪܰܥ ܠܳܟ ܒܽܘܣܳܡܳܗ̇ ܕܙܳܟܽܘܬܐ . ܐܳܦܠܐ ܓܶܝܪ ܡܰܨܝܐ ܕܒܶܗ ܒܥܳܠܡܐ ܢܝܳܚܐ ܢܶܦܓܰܥ ܒܳܟ ܆ ܐܶܠܐ ܡܶܢܶܗ ܕܥܰܡܠܐ ܢܝܳܚܐ ܡܶܬܺܝܠܶܕ . ܘܠܐ ܡܶܫܟܰܚ ܐܰܢܬ ܕܟܰܕ ܐܰܚܺܝܕ ܐܰܢܬ ܙܰܪܥܐ ܒܺܐܝܕܳܟ ܇ ܥܠܰܠܬܐ ܒܓܰܘ ܙܘܳܪܳܟ ܬܶܬܺܝܠܶܕ ܠܳܟ . ܐܶܠܐ ܡܶܢܶܗ ܕܙܰܪܥܐ ܡܐ ܕܶܐܫܬܕܺܝ ܥܰܠ̈ܠܳܬܐ ܡܶܬܟܰܢ̈ܫܳܢ . ܘܠܐ ܬܽܘܒ ܟܰܕ ܥܕܰܟܺܝܠ ܒܬܰܟܬܽܘܫܐ ܕܰܩܪܳܒܐ ܩܳܐܶܡ ܐܰܢܬ ܇ ܘܠܐ ܐܶܬܓܰܠܝܰܬ ܕܠܰܐܝܟܐ ܒܳܠܫܐ ܙܳܟܽܘܬܐ ܇ ܢܶܨܚܳܢܐ ܒܰܡܕܺܝ̈ܢܳܬܐ ܡܶܬܟܪܶܙ ܠܳܟ . ܐܶܠܐ ܡܶܢ ܒܳܬܰܪ ܕܫܳܠܶܡ ܩܪܳܒܐ ܘܡܶܬܚܰܙܝܐ ܙܳܟܽܘܬܐ ܆ ܗܳܝܕܶܝܢ ܡܶܬܟܪܶܙ ܒܟܰܪ̈ܟܶܐ ܢܶܨܚܳܢܶܗ ܕܰܩܪܳܒܬܳܢܐ . ܕܰܐܝܟ ܗܳܠܶܝܢ ܕܶܡ̈ܘܳܬܐ ܣܰܒ ܠܳܟ ܆ ܠܰܩܪܳܒܐ ܗܳܢܐ ܪܽܘܚܳܢܐ ܕܒܶܗ ܩܳܐܶܡ ܐܰܢܬ . ܘܶܐܢ ܫܓܺܝܫ ܐܰܢܬ ܒܥܶܕܳܢܐ ܕܡܰܩܪܶܒ ܐܰܢܬ ܆ ܕܰܥ ܕܗܳܕܶܐ ܠܳܚܡܐ ܠܳܟ . ܘܶܐܢ ܥܡܺܝܠ ܐܰܢܬ ܘܕܰܥܺܝܬ ܐܰܢܬ ܆ ܗܳܕܶܐ ܬܽܘܒ ܢܳܩܦܐ ܠܶܗ ܠܰܥܒܳܕܳܟ . ܐܶܢ ܬܰܟܬܽܘܫܐ ܗܘ ܓܶܝܪ ܆ ܥܰܡܠܐ ܐܺܝܬ ܒܶܗ . ܘܶܐܢ ܐܰܓܽܘܢܐ ܗܘ ܆ ܒܠܶܐܘܬܐ ܘܰܒܕܽܘܥܬܐ ܪܳܗܛܺܝܢ ܠܶܗ ܐܰܝܠܶܝܢ ܕܥܳܐܠܺܝܢ ܠܶܗ . ܐܰܢܬ ܕܶܝܢ ܠܐ ܬܚܽܘܪ ܒܗܳܠܶܝܢ ܕܩܰܪ̈ܺܝܒܳܢ . ܐܶܠܐ ܩܰܕܶܡ ܐܰܕܺܝܩ ܒܰܢܝ̈ܳܚܶܐ ܕܡܶܢ ܒܳܬܰܪ ܐܽܘ̈ܠܨܳܢܶܐ . ܘܠܐ ܢܶܬܶܐܣܰܪ ܚܽܘܫܳܒܳܟ ܨܶܝܕ ܦܰܓܪܳܟ . ܐܶܠܐ ܢܶܪܗܰܛ ܢܶܚܙܶܐ ܐܰܝܠܶܝܢ ܕܰܥܬܺܝ̈ܕܳܢ ܆ ܕܰܬܚܰܝܶܠ ܒܥܽܘܗܕܳܢܐ ܕܙܳܟܽܘܬܐ ܆ ܠܗܰܕ̈ܳܡܶܐ ܕܩܳܝܡܺܝܢ ܒܰܩܪܳܒܐ . ܪܽܘܚܳܢܐ ܐܰܢܬ . ܘܥܰܡ ܪܶܓܬܐ ܕܦܰܓܪܐ ܡܰܩܪܶܒ ܐܰܢܬ . ܓܽܘܚܟܐ ܗܘ ܓܶܝܪ ܠܪܽܘܚܳܢܐ ܕܡܶܢ ܦܰܓܪܐ ܢܶܬܚܣܶܢ . ܘܒܶܗܬܬܐ ܗܝ ܠܕܰܡܙܰܡܶܢ ܠܰܫܡܰܝܳܐ ܆ ܕܟܰܪܣܐ ܬܶܬܟܰܬܰܫ ܥܰܡܶܗ ܘܬܶܚܣܢܺܝܘܗܝ . ܐܶܢ ܓܶܝܪ ܠܰܐܪ̈ܟܰܣ ܘܰܠܫܽܘ̈ܠܛܳܢܶܐ ܪ̈ܽܘܚܳܢܶܐ ܆ ܗܳܢܰܘ ܕܶܝܢ ܠܚܰܝ̈ܠܶܐ ܘܡܰܫܪ̈ܝܳܬܐ ܕܰܠܩܽܘܒܠܐ ܆ ܪܫܺܝܡ ܐܰܢܬ ܡܶܢ ܛܰܝܒܽܘܬܐ ܕܬܶܬܟܰܬܰܫ ܘܬܶܙܟܶܐ ܆ ܟܡܐ ܝܰܬܺܝܪܳܐܺܝܬ ܘܳܠܶܐ ܠܳܟ ܕܰܠܟܰܪܣܐ ܬܶܙܟܶܐ ܆ ܗܐ ܓܶܝܪ ܐܶܣܟܺܡܳܟ ܗܝ ܗܳܕܶܐ ܡܶܫܬܰܘܕܶܐ . ܘܰܚܙܳܬܐ ܕܕܽܘܒܳܪܳܟ ܙܳܟܽܘܬܐ ܕܠܽܘܩܒܰܠ ܚܰܝ̈ܠܶܐ ܕܰܠܩܽܘܒܠܐ ܡܰܟܪܙܐ ܥܠܰܝܟ . ܘܡܰܢܽܘ ܕܠܐ ܢܶܓܚܰܟ ܥܰܠ ܗܰܘ ܕܰܠܗܳܠܶܝܢ ܡܛܰܝܰܒ ܇ ܡܐ ܕܚܳܙܶܐ ܕܟܰܪܣܐ ܙܳܟܝܐ ܠܶܗ . ܝܰܬܺܝܪܐܝܬ ܕܶܝܢ ܆ ܡܐ ܕܠܰܘ ܣܽܘܢܩܳܢܐ ܕܚܰܝ̈ܶܐ ܠܗܳܕܶܐ ܥܳܨܶܐ ܠܳܟ ܇ ܐܶܠܐ ܪܶܓܬܐ ܐܰܝܕܐ ܕܶܐܬܝܰܠܕܰܬ ܡܶܢ ܡܚܺܝܠܽܘܬܐ ܕܨܶܒܝܳܢܳܟ ܇ ܘܝܰܠܕܐ ܕܡܶܢܳܟ ܩܳܡ ܒܰܩܪܳܒܐ ܠܩܽܘܒܠܳܟ ܘܫܰܦܠܳܟ . ܘܰܠܘܰܝ ܟܰܕ ܚܰܝܠܬܳܢ ܆ ܐܶܠܐ ܟܰܕ ܥܕܰܟܺܝܠ ܫܒܰܪ ܘܰܛܠܶܐ ܇ ܘܰܦܫܺܝܩ ܠܳܟ ܕܰܬܚܶܝܬ ܥܶܩܒܳܟ ܬܣܺܝܡܺܝܘܗܝ . ܚܙܺܝ ܗܳܟܺܝܠ ܐܳܦ ܪܽܘܚܐ ܆ ܐܰܝܟܰܢܐ ܡܳܠܟܐ ܠܳܟ . ܫܰܩܶܦ ܠܰܡ ܠܟܺܐܦܐ ܝܰܠܽܘ̈ܕܶܝܗ̇ ܕܒܳܒܶܠ ܟܰܕ ܛܠܶܝܢ . ܫܰܦܺܝܪ ܓܶܝܪ ܐܳܦ ܝܰܠܽܘ̈ܕܶܐ ܩܪܳܬ ܐܶܢܽܘܢ ܡܶܠܬܐ ܕܰܢܒܺܝܽܘܬܐ ܠܚܰܫܑ̈ܶܐ ܗܳܠܶܝܢ . ܡܶܛܽܠ ܕܰܬܚܰܘܶܐ ܡܚܺܝܠܽܘܬܗܽܘܢ ܆ ܘܠܳܟ ܬܠܰܒܶܒ ܥܰܠ ܙܳܟܽܘܬܐ . ܘܠܐ ܐܶܡܪܰܬ ܐܶܢܽܘܢ ܝܰܠܽܘ̈ܕܰܝܟ ܆ ܕܠܐ ܬܶܥܒܶܕ ܠܳܟ ܨܰܥܪܐ ܇ ܕܕܰܐܝܟ ܗܳܠܶܝܢ ܝܰܠܽܘ̈ܕܶܐ ܡܶܢܳܟ ܐܶܬܚܙܺܝܘ . ܐܶܠܐ ܫܰܡܗܰܬ ܐܶܢܽܘܢ ܝܰܠܽܘ̈ܕܶܐ ܕܒܳܒܶܠ ܆ ܗܳܢܰܘ ܕܶܝܢ ܕܡܶܬܝܰܠܕܺܝܢ ܡܶܢ ܥܰܒܕܽܘܬܐ ܆ ܘܠܰܘ ܡܶܢ ܚܺܐܪܽܘܬܐ . ܡܶܛܽܠ ܕܶܐܡܐ ܕܝܳܠܕܐ ܖ̈ܓܺܝܓܳܬܐ ܥܰܒܕܽܘܬܳܐ ܗ̣ܝ . ܗܳܝ ܕܡܰܬܠܰܬܳܗ̇ ܡܶܠܬܐ ܕܰܢܒܺܝܽܘܬܐ ܒܝܰܕ ܒܳܒܶܠ ܒܳܙܽܘܙܬܐ . ܕܰܚܛܺܝܦܳܐܺܝܬ ܐܰܝܟ ܕܰܒܒܶܙܬܐ ܆ ܚܰܝܠܶܗ ܕܒܰܪ ܐܢܳܫܰܢ ܪܽܘܚܳܢܐ ܒܳܙܐ . ܘܥܽܘܬܪܶܗ ܡܚܰܠܨܐ . ܒܗܰܘ ܥܶܕܳܢܐ ܗܳܟܺܝܠ ܕܪܶܓܬܐ ܥܰܡ ܟܰܦܢܐ ܡܶܙܕܰܘܓܺܝܢ ܠܰܩܪܳܒܐ ܕܰܠܩܽܘܒܠܳܟ ܆ ܐܰܢܬ ܐܰܙܘܶܓ ܚܽܘܫܳܒܳܟ ܥܰܡ ܛܰܝܒܽܘܬܐ ܆ ܘܩܽܘܡ ܒܰܨܠܽܘܬܐ . ܘܰܐܝܟ ܫܳܐܶܛ ܐܰܢܬ ܠܳܗ̇ ܠܪܶܓܬܐ ܆ ܘܳܐܦ ܠܐ ܚܽܘܫܳܒܳܟ ܬܰܦܢܶܐ ܠܘܳܬܳܗ̇ . ܐܳܡܰܪ ܐܢܐ ܕܶܝܢ ܆ ܗܳܝ ܕܪܰܒܐ . ܕܳܐܦ ܟܰܕ ܬܶܬܟܰܬܰܫ ܘܬܶܙܟܶܐ ܆ ܥܕܰܟܺܝܠ ܗܺܝ ܙܳܟܽܘܬܳܟ ܆ ܬܚܶܝܬ ܒܽܘܨܳܪ̈ܶܐ ܣܺܝܡܐ ܇ ܕܶܐܣܬܰܢܩܰܬ ܥܰܠ ܬܰܟܬܽܘܫܐ ܆ ܘܟܶܢ ܙܟܰܝܬܳܗ̇ ܠܟܰܪܣܐ ܆ ܗܳܝ ܕܙܳܕܶܩ ܗܘܳܐ ܕܰܐܝܟ ܒܳܣܰܪ ܐܰܢܬ ܠܳܗ̇ ܘܫܺܝܛܐ ܒܥܰܝ̈ܢܰܝܟ ܇ ܐܳܦ ܠܐ ܚܽܘܫܳܒܳܟ ܢܰܩܺܝܦ ܥܠܶܝܗ̇ ܇ ܐܶܠܐ ܬܒܰܣܰܪ ܥܠܶܝܗ̇ ܆ ܐܰܝܟ ܚܰܝܠܬܳܢܐ ܥܰܠ ܡܚܺܝܠܐ ܆ ܘܰܐܝܟ ܓܰܢܒܳܪܐ ܘܥܰܫܺܝܢܐ ܆ ܠܽܘܩܒܰܠ ܫܺܝܛܐ ܘܰܡܫܰܦܠܐ ܆ ܐܳܦ ܗܳܟܰܢܰܐ ܗ̣ܘ ܓܶܝܪ ܥܝܳܕܐ ܕܰܩܪ̈ܳܒܬܳܢܶܐ ܚܠܺܝ̈ܨܶܐ ܇ ܡܳܐ ܕܚܳܙܶܝܢ ܠܰܡܚܺܝ̈ܠܶܐ ܕܳܐܬܶܝܢ ܠܽܘܩܒܰܠܗܽܘܢ ܠܬܰܟܬܽܘܫܐ . ܒܳܣܪܺܝܢ ܓܶܝܪ ܘܫܳܝܛܺܝܢ ܘܡܰܗܠܺܝܢ ܒܡܶܐܬܺܝܬܗܽܘܢ . ܐܰܝܟ ܕܰܟܬܺܝܒ ܐܳܦ ܥܰܠ ܗܰܘ ܓܰܢܒܳܪܐ ܡܓܰܕܦܳܢܐ ܇ ܕܰܒܚܰܝܠܐ ܕܦܰܓܪܐ ܩܳܐܶܡ ܗܘܐ ܫܽܘܒܗܳܪܶܗ . ܟܰܕ ܠܰܡ ܚܙܳܝܗܝ ܠܕܰܘܺܝܕ ܒܣܰܪ ܥܠܰܘܗܝ . ܘܶܐܢ ܗܽܘ ܒܬܽܘܟܠܳܢܐ ܕܥܰܠ ܒܶܣܪܐ ܆ ܗܳܢܐ ܟܽܠܶܗ ܒܶܣܝܳܢܐ ܥܰܠ ܕܰܘܺܝܕ ܗܘܳܐ ܒܶܗ ܆ ܐܰܝܟܰܢܐ ܐܰܢܬ ܒܚܰܝܠܐ ܕܪܽܘܚܐ ܕܒܳܟ ܆ ܠܐ ܬܫܽܘܛ ܘܰܬܒܰܣܰܪ ܥܰܠ ܪܶܓܰܬ ܟܰܪܣܐ . ܠܡܰܢܽܘ ܓܶܝܪ ܡܥܳܕܐ ܕܬܶܙܟܶܐ ܇ ܐܶܠܐ ܐܶܢ ܠܝܰܠܽܘ̈ܕܶܐ ܘܠܰܛܠܳܝ̈ܶܐ ܫܰܒܪ̈ܶܐ . ܒܰܪ ܫܳܥܬܶܗ ܓܶܝܪ ܕܳܐܠܨܐ ܠܗܽܘܢ ܒܣܽܘܢܩܳܢܳܗ̇ ܪܶܓܰܬ ܟܰܪܣܐ ܆ ܡܫܰܪܶܝܢ ܒܒܶܟܝܐ ܘܰܒܠܶܙܬܐ ܠܘܳܬ ܐܰܒܳܗܰܝ̈ܗܽܘܢ ܆ ܘܬܳܒܥܺܝܢ ܠܗܽܘܢ ܣܽܘܢ̈ܩܳܢܰܝܗܽܘܢ ܘܗܳܠܶܝܢ ܡܶܛܽܠ ܕܠܐ ܥܕܰܟܺܝܠ ܩܳܡܘ ܒܰܡܫܽܘܚܬܐ . ܕܡܶܬܺܝܠܶܕ ܒܳܗ̇ ܚܰܝܠܐ ܕܰܡܣܰܝܒܪܳܢܽܘܬܐ ܡܶܢ ܢܰܦܫܐ . ܐܰܢܬ ܕܶܝܢ ܒܰܡܫܽܘܚܬܐ ܓܰܒܪܳܢܺܝܬܐ ܩܳܐܶܡ ܐܰܢܬ ܆ ܘܶܐܬܓܠܺܝ ܠܳܟ ܚܰܝܠܐ ܕܢܰܦܫܳܟ ܐܶܢ ܨܳܒܶܐ ܐܰܢܬ ܕܬܶܬܚܰܫܰܚ ܒܶܗ ܆ ܠܡܳܢܐ ܡܶܙܕܟܶܐ ܐܰܢܬ . ܡܶܢ ܟܰܪܣܐ ܐܰܝܟ ܫܰܒܪܐ ܇ ܘܗܳܘܶܐ ܐܰܢܬ ܒܶܙܚܐ ܕܰܡܓܰܚܶܟ ܒܳܟ ܚܰܫܐ ܕܛܰܠܝܽܘܬܐ . ܒܗܳܝ ܓܶܝܪ ܡܫܽܘܚܬܐ ܕܩܰܪܺܝܒܐ ܠܰܟܝܳܢ ܩܰܘܡܬܶܗ ܕܫܰܒܪܐ ܡܶܙܕܰܟܝܳܢܽܘܬܐ ܕܡܶܢ ܟܰܪܣܐ ܆ ܒܳܗ̇ ܟܰܕ ܒܳܗ̇ ܒܰܡܫܽܘܚܬܐ ܩܰܪܺܝܒܐ ܠܳܟ ܙܳܟܽܘܬܐ ܕܰܠܩܽܘܒܠܳܗ̇ . ܘܰܐܟܙܢܐ ܕܫܰܒܪܽܘܬܶܗ ܕܗܰܘ ܬܚܶܝܬ ܚܰܝܳܒܽܘܬܐ ܣܺܝܡܐ ܆ ܗܳܟܰܢܐ ܠܫܽܘܡܠܳܝ ܩܰܘܡܬܳܟ ܕܺܝܠܳܟ ܙܳܟܽܘܬܐ ܢܰܩܺܝܦܐ ܠܳܗ̇ . ܐܶܣܬܰܟܠ ܕܶܝܢ ܐܳܦ ܡܶܢ ܗܳܕܶܐ ܡܚܺܝܠܽܘܬܳܗ̇ ܕܺܝܠܳܗ̇ ܕܪܶܓܰܬ ܟܰܪܣܐ ܆ ܕܥܰܡ ܡܫܽܘܚܬܐ ܕܫܰܒܪ̈ܶܐ ܐܺܝܬܰܘܗܝ ܬܰܟܬܽܘܫܳܗ̇ . ܫܰܪܟܐ ܓܶܝܪ ܕܰܖ̈ܓܺܝܓܳܬܐ ܐܚܪ̈ܳܢܝܳܬܐ ܆ ܚܳܙܶܝܢܰܢ ܕܰܒܫܽܘ̈ܚܠܳܦܶܐ ܕܩܰܘܡܬܐ ܕܡܶܢ ܒܳܬܰܪܟܶܢ ܡܶܬܚܰܕ̈ܬܳܢ ܥܰܠ ܚܰܝ̈ܰܝܢ . ܗܳܕܶܐ ܕܶܝܢ ܪܶܓܬܐ ܕܟܰܪܣܐ ܆ ܒܳܗ̇ ܒܫܰܒܪܽܘܬܐ ܡܶܬܬܙܺܝܥܐ . ܘܕܰܥ ܠܳܟ ܕܡܶܛܽܠ ܕܰܡܚܺܝܠܬܐ ܗܝ ܆ ܥܰܡ ܫܰܒܪܐ ܡܶܬܟܰܬܫܐ . ܐܶܡܰܬܝ ܕܶܝܢ ܕܰܠܩܽܘܒܠܳܟ ܡܰܩܪܒܐ ܆ ܐܰܝܟ ܕܰܠܢܶܣܝܳܢܐ ܐܳܬܝܐ ܆ ܘܠܰܘ ܐܰܝܟ ܕܰܠܙܳܟܽܘܬܐ . ܙܟܺܝ ܗܳܟܺܝܠ ܒܚܰܝܠܐ ܕܰܡܚܰܡܣܢܳܢܽܘܬܳܟ ܇ ܠܗܳܝ ܕܳܐܦ ܡܐ ܕܶܐܙܕܰܟܝܰܬ ܠܰܘ ܣܰܓܺܝ ܪܰܒܳܐ ܡܶܙܕܰܟܝܳܢܽܘܬܳܗ̇ . ܡܶܛܽܠ ܕܰܩܪܳܒܐ ܗܝ ܕܫܰܒܪܘܬܐ . ܐܶܠܐ ܠܰܘ ܐܰܝܟ ܡܚܺܝܠܽܘܬܳܗ̇ ܕܺܝܠܳܗ̇ ܡܚܺܝܠ ܥܽܘܕܪܳܢܐ ܕܡܶܢܳܗ̇ ܡܶܬܺܝܠܶܕ . ܟܰܕ ܗܺܝ ܓܶܝܪ ܙܥܽܘܪܝܐ ܗܝ ܘܫܺܝܛܐ ܆ ܡܳܐ ܕܶܐܙܰܕܟܝܰܬ ܠܰܘ ܕܬܶܗܪܐ ܗܝ ܡܶܙܕܰܟܝܳܢܽܘܬܳܗ̇ . ܐܶܠܐ ܬܰܪܥܐ ܠܢܶܨ̈ܚܳܢܶܐ ܕܠܽܘܩܒܰܠ ܟܽܠ ܚܰܫܺܝ̈ܢ ܦܳܬܚܐ ܠܰܢ . ܘܫܰܪܟܐ ܕܰܖ̈ܓܺܝܓܳܬܐ ܕܡܶܢ ܒܳܬܪܳܗ̇ ܆ ܡܐ ܕܰܚܙ̈ܰܝ ܡܶܬܡܰܚ̈ܠܰܢ ܕܠܐ ܢܺܐܬܝ̈ܳܢ ܠܬܰܟܬܽܘܫܐ . ܐܰܘ ܐܶܢ ܩܳܪ̈ܒܳܢ ܕܢܶܬܟ̈ܰܬܫܳܢ ܆ ܒܕܶܚܠܬܐ ܘܰܒܩܶܢܛܐ . ܘܡܶܢܳܗ̇ ܕܗܳܕܶܐ ܒܦܶܠܓܽܘܬ ܚܰܝܠܗܶܝܢ ܐܳܬܝ̈ܳܢ ܆ ܘܠܰܘ ܒܚܰܝܠܐ ܡܫܰܠܡܳܢܐ . ܡܶܛܽܠ ܕܕܶܚܠܬܐ ܆ ܡܥܳܕܐ ܡܒܰܨܪܐ ܘܰܡܒܰܕܪܐ ܠܶܗ ܠܚܰܝܠܐ ܀ ܐܶܬܟܰܬܫ ܗܳܟܺܝܠ ܐܳܘ ܬܰܠܡܺܝܕܐ ܆ ܘܰܙܟܺܝ ܐܰܝܟ ܓܰܒܪܐ ܆ ܕܬܶܬܟܰܠܰܠ ܟܰܫܺܝܪܳܐܺܝܬ ܐܰܝܟ ܚܰܝܠܬܳܢܐ . ܠܐ ܬܚܽܘܒ ܕܠܰܘ ܠܗܳܕܶܐ ܦܳܪܶܫ ܐܰܢܬ . ܠܐ ܬܶܦܶܠ ܕܠܰܘ ܡܶܛܽܠ ܗܳܕܶܐ ܐܶܬܓܒܺܝܬ . ܠܐ ܬܰܫܠܶܡ ܐܺܝܕܐ ܆ ܡܶܛܽܘܠ ܕܺܐܝܕܐ ܚܰܝܠܬܳܢܐ ܐܺܝܬ ܥܰܡܳܟ . ܐܺܝܕܶܗ ܓܶܝܪ ܕܰܡܫܺܝܚܐ ܐܺܝܬ ܥܰܡܳܟ . ܒܗܳܠܶܝܢ ܟܽܘܠܗܶܝܢ ܕܒܰܩܪ̈ܳܒܰܝܗܶܝܢ ܩܳܐܶܡ ܐܰܢܬ ܇ ܐܶܢ ܗܽܘ ܕܰܪܓܺܝܫ ܐܰܢܬ ܒܳܗ̇ ܒܝܰܡܺܝܢܐ ܕܰܠܒܺܝܟܐ ܝܰܡܺܝܢܳܟ ܇ ܘܒܰܕܪܳܥܐ ܚܰܝܠܬܳܢܐ ܕܰܐܚܺܝܕ ܠܺܐܝܕܳܟ ܡܚܺܝܠܬܐ . ܐܶܠܐ ܡܶܛܽܠ ܕܘܳܠܶܐ ܠܺܝ ܐܳܦ ܗܶܢܽܘܢ ܙܢ̈ܰܝܳܐ ܩܰܕ̈ܡܳܝܶܐ ܇ ܕܺܝܠܳܗ̇ ܕܗܳܕܶܐ ܙܳܟܽܘܬܐ ܐܰܠܦܳܟ ܆ ܫܡܰܥ ܘܺܐܡܰܪ ܠܳܟ . ܠܐ ܗܳܟܺܝܠ ܬܶܬܚܫܶܒ ܠܳܟ ܙܳܟܽܘܬܐ ܇ ܡܐ ܕܙܳܟܶܐ ܐܰܢܬ ܠܪܶܓܬܐ ܕܡܶܐܟ̈ܠܳܬܐ ܪ̈ܰܘܪܒܳܬܐ ܕܝܰܩܺܝܖ̈ܳܢ ܒܰܕܡܰܝ̈ܗܶܝܢ ܒܰܠܚܽܘܕ . ܐܶܠܐ ܐܳܦ ܡܐ ܕܠܰܙܥܽܘܪ̈ܝܳܬܐ ܘܫܺܝ̈ܛܳܬܐ ܙܳܟܶܐ ܐܰܢܬ ܆ ܠܗܳܕܶܐ ܝܰܬܺܝܪܳܐܺܝܬ ܚܫܽܘܒ ܙܳܟܽܘܬܐ . ܠܰܘ ܓܶܝܪ ܡܶܢ ܡܶܐܟܽܘܠܬܐ ܕܒܶܣܪܐ ܒܰܠܚܽܘܕ ܘܡܰܫܬܝܐ ܕܚܰܡܪܐ ܚܰܝܳܒ ܬܰܠܡܺܝܕܐ ܕܢܶܫܬܐܶܠ ܆ ܐܶܠܐ ܡܶܢ ܟܽܠ ܡܶܕܶܡ ܕܪܳܐܶܓ ܠܶܗ . ܠܐ ܗܳܟܺܝܠ ܬܶܬܟܰܬܰܫ ܠܽܘܩܒܰܠ ܡܶܐܟܽܘܠܬܐ . ܐܶܠܐ ܠܽܘܩܒܰܠ ܪܶܓܬܐ . ܐܶܢ ܗܽܘ ܗܳܟܺܝܠ ܕܠܽܘܩܒܰܠ ܡܶܐܟܽܘܠܬܐ ܬܰܩܪܶܒ ܆ ܡܐ ܕܰܙܟܰܝܬ ܠܰܩܪܳܒܐ ܕܰܚܕܐ ܆ ܐܚܪܺܬܐ ܡܶܬܟܰܬܫܐ ܥܰܡܳܟ . ܐܶܢ ܕܶܝܢ ܠܽܘܩܒܰܠ ܪܶܓܬܐ ܆ ܒܰܚܕܐ ܠܣܰܓܺܝ̈ܳܐܬܐ ܙܳܟܶܐ ܐܰܢܬ ܆ ܥܰܡ ܗܳܕܶܐ ܬܽܘܒ ܐܚܪܺܬܐ ܕܺܐܝܬ ܡܶܐܟ̈ܠܳܬܐ ܕܰܓܠܐ ܪܶܫܝܳܢܗܶܝܢ ܇ ܐܶܡܰܬܝ ܕܺܝܚܺܝܕܳܝܐ ܐܰܘ ܕܰܝܪܳܝܐ ܒܗܶܝܢ ܢܶܬܚܰܫܰܚ . ܘܗܳܪܟܐ ܡܥܰܕܪܐ ܠܳܟ ܒܰܩܪܳܒܐ ܆ ܢܟܶܦܬܐ ܕܣܰܓܺܝ̈ܶܐܐ ܆ ܘܡܶܬܬܟܶܣ ܐܰܢܬ ܟܡܐ ܙܰܒ̈ܢܺܝܢ ܡܶܢ ܒܶܗܬܬܐ ܕܚܳܙ̈ܝܰܝܟ ܕܠܐ ܬܶܐܟܽܘܠ . ܘܡܶܛܽܠ ܕܗܳܘܶܐ ܠܳܟ ܥܽܘܕܪܳܢܐ ܡܶܢ ܠܒܰܪ ܒܰܩܪܳܒܐ ܗܳܢܐ ܆ ܙܥܽܘܪܝܐ ܗܝ ܟܶܐܡܰܬ ܐܳܦ ܙܳܟܽܘܬܶܗ . ܐܶܠܐ ܐܰܢܬ ܐܰܝܟ ܚܰܟܺܝܡ ܠܝܽܘܬܪ̈ܳܢܶܐ ܘܰܨܢܺܝܥ ܠܥܽܘܕܪ̈ܳܢܶܐ ܆ ܥܰܡ ܗܳܠܶܝܢ ܕܡܰܦܣܳܢ ܕܢܶܬܰܐܟ̈ܠܳܢ ܥܰܡܗܶܝܢ ܐܶܬܟܰܬܫ . ܘܠܽܘܩܒܰܠ ܪܶܓܰܬܗܶܝܢ ܡܚܺܝ ܩܪܳܒܐ . ܘܰܐܝܟ ܕܒܰܦܣܺܝ̈ܩܳܬܐ ܗܳܕܶܐ ܐܳܬܐ ܠܳܟ ܝܳܗܶܒܢܐ . ܕܟܽܠ ܡܶܕܶܡ ܕܥܰܠ ܦܳܬܽܘܪܐ ܕܡܶܐܟܽܘܠܬܳܟ ܡܶܬܬܣܺܝܡ . ܘܚܳܙܝܐ ܥܰܝܢܳܟ ܘܪܳܓܐ ܠܶܗ ܆ ܠܐ ܬܶܬܚܰܫܰܒ ܒܶܗ . ܐܶܠܐ ܐܶܡܰܪ ܫܰܠܝܳܐܺܝܬ ܨܶܝܕ ܟܰܪܣܳܟ ܆ ܕܡܶܛܽܠ ܕܪܰܓܬܺܝܘܗܝ ܠܐ ܛܳܥܡܐ ܐܰܢܬܝ ܠܶܗ . ܘܡܐ ܕܩܰܒܠܰܬ ܡܶܢܳܟ ܗܳܢܐ ܢܳܡܽܘܣܐ ܆ ܡܶܬܥܰܢܝܐ ܠܳܗ̇ ܒܣܽܘܢܩܳܢܳܗ̇ ܇ ܘܠܐ ܦܳܪܣܐ ܐܰܫܺܝܕܐ ܥܰܝܢܐ ܕܪܶܓܬܳܗ̇ ܥܰܠ ܡܶܐܟ̈ܠܳܬܐ . ܐܳܡܰܪ ܐܢܐ ܕܶܝܢ . ܗܳܝ ܕܛܳܟ ܡܶܛܽܘܠ ܕܰܣܒܺܝܪܐ ܚܕܰܬܐ ܆ ܐܳܦ ܠܐ ܟܽܠ ܐܢܳܫ ܡܩܰܒܶܠ ܠܳܗ̇ . ܡܶܣܬܰܟܠܺܝܢ ܠܳܗ̇ ܕܶܝܢ ܙܥܽܘܪ̈ܶܐ ܘܕܰܠܺܝ̈ܠܶܐ ܆ ܘܗܶܢܽܘܢ ܗܳܠܶܝܢ ܣܳܦܩܺܝܢ ܠܳܗ̇ . ܕܦܰܩܳܚ ܠܳܟ ܕܬܶܐܟܽܘܠ ܒܶܣܪܐ ܕܠܐ ܪܶܓܬܐ ܆ ܝܰܬܺܝܪ ܡܶܢ ܛܠܳܦ̈ܚܶܐ ܒܪܶܓܬܐ . ܠܡܳܢ ܡܶܛܽܠ ܕܰܠܘܳܬ ܡܶܐܟܽܘܠܬܶܗ ܕܒܶܣܪܐ . ܠܐ ܐܶܬܺܝܠܶܕ ܚܰܫܐ . ܗܳܪܟܐ ܕܶܝܢ ܨܶܝܕ ܗܳܕܶܐ ܕܒܰܣܝܐ . ܩܰܕܡܳܗ̇ ܚܰܫܐ ܕܪܶܓܬܐ ܠܡܶܐܟܽܘܠܬܐ . ܘܶܐܬܩܰܛܪܓܰܬ ܠܳܗ̇ ܡܶܐܟܽܘܠܬܐ ܡܶܛܽܠ ܪܶܓܬܳܗ̇ ܆ ܘܠܰܘ ܡܶܛܽܘܠ ܟܝܳܢܳܗ̇ . ܐܰܘ ܛܥܰܝܬ ܠܳܟ ܡܳܢܐ ܩܳܥܶܐ ܦܰܘܠܳܘܣ ܆ ܕܟܽܠ ܡܶܕܶܡ ܕܰܒܪܶܐ ܠܰܐܠܳܗܳܐ ܩܰܕܺܝܫ ܗܘ ܇ ܘܠܰܝܬ ܡܶܕܶܡ ܕܡܰܣܠܰܝ ܐܶܢ ܒܬܰܘܕܺܝܬܐ ܢܶܬܢܣܶܒ . ܐܶܠܐ ܐܶܙܕܰܗܪ ܠܺܝ ܐܳܦ ܗܳܪܟܐ . ܠܐ ܬܶܣܰܒ ܠܗܳܕܶܐ ܡܶܠܬܐ ܒܰܪܬ ܚܺܐܪ̈ܶܐ ܠܥܶܠܰܬ ܒܶܣܪܐ ܇ ܘܬܶܬܚܰܫܰܚ ܒܳܗ̇ . ܡܶܛܽܠ ܕܬܶܫܡܶܫܬܐ ܪ̈ܓܺܝܓܳܬܳܟ . ܠܰܒܢ̈ܰܝ ܚܺܐܪ̈ܶܐ ܓܶܝܪ ܟܬܺܝܒܐ . ܐܶܢ ܢܰܣܺܝܬ ܒܢܰܦܫܳܟ ܕܩܳܡܬ ܒܪܰܘܡܐ ܕܚܺܐܪܽܘܬܶܗ ܕܰܡܫܺܝܚܐ ܆ ܘܰܟܒܰܫܬ ܒܚܰܝܠܐ ܕܰܡܣܰܝܒܪܳܢܽܘܬܳܟ . ܥܰܒܕܽܘܬܐ ܕܒܳܟ ܆ ܐܶܬܚܰܫܚ ܒܡܶܠܬܐ ܗܳܕܶܐ ܆ ܐܶܢ ܗܽܘ ܕܰܐܪܓܶܫܬ ܕܡܐ ܕܶܐܟܰܠܬ ܠܐ ܐܶܟܰܠܬ . ܘܡܐ ܕܶܐܫܬܺܝܬ ܠܐ ܡܶܬܛܥܶܡ ܠܳܟ ܫܶܩܝܳܟ ܆ ܐܶܢ ܗܽܘ ܗܳܟܺܝܠ ܕܰܐܝܟ ܡܺܝܬܐ ܐܳܟܶܠ ܐܰܢܬ ܐܰܟܽܘܠ . ܐܶܢ ܕܶܝܢ ܐܰܝܟ ܚܰܝܳܐ ܐܳܟܶܠ ܐܰܢܬ ܆ ܐܶܙܕܰܗܪ ܠܐ ܬܶܛܥܰܡ . ܡܰܪܓܫܳܢܽܘܬܐ ܓܶܝܪ ܕܰܛܥܳܡܬܶܗ ܕܗܰܘ ܡܶܕܶܡ ܕܡܶܣܬܰܝܒܰܪ ܐܰܢܬ ܆ ܗܺܝ ܣܳܗܕܳܐ ܥܠܰܝܟ ܇ ܕܰܥܕܰܟܺܝܠ ܚܰܝ ܐܰܢܬ ܠܪܶܓܬܐ . ܘܡܶܛܽܠ ܕܬܶܐܟܽܘܠ ܐܳܟܠܰܬ ܆ ܘܠܰܘ ܡܶܛܽܠ ܕܬܺܚܶܐ . ܦܰܘܠܳܘܣ ܓܶܝܪ ܩܰܕܺܝܫܐ ܆ ܟܰܕ ܩܳܐܶܡ ܒܪܰܘܡܳܗ̇ ܕܗܳܕܶܐ ܚܺܐܪܽܘܬܐ ܐܶܡܰܪ . ܕܗܰܘ ܡܰܢ ܕܠܐ ܐܳܟܶܠ ܠܗܰܘ ܡܰܢ ܕܳܐܟܶܠ ܠܐ ܢܕܽܘܢ . ܘܠܐ ܗܰܘ ܕܳܐܟܶܠ ܡܶܛܽܘܠ ܚܺܐܪܽܘܬܐ ܇ ܢܫܽܘܛ ܠܗܰܘ ܕܠܐ ܐܳܟܶܠ ܡܶܛܽܘܠ ܥܰܒܕܽܘܬܐ ܕܢܳܡܽܘܣܐ . ܡܶܛܽܠ ܕܗܰܘ ܕܢܳܡܽܘܣܐ ܡܰܕܒܰܪ ܠܶܗ ܆ ܥܕܰܟܺܝܠ ܥܰܒܕܐ ܗܘ ܆ ܘܠܐ ܐܶܬܡܰܛܺܝ ܠܚܺܐܪܽܘܬܐ ܡܫܰܠܡܳܢܺܝܬܐ ܕܰܡܫܺܝܚܐ . ܚܙܺܝ ܗܳܟܺܝܠ ܡܳܕܶܝܢ . ܘܠܐ ܬܰܣܒܰܪ ܠܳܟ ܇ ܕܒܰܐܬܪܐ ܕܚܺܐܪܽܘܬܐ ܩܳܐܶܡ ܐܰܢܬ ܇ ܟܰܕ ܥܕܰܟܺܝܠ ܥܰܒܕܽܘܬܐ ܡܫܰܡܶܫ ܐܰܢܬ ܇ ܘܬܶܐܟܽܘܠ ܟܽܠ ܡܶܕܶܡ ܟܰܕ ܠܐ ܡܰܦܰܣ ܠܟ . ܙܰܗܪܳܟ ܓܶܝܪ ܐܳܦ ܫܠܺܝܚܐ ܛܽܘܒܳܢܐ ܡܶܢ ܗܳܕܶܐ ܆ ܕܠܐ ܬܶܫܬܪܰܓܪܰܓ ܒܚܽܘ̈ܫܳܒܶܐ ܕܚܺܐܪܽܘܬܐ . ܟܰܕ ܥܕܰܟܺܝܠ ܥܰܒܕܳܐ ܐܰܢܬ . ܠܚܺܐܪܽܘܬܐ ܗܽܘ ܠܰܡ ܐܶܬܩܪܺܝܬܽܘܢ ܐܰܚ̈ܰܝ . ܒܰܠܚܽܘܕ ܠܐ ܬܶܗܘܶܐ ܚܺܐܪܽܘܬܟܽܘܢ ܠܥܶܠܰܬ ܒܶܣܪܐ . ܘܶܐܢ ܥܕܰܟܺܝܠ ܥܰܒܕܐ ܐܰܢܬ ܆ ܠܰܘ ܒܰܠܚܽܘܕ ܢܳܡܽܘ̈ܣܶܐ ܕܰܠܒܰܪ ܡܶܢܳܟ ܢܶܕܒܪܽܘܢܳܟ ܆ ܐܶܠܐ ܐܳܦ ܢܳܡܽܘ̈ܣܶܐ ܕܦܳܪܽܘܫܽܘܬܳܟ . ܢܳܡܽܘ̈ܣܶܐ ܓܶܝܪ ܕܡܶܢ ܠܒܰܪ ܡܶܬܢܰܛܪܺܝܢ ܆ ܡܶܢ ܥ̈ܶܐܠܳܬܐ ܣܰܓܺܝ̈ܳܬܐ . ܡܶܛܽܠ ܚܙܳܬܐ . ܘܡܶܛܽܠ ܕܶܚܠܬܐ . ܘܡܶܛܽܘܠ ܫܽܘܒܚܐ . ܘܡܶܛܽܠ ܪܶܚܡܰܬ ܐܺܝܩܳܪܐ . ܘܡܶܛܽܘܠ ܣܒܺܝܪܽܘܬܐ . ܘܡܶܛܽܠ ܬܰܪܒܺܝܬܐ ܕܚܰܫܑ̈ܶܐ ܚܪ̈ܳܢܶܐ . ܘܡܶܛܽܠ ܕܰܢܡܰܟܶܟ ܐܢܳܫ ܠܰܒܥܶܠܕ̈ܒܳܒܰܘܗܝ . ܘܡܶܛܽܠ ܕܰܢܚܰܘܶܐ ܠܰܐܚܪ̈ܳܢܶܐ ܪ̈ܦܰܝܳܐ ܒܦܶܚܡܐ ܕܒܺܝܫܽܘܬܶܗ . ܘܕܰܐܝܟ ܗܳܠܶܝܢ ܥܶܠ̈ܠܳܬܐ ܣܰܓܺܝ̈ܳܐܬܐ ܐܺܝܬ ܠܢܳܡܽܘܣܐ ܕܡܶܢ ܠܒܰܪ . ܢܳܡܽܘܣܐ ܕܶܝܢ ܕܦܳܪܽܘܫܽܘܬܳܟ ܆ ܗܳܢܐ ܢܶܗܘܶܐ ܠܳܟ ܆ ܕܶܐܢ ܗܽܘ ܕܪܳܐܶܓ ܐܰܢܬ ܡܶܕܶܡ ܆ ܐܰܢܬ ܠܳܟ ܟܠܺܝ ܕܠܐ ܬܶܬܚܰܫܰܚ ܒܶܗ . ܘܬܽܘܒ ܒܳܗ̇ ܒܗܳܕܶܐ ܕܪܳܐܶܓ ܐܰܢܬ ܆ ܕܰܥ ܠܳܟ ܕܰܥܕܰܟܺܝܠ ܥܰܒܕܐ ܐܰܢܬ . ܘܡܐ ܕܰܐܪܓܶܫܬ ܒܥܰܒܕܽܘܬܳܟ ܕܰܐܝܟ ܗܳܕܶܐ ܆ ܕܰܥ ܠܳܟ ܕܢܳܡܽܘܣܐ ܡܶܬܒܥܶܐ ܠܳܟ . ܕܡܶܢ ܗܳܪܟܐ ܚܰܝܳܒ ܐܰܢܬ ܆ ܕܬܰܟܪܶܟ ܢܳܡܽܘܣܐ ܠܟܽܠܗܽܘܢ . ܙܰܘ̈ܥܶܐ ܕܚܽܘ̈ܫܳܒܰܝܟ . ܘܟܽܘܠ ܚܽܘܫܳܒܐ ܕܡܶܬܬܙܺܝܥ ܒܳܟ ܒܪܶܓܰܬ ܡܶܕܶܡ ܆ ܟܠܺܝܘܗܝ ܒܕܶܚܠܬܐ ܕܢܳܡܽܘܣܐ . ܟܰܕ ܡܶܬܒܰܩܶܐ ܐܰܢܬ ܬܽܘܒ ܩܰܛܺܝܢܳܐܺܝܬ ܆ ܐܳܦ ܒܙܰܘ̈ܥܶܐ ܕܰܟܝܳܢܐ . ܐܳܦ ܒܙܰܘ̈ܥܶܐ ܕܪܶܓܬܐ . ܘܶܐܢ ܗܽܘ ܕܕܰܟܝܳܢܐ ܗܘ ܙܰܘܥܐ ܩܦܰܚܳܝܗܝ . ܐܶܢ ܕܶܝܢ ܕܪܶܓܬܰܐ ܗ̣ܘ ܥܩܽܘܪܳܝܗܝ . ܫܰܠܺܝܛ ܗܘ ܠܳܟ ܓܶܝܪ ܕܬܶܥܩܽܘܪ ܙܰܘ̈ܥܶܝܗ̇ ܕܪܶܓܬܐ . ܕܰܟܝܳܢܐ ܕܶܝܢ ܬܶܩܦܰܚ ܘܰܬܫܰܠܶܐ ܐܶܢܽܘܢ . ܡܶܛܽܠ ܕܳܐܦ ܗܺܝ ܪܶܓܬܐ ܆ ܡܶܢ ܟܝܳܢܐ ܡܩܰܒܠܐ ܙܰܘܥܐ . ܢܳܩܝܐ ܓܶܝܪ ܘܚܳܝܪܐ ܠܶܗ ܠܰܟܝܳܢܐ ܕܢܶܬܬܙܺܝܥ . ܘܡܐ ܕܰܚܙܳܬܶܗ ܕܶܐܬܬܙܺܝܥ ܆ ܫܩܰܠܬܶܗ ܠܙܰܘܥܶܗ ܘܰܥܒܰܕܬܶܗ ܕܺܝܠܳܗ̇ ܆ ܘܰܐܦܩܰܬ ܝܰܗܒܬܶܗ ܠܨܶܒܝܳܢܳܟ ܕܰܢܫܰܠܡܺܝܘܗܝ ܒܰܥܒܳܕܐ . ܐܰܢܬ ܕܶܝܢ ܐܶܣܬܰܟܠ ܆ ܐܰܝܟ ܚܰܙܳܝܐ ܕܚܰܫ̈ܰܝܟ . ܕܶܐܢ ܡܶܕܶܡ ܡܶܢ ܪܶܓܬܐ ܚܠܺܝܛ ܒܶܗ ܒܙܰܘܥܐ ܆ ܐܶܡܰܪ ܕܰܠܙܰܘܥܐ ܕܡܶܢ ܟܝܳܢܐ ܡܩܰܒܶܠܢܐ ܆ ܡܶܛܽܠ ܕܢܶܣܰܒ ܣܽܘܢܩܳܢܶܗ ܘܢܶܦܢܶܐ . ܠܗܰܘ ܕܶܝܢ ܕܪܶܓܬܐ ܡܦܰܪܶܫ ܐܢܐ ܆ ܕܠܐ ܐܶܟܽܘܠ ܒܶܗ ܠܚܰܝܳܒܽܘܬܐ ܀ ܙܟܺܝ ܗܳܟܺܝܠ ܠܪܶܓܰܬ ܝܰܪܩܐ ܆ ܕܬܶܙܟܶܐ ܒܳܗ̇ ܐܳܦ ܠܪܶܓܰܬ ܙܳܢܝܽܘܬܐ . ܠܐ ܬܓܰܪܓܳܟ ܡܶܐܟܽܘܠܬܐ ܫܚܺܝܡܬܐ ܇ ܕܠܐ ܢܚܰܬܚܬܳܟ ܦܰܪܨܽܘܦܐ ܦܰܐܝܐ . ܫܽܘܛ ܐܶܢܶܝ̈ܢ ܠܫܺܝ̈ܛܳܬܐ . ܕܠܐ ܢܶܟܢ̈ܫܳܢ ܥܠܰܝܟ ܪܶܓܬܐ ܕܥܰܫܺܝ̈ܢܳܬܐ . ܠܐ ܓܶܝܪ ܡܩܰܪܒܐ ܠܳܟ ܪܶܓܬܐ . ܐܶܠܐ ܗܰܘ ܡܶܕܶܡ ܕܰܡܚܰܝܰܢ ܠܕܽܘܒܳܪܳܟ . ܡܶܛܽܠ ܓܶܝܪ ܕܪܰܚܺܝܩ ܐܰܢܬ ܡܶܢ ܡܶܐܟ̈ܠܳܬܶܗ ܕܥܳܠܡܐ ܆ ܡܶܢ ܬܽܘ̈ܩܳܢܶܐ ܕܒܽܘ̈ܫܳܠܶܐ ܆ ܘܡܶܢ ܡܶܐܟܽܘܠܬܐ ܕܒܶܣܪܐ ܘܡܰܫܬܝܐ ܕܚܰܡܖ̈ܳܢܶܐ ܡܨܰܠ̈ܠܶܐ ܆ ܡܰܗܡܝܐ ܠܳܗ̇ ܕܗܳܠܶܝܢ ܬܩܰܪܶܒ ܠܳܟ . ܡܶܛܽܠ ܕܝܳܕܥܐ ܕܣܰܓܺܝ ܪ̈ܰܚܺܝܩܳܢ ܡܶܢܳܟ . ܘܠܰܝܬ ܠܗܶܝܢ ܐܚܝܳܢܽܘܬܐ ܨܶܝܕ ܫܽܘܘ̈ܕܳܝܰܝܟ ܕܬܶܬܚܰܫܰܚ ܒܗܶܝܢ . ܘܰܦܣܺܝ̈ܩܳܢ ܡܶܢܳܟ ܡܶܛܽܠ ܥܝܳܕܐ ܆ ܘܡܶܛܽܘܠ ܢܳܡܽܘܣܐ . ܘܡܶܛܽܘܠ ܥܽܘܡܪܐ . ܘܡܶܛܽܘܠ ܕܽܘܒܳܪܐ . ܘܰܐܝܟܐ ܕܚܳܙܝܐ ܪܶܓܬܐ ܕܺܐܝܬ ܡܶܕܶܡ ܕܰܚܠܳܦܶܝܗ̇ ܡܶܬܟܰܬܰܫ ܆ ܫܳܠܝܐ ܠܳܗ̇ ܗܺܝ ܡܶܢ ܩܪܳܒܐ ܕܠܽܘܩܒܰܠ ܗܳܠܶܝܢ ܆ ܘܰܡܚܰܬܚܬܐ ܒܰܐܚܪ̈ܳܢܝܳܬܐ ܇ ܗܳܠܶܝܢ ܕܺܐܝܬܰܝܗܶܝܢ ܡܶܐܟܽܘܠܬܐ ܕܰܥܝܳܕܐ ܒܪܶܓܰܬ ܆ ܕܶܩܳܐ . ܒܪܶܓܰܬ ܝܰܪܩܐ . ܒܪܶܓܬܐ ܕܩܰܪܺܝܪ̈ܶܐ ܚܠܳܦ ܚܰܡܖ̈ܳܢܶܐ ܡܨܰܠ̈ܠܶܐ . ܒܗܳܠܶܝܢ ܕܡܶܣܬܰܒܪܳܢ ܠܳܟ ܕܠܰܘ ܣܰܓܺܝ ܥܕܺܝ̈ܠܳܢ ܇ ܕܟܶܐܡܰܬ ܗܝ ܫܚܺܝܡܽܘܬܗܶܝܢ ܐܺܝܬܶܝܗ̇ ܇ ܡܰܦܰܩ ܒܪܽܘܚܐ ܕܰܚܠܳܦܰܝܗܶܝܢ . ܘܡܳܠܟܐ ܠܳܟ ܆ ܕܰܐܟܽܘܠ ܘܠܐ ܥܕܺܝܠ ܐܰܢܬ ܘܶܐܫܬܰܝ ܘܠܐ ܡܶܬܪܫܶܐ ܐܰܢܬ . ܗܳܠܶܝܢ ܓܶܝܪ ܣܽܘ̈ܢܩܳܢܶܐ ܐܶܢܶܝܢ ܆ ܘܡܶܢ ܣܽܘܢ̈ܩܳܢܶܐ ܠܐ ܘܳܠܶܐ ܠܳܟ ܕܬܶܬܟܠܶܐ ܆ ܘܝܰܬܺܝܪܐܝܬ ܕܰܒܪܰܡܫܐ ܆ ܐܰܘ ܚܕܳܐ ܠܰܬܪ̈ܶܝܢ ܝܰܘ̈ܡܺܝܢ ܠܰܛܥܽܘܡܐ ܡܶܬܩܰܪܰܒ ܐܰܢܬ ܆ ܐܰܟܽܘܠ ܟܽܠܡܶܕܶܡ ܕܣܺܝܡ ܩܕܳܡܰܝܟ ܆ ܘܶܐܣܬܰܝܒܰܪ ܬܽܘܒ ܠܰܣܒܰܥ ܆ ܕܢܶܬܚܰܝܰܠ ܦܰܓܪܳܟ ܘܢܶܛܥܰܢ ܥܰܡ̈ܠܶܐ . ܒܦܰܪܨܽܘܦܐ ܓܶܝܪ ܕܙܰܕܺܝܩܽܘܬܐ ܪܰܦܝܽܘܬܐ ܡܳܠܟܐ ܠܳܟ . ܡܶܛܽܘܠ ܕܚܳܙܝܐ ܠܳܟ ܟܡܐ ܙܰܒ̈ܢܺܝܢ . ܕܣܳܢܶܛ ܐܰܢܬ ܡܶܢ ܡܶܠܟܐ ܕܪܰܦܝܽܘܬܐ ܕܓܰܠܝܐ ܆ ܐܶܠܐ ܐܰܢܬ ܐܳܦ ܠܐ ܒܦܰܪܨܽܘܦܐ ܕܗܳܠܶܝܢ ܬܶܫܬܕܶܠ . ܘܠܐ ܬܰܒܣܶܐ ܥܰܠ ܫܚܺܝܡܽܘܬܗܶܝܢ ܕܨܶܒ̈ܘܳܬܐ . ܘܠܐ ܬܰܣܒܰܪ ܕܗܺܝ ܡܶܐܟܽܘܠܬܐ ܟܝܳܢܳܐܺܝܬ ܥܕܺܝܠܐ ܆ ܐܶܠܐ ܐܶܡܰܬܝ ܕܰܒܪܶܓܬܐ ܐܢܳܫ ܡܶܣܬܰܝܒܰܪ ܠܳܗ̇ ܆ ܕܐܢܳܫ ܓܶܝܪ ܢܶܐܟܽܘܠ ܒܶܣܪܐ ܘܢܶܐܟܽܘܠ ܝܰܪܩܐ ܒܪܶܓܬܐ ܆ ܫܰܘܝܐ ܗܝ ܡܶܐܟܽܘܠܬܐ ܕܰܬܪ̈ܰܝܗܽܘܢ . ܘܰܥܕܺܝܠܺܝܢ ܡܶܛܽܠ ܕܪܶܓܬܐ ܐܶܟܠܰܬ ܐܶܢܽܘܢ . ܠܰܘ ܓܶܝܪ ܦܺܐܪܐ ܕܶܐܟܠܰܬ ܚܰܘܐ ܐܰܘܠܶܕ ܡܰܘܬܐ ܆ ܐܶܠܐ ܪܶܓܬܶܗ ܕܦܺܐܪܐ ܐܰܘܠܶܕܬܶܗ ܠܡܰܘܬܐ . ܐܶܠܽܘ ܓܶܝܪ ܢܶܛܪܰܬ ܢܳܡܽܘܣܐ ܆ ܘܰܒܗܰܘ ܙܰܒܢܐ ܒܪܶܓܬܐ ܠܐ ܐܶܟܠܰܬ ܆ ܡܶܢ ܒܳܬܰܪܟܶܢ ܟܡܐ ܙܰܒ̈ܢܺܝܢ ܐܳܟܠܐ ܗܘܳܬ ܡܶܢܶܗ . ܘܠܐ ܡܶܬܥܰܕܠܐ ܇ ܡܐ ܕܰܫܚܺܝܡܳܐܺܝܬ ܐܰܝܟ ܕܰܠܘܳܬ ܟܽܠܗܽܘܢ ܐܺܝ̈ܠܳܢܶܐ ܇ ܐܳܦ ܠܘܳܬܶܗ ܩܳܪܒܐ ܗܘܳܬ . ܟܬܺܝܒ ܓܶܝܪ ܕܪܶܓܰܬ ܆ ܘܟܶܢ ܐܶܟܠܰܬ ܇ ܘܡܶܛܽܠ ܗܳܕܶܐ ܐܳܦ ܐܶܬܚܰܝܒܰܬ . ܘܡܳܢܐ ܟܰܝ ܐܺܝܬܰܘܗܝ ܟܝܳܢܶܗ ܕܦܺܐܪܐ ܗܳܢܐ ܇ ܕܶܐܫܟܰܚ ܕܢܰܘܠܶܕ ܡܰܘܬܐ ܇ ܥܰܡ ܟܽܠܗܶܝܢ ܒܺܝ̈ܫܳܬܐ ܀ ܗܐ ܓܶܝܪ ܐܰܝܟ ܕܳܐܡܪܺܝܢ ܣܰܓܺܝ̈ܶܐܐ ܆ ܘܰܐܝܟ ܕܳܐܦ ܗܽܘ ܟܬܳܒܐ ܩܰܠܺܝܠ ܪܶܡܙܐ ܝܳܗܶܒ ܠܰܢ ܆ ܕܦܺܐܪܐ ܗܰܘ ܕܶܐܟܠܰܬ ܚܰܘܳܐ ܆ ܬܺܐܬܐ ܗܘ . ܘܰܟܝܳܢܳܗ̇ ܕܬܺܐܬܐ ܆ ܓܰܠܝܐ ܗܝ ܕܡܰܘܬܐ ܠܐ ܡܰܘܠܶܕ . ܡܳܕܶܝܢ ܪܶܓܬܐ ܐܰܘܠܶܕܬܶܗ ܠܡܰܘܬܐ ܆ ܗܳܝ ܕܳܐܦ ܗܺܝ ܡܰܘܠܕܐ ܠܶܗ ܒܟܽܠ ܕܳܪ̈ܺܝܢ ܒܟܽܠܢܳܫ . ܥܶܩܳܪܐ ܓܶܝܪ ܕܡܰܘܬܐ ܪܶܓܬܐ ܗܘ . ܘܥܶܩܳܪܳܗ̇ ܕܪܶܓܬܐ ܙܽܘܘܳܓܐ ܗܘ . ܘܡܶܛܽܠ ܗܳܕܶܐ ܟܽܠ ܐܰܝܠܶܝܢ ܕܡܶܢ ܙܽܘܘܳܓܐ ܡܶܬܝܰܠ̈ܕܺܝܢ ܆ ܒܪܶܓܬܐ ܡܶܬܬܙܺܝܥܺܝܢ ܆ ܘܰܠܡܰܘܬܐ ܡܫܰܥܒܕܺܝܢ ܆ ܣܛܰܪ ܡܶܢ ܚܰܕ ܕܠܐ ܐܶܬܺܝܠܶܕ ܡܶܢ ܙܽܘܘܳܓܐ ܇ ܘܡܶܛܽܠܗܳܕܶܐ ܐܳܦ ܡܶܢ ܙܰܘܥܳܗ̇ ܕܪܶܓܬܐ ܐܶܬܚܰܪܰܪ ܇ ܘܡܶܢ ܗܳܪܟܐ ܐܳܦ ܠܥܶܠ ܡܶܢ ܡܰܘܬܐ ܕܰܟܝܳܢܐ ܐܶܬܚܙܺܝ . ܗܰܘ ܕܟܰܕ ܩܰܒܠܶܗ ܆ ܕܨܶܒܝܳܢܐ ܗܘܳܐ ܘܠܰܘ ܕܰܟܝܳܢܐ . ܠܐ ܗܳܟܺܝܠ ܥܕܺܝܠ ܟܝܳܢܳܗ̇ ܕܡܶܐܟܽܘܠܬܐ . ܥܕܺܝܠܐ ܕܶܝܢ ܐܶܡܰܬܝ ܕܪܶܓܬܐ ܐܳܟܠܐ ܠܳܗ̇ . ܟܰܕ ܐܳܦ ܗܳܠܶܝܢ ܡܶܐܟ̈ܠܳܬܐ ܕܰܡܦܰܪ̈ܫܳܢ ܒܢܳܡܽܘܣܐ ܆ ܡܶܛܽܠܳܬܳܗ̇ ܕܥܶܠܬܐ ܐܶܬܦܪܶܫ ܘܶܐܬܬܣܺܝܡ ܠܺܝܗܽܘ̈ܕܳܝܶܐ ܆ ܕܢܰܠܶܦ ܐܶܢܽܘܢ ܆ ܕܳܐܦܶܢ ܒܡܶܕܶܡ ܡܶܕܶܡ ܢܶܚܣܢܽܘܢ ܪܶܓܰܬܗܽܘܢ ܆ ܕܢܶܟܠܶܐ ܗܘܳܐ ܐܶܢܽܘܢ ܓܶܝܪ ܒܢܳܡܽܘܣܐ ܡܶܢ ܟܽܠܗܶܝܢ ܡܶܐܟ̈ܠܳܬܐ ܆ ܝܰܩܺܝܪ ܗܘܳܐ ܥܠܰܝܗܽܘܢ ܦܽܘܩܕܳܢܐ ܆ ܘܠܐ ܡܩܰܒܠܺܝܢ ܗܘܰܘ ܠܶܗ . ܘܰܕܠܐ ܢܶܟܠܶܐ ܐܶܢܽܘܢ ܦܽܘܩܕܳܢܐ ܘܠܐ ܡܶܢ ܚܕܐ ܆ ܡܶܬܬܙܺܝܥܺܝܢ ܗܘܰܘ ܠܗܽܘܢ ܐܰܝܟ ܚܰܝ̈ܘܳܬܐ . ܕܠܐ ܦܽܘܪܫܳܢ ܠܟܽܠ ܪ̈ܓܺܝܓܳܢ ܆ ܘܠܰܝܬ ܗܘܳܐ ܠܗܽܘܢ ܕܢܺܐܠܦܽܘܢ ܆ ܕܫܰܦܺܝܪ ܠܶܗ ܠܰܡܠܺܝܠܐ ܕܢܶܙܟܶܐ ܠܪܶܓܬܶܗ . ܡܶܛܽܠ ܗܳܕܶܐ ܐܰܦܶܣ ܕܢܶܐܟܠܽܘܢ ܡܶܛܽܠ ܡܚܺܝܠܽܘܬܐ ܆ ܘܰܟܠܐ ܐܶܢܽܘܢ ܡܶܢ ܣܰܓܺܝ̈ܳܐܬܐ ܕܠܐ ܢܶܐܟܠܽܘܢ . ܡܶܛܽܠ ܕܢܶܬܚܙܶܐ ܦܽܘܪܫܳܢܐ ܕܰܡܠܺܝܠܽܘܬܗܽܘܢ ܆ ܘܢܶܬܝܰܠܦܽܘܢ ܠܡܶܬܟܰܬܳܫܽܘ ܠܽܘܩܒܰܠ ܖ̈ܓܺܝܓܳܬܐ . ܘܡܶܛܽܠ ܕܡܶܢ ܨܶܒܝܳܢܐ ܛܳܒܐ ܠܐ ܡܩܰܒܠܺܝܢ ܗܘܰܘ ܥܠܰܝܗܽܘܢ ܩܪܳܒܐ ܕܠܽܘܩܒܰܠ ܖ̈ܓܺܝܓܳܬܐ ܆ ܛܰܡܰܐ ܐܶܢܶܝ̈ܢ ܠܡܶܐܟ̈ܠܳܬܐ ܩܕܳܡܰܝܗܽܘܢ . ܕܳܐܦܶܢ ܡܶܛܽܠ ܗܳܝ ܕܛܰܡ̈ܳܐܢ ܆ ܢܶܬܟܠܽܘܢ ܡܶܢ ܚܫܰܚܬܗܶܝܢ . ܠܘܳܬܳܟ ܕܶܝܢ ܕܺܝܠܳܟ ܠܐ ܥܒܰܕ ܗܳܟܰܢܐ . ܐܶܠܐ ܕܰܟܺܝ ܘܩܰܕܶܫ ܟܽܘܠ ܡܶܕܶܡ ܐܰܝܟ ܕܰܟܬܺܝܒ ܆ ܕܡܶܬܩܰܕܰܫ ܟܽܠܡܶܕܶܡ ܒܡܶܠܬܐ ܕܰܐܠܳܗܳܐ ܘܒܰܨܠܽܘܬܐ . ܕܬܶܬܚܙܶܐ ܡܶܢ ܗܳܪܟܐ ܡܣܰܝܒܪܳܢܽܘܬܐ ܕܦܳܪܽܘܫܽܘܬܳܟ ܆ ܕܠܰܘ ܡܶܛܽܠ ܕܛܰܡ̈ܳܐܢ ܠܐ ܐܳܟܶܠ ܐܰܢܬ ܆ ܐܶܠܐ ܡܶܛܽܠ ܗܳܝ ܕܰܐܡܺܝܪܐ ܇ ܕܫܰܦܺܝܪ ܕܠܐ ܢܶܐܟܽܘܠ ܒܶܣܪܐ ܘܠܐ ܢܶܫܬܶܐ ܚܰܡܪܐ ܇ ܘܠܐ ܡܶܕܶܡ ܕܡܶܬܬܩܶܠ ܒܶܗ ܐܰܚܽܘܢ . ܘܬܽܘܒ ܕܬܶܙܟܶܐ ܐܳܦ ܠܪܶܓܬܐ ܒܨܶܒܝܳܢܳܟ ܆ ܘܠܰܘ ܡܶܛܽܘܠ ܩܛܺܝܪܐ ܕܛܰܡܽܐܘܬܗܶܝܢ ܕܡܶܐܟ̈ܠܳܬܐ . ܠܽܘܩܒܰܠ ܗܳܠܶܝܢ ܓܶܝܪ ܕܛܰܡ̈ܳܐܢ ܒܰܟܝܳܢܐ ܆ ܪܶܓܬܐ ܠܐ ܡܶܬܬܥܺܝܪܐ . ܘܥܰܠ ܗܳܕܶܐ ܩܰܕܺܝܫ ܩܕܳܡܰܝܟ ܟܽܠ ܡܶܕܶܡ ܆ ܕܟܰܕ ܡܶܢ ܟܽܠ ܓܰܒ̈ܺܝܢ ܢܶܬܚܙܽܘܢ ܡܠܽܘ̈ܐܶܐ ܕܰܡܥܺܝܪܺܝܢ ܪܶܓܬܳܟ ܆ ܐܰܢܬ ܠܟܽܠܗܽܘܢ ܬܶܚܣܽܘܢ ܘܬܶܙܟܶܐ ܒܚܽܘܒܐ ܕܰܐܠܳܗܳܐ . ܘܬܽܘܒ ܐܳܦ ܡܶܛܽܘܠ ܗܳܕܶܐ ܆ ܦܰܐܝܐ ܠܳܟ ܇ ܕܰܡܣܰܝܒܪܳܢܐ ܬܶܬܚܙܶܐ . ܠܘܳܬܳܟ ܗܳܟܺܝܠ ܕܺܝܠܳܟ ܦܽܘܪܳܫ ܡܶܐܟ̈ܠܳܬܐ ܆ ܗܳܢܰܘ . ܕܟܽܠܡܶܕܶܡ ܕܪܳܐܶܓ ܐܰܢܬ ܠܶܗ ܆ ܛܰܡܐܐ ܢܶܗܘܶܐ ܠܳܟ . ܡܶܕܶܡ ܓܶܝܪ ܕܰܕܠܐ ܪܶܓܬܐ ܡܶܬܩܰܪܰܒ ܐܰܢܬ ܠܣܽܘܢܩܳܢܶܗ ܆ ܗܳܢܐ ܡܰܦܰܣ ܠܳܟ ܕܬܶܟܠܺܝܘܗܝ ܕܠܐ ܪܶܫܝܳܢܐ . ܟܰܕ ܢܳܡܽܘܣܐ ܕܟܳܠܶܐ ܘܰܡܦܺܝܣ ܠܳܟ ܆ ܠܰܘ ܠܒܰܪ ܡܶܢܳܟ ܟܬܺܝܒ ܐܰܝܟ ܕܰܠܗܳܢܽܘܢ . ܐܶܠܐ ܐܺܝܬܰܘܗܝ ܆ ܗܰܘ ܕܰܟܬܺܝܒ ܥܰܠ ܠܶܒܳܟ ܇ ܘܡܰܣܗܕܳܐ ܥܠܰܘܗܝ ܬܺܐܪܬܳܟ ܇ ܘܠܳܟ ܒܰܠܚܽܘܕ ܡܶܬܩܪܶܐ ܇ ܘܰܐܚܪ̈ܳܢܶܐ ܕܰܠܒܰܪ ܡܶܢܳܟ ܠܐ ܚܳܙܶܝܢ ܠܶܗ . ܟܰܕ ܐܳܦ ܠܐ ܗܺܝ ܚܺܐܪܽܘܬܳܟ ܐܰܝܟ ܕܰܒܢܳܡܽܘܣܐ ܇ ܬܶܬܟܠܶܐ ܡܶܢ ܗܳܝ ܕܠܐ ܬܶܐܟܽܘܠ ܆ ܕܠܐ ܬܶܥܒܰܪ ܠܳܗ̇ ܥܰܠ ܢܳܡܽܘܣܐ . ܐܶܢܗܽܘ ܕܬܶܐܟܘܠ . ܚܺܐܪܽܘܬܐ ܓܶܝܪ ܠܥܶܠ ܡܶܢ ܢܳܡܽܘܣܐ ܐܺܝܬܶܝܗ̇ ܇ ܘܥܰܠ ܗܳܕܶܐ ܫܰܘܝܐ ܗܝ ܠܘܳܬܳܟ . ܕܬܶܐܟܽܘܠ ܘܰܕܠܐ ܬܶܐܟܽܘܠ ܆ ܐܰܝܟ ܕܶܐܡܰܪ ܐܳܦ ܦܰܘܠܳܘܣ ܥܠܶܝܗ̇ ܕܗܳܕܶܐ ܚܺܐܪܽܘܬܐ ܕܪܽܘܚ . ܕܗܰܘ ܕܡܶܬܪܰܥܶܐ ܕܝܰܘܡܐ ܠܡܳܪܶܗ ܡܶܬܪܰܥܶܐ . ܘܗܰܘ ܕܠܐ ܡܶܬܪܰܥܶܐ ܕܝܰܘܡܐ ܠܡܳܪܶܗ ܠܐ ܡܶܬܪܰܥܶܐ ܇ ܘܗܰܘ ܕܠܐ ܐܳܟܶܠ ܠܰܐܠܳܗܳܐ ܗܘ ܠܐ ܐܳܟܶܠ . ܘܗܰܘ ܕܳܐܟܶܠ ܠܰܐܠܳܗܳܐ ܐܳܟܶܠ . ܘܡܰܘܕܶܐ ܠܡܳܪܝܐ . ܒܗܳܕܶܐ ܗܳܟܺܝܠ ܚܺܐܪܽܘܬܐ ܐܺܝܬܶܝܗ̇ ܠܘܳܬܰܢ ܗܳܝ ܕܢܶܐܟܽܘܠ ܘܰܕܠܐ ܢܶܐܟܽܘܠ . ܡܶܛܽܠ ܗܳܕܶܐ ܠܐ ܦܳܪܶܫ ܠܰܢ ܡܶܐܟ̈ܠܳܬܐ ܡܶܢ ܢܳܡܽܘܣܐ ܆ ܕܡܶܢ ܗܳܝ ܕܪܶܓܬܐ ܘܠܐ ܪܶܓܬܐ ܆ ܢܶܬܦܰܪ̈ܫܳܢ ܩܕܳܡܰܝܢ ܆ ܘܡܶܕܶܡ ܕܪܳܓܺܝܢܰܢ ܠܶܗ ܆ ܢܶܫܬܐܶܠ ܡܶܢ ܡܶܟܽܘܠܬܶܗ ܆ ܐܰܝܟ ܕܡܶܢ ܛܰܡܐܐ . ܐܶܢ ܝܰܩܺܝܪ ܘܶܐܢ ܒܣܶܐ . ܘܶܐܢ ܡܰܦܰܣ ܕܢܶܐܟܽܘܠ ܐܰܝܟ ܕܡܶܢ ܥܝܳܕܐ ܆ ܘܶܐܠܐ . ܡܶܕܶܡ ܕܶܝܢ ܕܠܐ ܗܳܘܝܐ ܒܰܢ ܪܶܓܬܐ ܕܡܶܐܟܽܘܠܬܶܗ ܆ ܠܶܗ ܢܶܐܟܽܘܠ ܐܰܝܟ ܕܰܠܕܰܟܝܐ ܆ ܟܰܕ ܠܐ ܛܳܪܝܐ ܠܰܢ ܬܺܐܪܬܰܢ ܒܡܶܐܟܽܘܠܬܶܗ . ܛܪܳܝܐ ܓܶܝܪ ܕܬܺܐܪܬܐ ܆ ܗܽܘܝܽܘ ܥܒܳܪ ܢܳܡܽܘܣܐ . ܐܰܝܟ ܕܰܐܡܺܝܪܐ ܐܳܦ ܡܶܢ ܫܠܺܝܚܐ . ܕܶܐܢ ܐܢܳܫ ܡܶܬܦܰܠܰܓ ܘܳܐܟܶܠ ܐܶܬܚܰܝܰܒ ܠܶܗ . ܐܶܟܰܠܘ ܓܶܝܪ ܝܺܗܽܘ̈ܕܳܝܶܐ ܒܶܣܪܐ ܒܡܰܕܒܪܐ ܆ ܘܰܟܬܺܝܒ ܥܠܰܝܗܽܘܢ ܆ ܕܟܰܕ ܥܕܰܟܺܝܠ ܒܶܣܪܐ ܒܶܝܬ ܫܶܢܰܝ̈ܗܽܘܢ ܆ ܘܪܽܘܓܙܶܗ ܕܰܐܠܳܗܳܐ ܫܠܰܛ ܒܗܽܘܢ . ܠܰܘ ܡܶܛܽܘܠ ܕܶܐܟܰܠܘ ܒܶܣܪܐ ܆ ܐܶܠܐ ܡܶܛܽܠ ܕܰܒܪܶܓܬܐ ܫܶܐܠܘ ܕܢܶܐܟܠܽܘܢܳܝܗܝ . ܐܶܠܽܘ ܓܶܝܪ ܗܺܝ ܡܶܐܟܽܘܠܬܶܗ ܕܒܶܣܪܐ ܆ ܫܚܺܝܡܳܐܺܝܬ ܐܰܝܬܝܰܬ ܪܽܘܓܙܐ ܆ ܟܽܠ ܐܰܝܟܐ ܕܳܐܟܠܺܝܢ ܗܘܰܘ ܆ ܕܰܐܝܟ ܗܳܢܐ ܡܣܳܡ ܒܪܺܫܐ ܡܩܰܒܠܺܝܢ ܗܘܰܘ . ܘܟܳܗ̈ܢܶܐ ܬܽܘܒ ܕܰܐܡܺܝܢܳܐܺܝܬ ܐܳܟܠܺܝܢ ܗܘܰܘ ܒܶܣܪܐ ܒܓܰܘ ܗܰܝܟܠܐ ܆ ܠܶܗ ܟܰܕ ܠܶܗ ܠܚܽܘܝܳܒܐ ܫܳܘܶܝܢ ܗܘܰܘ . ܐܶܠܐ ܘܠܐ ܒܕܽܘܟ ܟܬܺܝܒ ܆ ܕܰܫܠܰܛ ܒܗܽܘܢ ܪܽܘܓܙܐ ܡܶܛܽܘܠ ܡܶܐܟܽܘܠܬܐ ܕܒܶܣܪܐ ܇ ܐܶܠܐ ܐܶܢ ܒܰܠܚܽܘܕ ܒܕܽܘܟܬܐ ܗܳܕܶܐ ܇ ܕܰܒܥܰܐܽܘܗܝ ܠܒܶܣܪܐ ܐܰܝܟ ܕܰܒܪܶܓܬܐ . ܘܕܰܒܪܶܓܬܐ ܫܶܐܠܘ ܆ ܕܰܘܺܝܕ ܣܳܗܶܕ ܆ ܪܰܓܘ ܠܰܡ ܪܶܓܬܐ ܒܡܰܕܒܪܐ ܆ ܘܢܰܣܺܝܘ ܠܰܐܠܳܗܳܐ ܒܰܐܫܺܝܡܽܘܢ . ܘܝܰܗܒ ܠܗܽܘܢ ܫ̈ܶܐܠܳܬܗܽܘܢ . ܘܫܰܕܰܪ ܣܰܒܥܐ ܠܢܰܦ̈ܫܳܬܗܽܘܢ . ܘܒܳܗ̇ ܒܕܽܘܟܬܐ ܐܰܝܟܐ ܕܰܒܥܰܐܽܘܗܝ ܠܒܶܣܪܐ ܟܬܺܝܒ ܆ ܕܶܐܡܰܪ ܠܡܽܘܫܶܐ ܥܰܡܐ ܆ ܕܛܳܒ ܗܘܳܐ ܠܰܢ ܟܰܕ ܚܢܰܢ ܒܡܶܨܪܶܝܢ ܆ ܕܝܳܬܒܺܝܢ ܗܘܰܝܢ ܥܰܠ ܩܰܕ̈ܣܶܐ ܕܒܶܣܪܐ ܆ ܘܳܐܟܠܺܝܢ ܗܘܰܝܢ ܘܣܳܒܥܺܝܢ ܇ ܟܽܘܠ ܡܶܕܶܡ ܐܰܝܟ ܕܪܳܓܐ ܢܰܦܫܰܢ . ܘܡܽܘܫܶܐ ܬܽܘܒ ܟܰܕ ܚܙܳܐ ܐܶܢܽܘܢ ܕܪܰܓܘ ܇ ܘܶܐܬܛܰܡܰܐܘ ܠܗܽܘܢ ܒܪܶܓܰܬܗܽܘܢ . ܐܶܡܰܪ ܠܗܽܘܢ . ܕܶܐܬܩܰܕܫܘ ܡܚܳܪ ܕܬܶܐܟܠܽܘܢ ܒܶܣܪܐ . ܐܰܝܟ ܐܢܳܫ ܢܺܐܡܰܪ ܆ ܘܡܶܛܽܠ ܕܶܐܬܛܰܡܰܐܘ ܠܗܽܘܢ ܩܢܽܘ̈ܡܰܝܗܽܘܢ ܒܰܪ̈ܓܺܝܓܳܬܗܽܘܢ ܆ ܘܡܰܘܗܰܒܬܐ ܕܰܐܠܳܗܳܐ ܠܘܳܬ ܛܰܡ̈ܶܐܐ ܠܐ ܩܳܪܒܐ ܆ ܐܶܬܩܰܕܫܘ ܡܶܢ ܗܳܝ ܪܶܓܬܐ ܆ ܕܬܶܫܬܘܽܘܢ ܠܡܰܘܗܰܒܬܐ ܕܒܶܣܪܐ . ܘܬܶܐܟܠܽܘܢܳܝܗܝ ܆ ܠܐ ܚܰܕ ܝܰܘܡܐ ܘܠܐ ܥܶܣܪܐ ܘܠܐ ܥܶܣܪܺܝܢ . ܥܕܰܡܐ ܠܺܐܝܪܰܚ ܝܰܘ̈ܡܺܝܢ ܬܶܐܟܠܽܘܢܶܗ . ܥܕܰܡܐ ܕܢܶܦܽܘܩ ܡܶܢ ܢܚܺܝܪ̈ܰܝܟܽܘܢ ܘܬܶܗܘܶܐ ܠܟܽܘܢ ܐܰܦܬܳܪܐ ܆ ܥܰܠ ܕܰܐܣܠܺܝܬܽܘܢ ܠܡܳܪܝܐ ܕܰܒܟܽܘܢ ܇ ܘܶܐܡܰܪܬܽܘܢ ܕܡܰܢ ܕܶܝܢ ܐܰܘܟܠܰܢ ܒܶܣܪܐ . ܗܐ ܡܳܕܶܝܢ ܟܽܠ ܡܰܢ ܕܳܐܟܶܠ ܒܪܶܓܬܐ ܐܰܝܟ ܡܶܠܰܬ ܡܽܘܫܶܐ ܠܘܳܬ ܝܺܗܽܘ̈ܕܳܝܶܐ ܆ ܠܡܳܪܝܐ ܕܒܶܗ ܡܰܣܠܶܐ ܆ ܘܡܶܬܬܢܺܝܚ ܥܰܠ ܨܶܒܝܳܢܐ ܕܪܶܓܬܶܗ . ܫܰܦܺܝܪ ܕܶܝܢ ܐܰܦܬܳܪܐ ܗܘܳܬ ܬܚܽܘܡܐ ܠܗܳܝ ܡܶܐܟܽܘܠܬܐ ܆ ܕܰܒܥܳܬ ܪܶܓܬܐ . ܡܶܛܽܠ ܕܣܽܘܢܩܳܢܐ ܢܳܛܰܪ ܐܳܦ ܬܚܽܘܡܐ . ܠܪܶܓܬܐ ܕܶܝܢ ܬܚܽܘܡܐ ܘܣܰܘܦܐ ܠܰܝܬ ܠܳܗ̇ ܀ ܐܶܣܬܰܟܠ ܕܶܝܢ ܬܽܘܒ ܆ ܐܳܦ ܡܶܢ ܓܰܒܐ ܐܚܪܺܢܐ ܇ ܕܡܶܛܽܠ ܕܪܰܓܘ ܐܶܬܚܰܝܰܒܘ ܆ ܘܠܰܘ ܡܶܛܽܠ ܕܶܐܟܰܠܘ ܒܶܣܪܐ . ܕܗܐ ܐܶܠܺܝܐ ܟܰܕ ܠܐ ܒܥܳܐ ܒܪܶܓܬܐ ܆ ܒܠܰܚܡܐ ܘܰܒܒܶܣܪܐ ܡܬܰܪܣܶܝܢ ܗܘܰܘ ܠܶܗ ܥܽܘܪ̈ܒܶܐ ܆ ܒܪܰܡܫܐ ܘܰܒܨܰܦܪܐ . ܘܫܳܬܶܐ ܗܘܳܐ ܡܰܝ̈ܳܐ ܡܶܢ ܢܰܚܠܐ . ܘܟܰܕ ܡܶܢ ܝܳܗܽܘܒܐ ܒܶܣܪܐ ܠܰܢܒܺܝܐ ܡܶܫܬܰܕܰܪ ܗܘܳܐ ܆ ܗܽܘ ܒܰܡܫܰܠܛܽܘܬ ܚܺܐܪܽܘܬܶܗ ܆ ܐܰܝܟ ܡܶܐܟܽܘܠܬܐ ܕܝܰܪܩܐ ܠܶܗ ܡܩܰܒܶܠ ܗܘܳܐ . ܘܬܽܘܒ ܒܶܐܣܟܺܡܐ ܐܚܪܺܢܐ ܐܶܬܒܰܝܢ ܆ ܕܪܶܓܬܐ ܗܝ ܕܰܥܕܺܝܠܐ . ܒܟܽܠ ܝܰܘ̈ܡܺܝܢ ܓܶܝܪ ܇ ܡܶܢ ܨܰܦܪܐ ܠܨܰܦܪܐ ܆ ܠܳܩܶܛ ܗܘܳܐ ܥܰܡܐ ܡܰܢܢܐ ܕܢܳܚܶܬ ܠܶܗ . ܘܰܟܡܐ ܕܰܐܝܟ ܦܽܘܩܕܳܢܐ ܠܳܩܛܺܝܢ ܗܘܰܘ ܠܶܗ ܆ ܠܐ ܐܶܬܥܕܶܠܘ ܘܶܐܬܚܰܝܰܒܘ . ܟܰܕ ܕܶܝܢ ܪܰܓܘ ܕܢܶܠܩܛܽܘܢ ܝܰܬܺܝܪܐ ܆ ܐܰܪܚܶܫ ܬܰܘ̈ܠܥܶܐ ܘܰܣܪܺܝ ܆ ܠܒܶܗܬܬܐ ܕܪܶܓܬܐ ܕܰܠܩܰܛܬܶܗ . ܘܬܽܘܒ ܟܰܕ ܐܳܟܠܺܝܢ ܗܘܰܘ ܠܶܗ ܆ ܠܛܰܥܡܐ ܕܟܽܠ ܡܶܐܟ̈ܠܳܢ ܒܦܽܘܡܗܽܘܢ ܡܶܫܬܰܚܠܰܦ ܗܘܳܐ . ܘܺܝܕܺܝܥܐ ܕܳܐܦ ܛܥܳܡܬܐ ܕܒܶܣܪܐ ܡܡܰܠܶܐ ܗܘܳܐ ܠܗܽܘܢ . ܡܶܛܽܠ ܕܰܟܬܺܝܒ ܆ ܕܺܐܝܬܰܘܗܝ ܗܘܳܐ ܐܰܝܟ ܟܰܟܳܪܺܝܬܐ ܕܕܶܒܫܐ . ܘܛܰܥܡܶܗ ܐܰܝܟ ܗܰܘ ܕܠܺܝܫ ܒܡܶܫܚܐ . ܘܟܰܕ ܛܳܒ ܠܗܳܠܶܝܢ ܟܽܠܗܽܘܢ ܫܽܘ̈ܚܠܳܦܶܐ ܕܰܛܥܳܡ̈ܳܬܐ ܡܶܫܬܰܓܢܶܐ ܗܘܳܐ ܆ ܐܳܟܽܘ̈ܠܰܘܗܝ ܒܗܳܕܶܐ ܠܐ ܐܶܬܚܰܝܰܒܘ . ܡܶܛܽܘܠ ܕܡܰܘܗܰܒܬܐ ܗܘܳܬ ܕܛܰܝܒܽܘܬܐ ܆ ܘܠܐ ܒܥܳܬܐ ܕܪܶܓܰܬܗܽܘܢ . ܕܬܶܣܬܰܟܰܠ ܕܶܝܢ ܕܟܽܠ ܡܶܕܶܡ ܕܡܶܬܶܐܟܶܠ ܒܪܶܓܬܐ ܆ ܗܽܘܝܽܘ ܕܰܥܕܺܝܠ ܇ ܐܳܦ ܟܰܕ ܫܚܺܝܡ ܆ ܣܺܝܡ ܩܕܳܡ ܥܰܝ̈ܢܰܝܟ ܗܳܠܶܝܢ ܬܰܪ̈ܬܶܝܢ . ܡܶܐܟܽܘܠܬܶܗ ܕܥܺܣܽܘ ܆ ܘܡܶܐܟܽܘܠܬܶܗ ܕܶܐܠܺܝܐ . ܕܥܺܣܽܘ ܆ ܥܰܠ ܕܶܐܟܰܠ ܛܠܳܦ̈ܚܶܐ ܐܶܬܚܰܝܰܒ ܆ ܘܩܳܪܶܐ ܠܶܗ ܡܶܛܽܠܗܳܕܶܐ ܦܰܘܠܳܘܣ ܇ ܪܰܦܝܐ ܘܙܰܢܳܝܐ . ܕܒܰܚܕܐ ܠܰܡ ܡܶܐܟܽܘܠܬܐ ܙܰܒܶܢ ܒܽܘܟܪܽܘܬܶܗ . ܘܶܐܠܺܝܐ ܟܰܕ ܐܳܟܶܠ ܒܶܣܪܐ ܆ ܕܟܶܐ ܘܩܰܕܺܝܫ ܘܐܺܝܬܰܘܗܝ ܪܽܘܚܳܢܐ . ܘܰܐܝܟ ܪܽܘܚܳܢܐ ܠܰܐܬܪܐ ܕܪ̈ܽܘܚܳܢܶܐ ܐܶܫܬܰܢܺܝ . ܗܐ ܡܳܕܶܝܢ ܆ ܡܶܢ ܗܳܠܶܝܢ ܬܰܚܘ̈ܝܳܬܐ . ܕܶܐܠܺܝܐ ܘܰܕܥܺܣܽܘ ܐܶܣܬܰܟܠ . ܕܪܶܓܬܐ ܡܚܰܝܒܐ ܘܠܰܘ ܡܶܐܟܽܘܠܬܐ . ܒܳܥܶܐ ܐܰܢܬ ܗܳܟܺܝܠ ܕܬܶܐܟܽܘܠ ܟܽܠ ܡܶܕܶܡ ܘܠܐ ܬܶܬܚܰܝܰܒ ܆ ܗܘܺܝ ܠܥܶܠ ܡܶܢ ܪܶܓܬܐ ܒܟܽܠ ܡܶܕܶܡ ܘܰܐܟܽܘܠ ܟܽܠ ܡܶܕܶܡ ܆ ܐܶܢ ܕܶܝܢ ܠܥܶܠ ܡܶܢ ܪܶܓܬܐ ܠܐ ܬܶܗܘܶܐ ܆ ܟܽܠܡܶܕܶܡ ܕܬܶܐܟܽܘܠ ܆ ܚܽܘܝܳܒܐ ܗܘ ܠܳܟ ܆ ܐܳܦܶܢ ܫܚܺܝܡ ܆ ܐܰܝܟ ܕܶܐܬܚܰܝܒܰܬ ܚܰܘܳܐ ܒܡܶܐܟܽܘܠܬܐ ܕܦܺܐܪ̈ܶܐ ܆ ܘܶܐܬܩܰܛܪܰܓܘ ܝܺܗܽܘ̈ܕܳܝܶܐ ܒܰܠܩܳܛܶܗ ܕܡܰܢܢܐ ܇ ܘܶܐܬܚܰܝܰܒܘ ܐܳܦ ܥܺܣܽܘ ܒܡܶܐܟܽܘܠܬܐ ܕܰܛܠܳܦ̈ܚܶܐ ܆ ܘܶܐܒܰܕ ܬܽܘܒ ܥܰܡܐ ܥܰܠ ܕܰܒܪܶܓܬܐ ܐܶܟܰܠܘ ܘܶܐܫܬܺܝܘ ܩܕܳܡ ܥܶܓܠܐ . ܕܰܥܕܺܝܠ ܕܶܝܢ ܐܳܦ ܡܰܫܬܝܐ ܕܩܰܪܺܝܪܳܐ ܐܶܡܰܬܝ ܕܗܳܘܶܐ ܒܪܶܓܬܐ ܆ ܢܦܺܝܣܳܟ ܕܰܘܺܝܕ ܚܰܟܺܝܡܐ ܕܰܐܠܳܗܳܐ . ܕܟܰܕ ܪܰܓ ܗܘܳܐ ܕܢܶܫܬܶܐ ܡܰܝ̈ܳܐ ܡܶܢ ܓܽܘܒܐ ܪܰܒܐ ܕܺܐܝܬ ܒܶܝܬ ܠܚܶܡ ܆ ܘܰܫܡܰܥܘ ܗܳܢܽܘܢ ܕܰܫܡܰܥܘ ܘܰܐܝܬܺܝܘ ܠܶܗ ܆ ܚܣܰܢ ܪܶܓܬܶܗ ܘܶܐܫܰܕ ܐܶܢܽܘܢ ܩܕܳܡ ܡܳܪܝܐ . ܘܰܐܝܟ ܗܰܘ ܕܒܺܐܝ̈ܕܰܝܗܽܘܢ ܠܪܶܓܬܐ ܕܒܶܗ ܐܳܫܶܕ ܗܘܳܐ ܆ ܘܠܰܘ ܟܝܳܢܗܽܘܢ ܕܡܰܝ̈ܳܐ ܠܶܗ ܡܰܚܛܶܐ ܗܘܳܐ ܆ ܐܶܠܽܘ ܐܶܬܚܰܫܰܚ ܒܫܳܩܽܘܬܗܽܘܢ ܇ ܐܰܘ ܡܶܛܽܠ ܕܺܐܝܬܰܝܗܽܘܢ ܗܘܰܘ ܩܰܪ̈ܺܝܪܶܐ ܘܒܰܣܺܝ̈ܡܶܐ . ܐܶܠܐ ܡܶܛܽܠ ܕܰܐܪܓܶܫ ܒܢܰܦܫܶܗ ܕܰܒܪܶܓܬܐ ܒܥܳܐ ܐܶܢܽܘܢ ܆ ܚܣܰܢ ܪܶܓܬܶܗ . ܘܠܐ ܝܰܗܒ ܠܳܗ ܫܶܐܠܬܳܗ̇ . ܘܬܽܘܒ ܕܰܢܥܺܝܩ ܐܳܦ ܠܗܳܢܽܘܢ ܕܰܗܘܰܘ ܡܫܰܡ̈ܫܳܢܶܐ ܠܪܶܓܬܶܗ ܇ ܟܰܕ ܟܳܦܶܐ ܛܰܝܒܽܘܬܗܽܘܢ ܥܠܰܝܗܽܘܢ . ܕܢܰܠܶܦ ܠܟܽܠܢܳܫ ܆ ܕܠܐ ܠܪܶܓܬܐ ܢܶܫܬܰܥܒܰܕ ܆ ܘܠܐ ܠܽܘܩܒܰܠ ܐܰܝܠܶܝܢ ܕܗܳܘܶܝܢ ܡܫܰܡ̈ܫܳܢܶܐ ܠܪܶܓܬܰܢ ܢܰܦܨܰܚ ܐܰܦܰܝ̈ܢ . ܐܰܦܶܣ ܕܶܝܢ ܐܰܠܳܗܳܐ ܐܳܦ ܠܢܽܘܚ ܆ ܕܢܶܐܟܽܘܠ ܟܽܠ ܡܶܕܶܡ ܐܰܝܟ ܝܽܘܪܳܩܐ ܕܥܶܣܒܐ . ܘܟܰܕ ܐܳܕܳܡ ܥܰܠ ܕܶܐܟܰܠ ܦܺܐܪܐ ܡܶܬܩܰܛܪܰܓ ܗܘܳܐ ܆ ܠܢܽܘܚ ܐܰܝܟ ܕܒܰܩܝܳܡܐ ܕܡܰܘܗܰܒܬܐ ܆ ܫܽܘܠܛܳܢܐ ܥܰܠ ܟܽܘܠ ܡܶܐܟ̈ܠܳܢ ܡܶܬܺܝܗܶܒ ܗܘܳܐ . ܐܰܝܟܐ ܕܶܝܢ ܕܶܐܬܚܰܫܰܚ ܒܪܶܓܬܐ ܆ ܐܳܦ ܗܽܘ ܐܶܬܥܕܶܠ ܆ ܟܰܕ ܓܶܝܪ ܒܰܛܥܳܡܬܐ ܕܪܶܓܬܐ ܠܗܰܢܺܝܐܽܘܬܶܗ ܕܚܰܡܪܐ ܡܩܰܒܶܠ ܗܘܳܐ ܆ ܘܰܠܒܰܪ ܡܶܢ ܛܶܟܣܐ ܘܰܡܫܽܘܚܬܐ ܢܦܰܩ ܒܡܰܫܬܝܶܗ ܆ ܗܳܪܟܐ ܐܶܬܬܣܺܝܡ ܬܚܶܝܬ ܒܽܘܨܳܪܐ . ܐܰܠܳܗܳܐ ܓܶܝܪ ܐܰܦܶܣ ܠܶܗ ܕܢܶܐܟܽܘܠ ܟܽܘܠ ܒܣܰܪ ܕܪܳܓܐ ܢܰܦܫܶܗ ܀ ܘܟܰܕ ܡܶܐܟܽܘܠܬܐ ܗܳܝ ܕܝܰܩܺܝܪܐ ܠܦܳܪ̈ܽܘܫܶܐ ܆ ܠܢܽܘܚ ܒܡܽܘܠܟܳܢܐ ܐܶܬܝܰܗܒܰܬ ܠܶܗ . ܘܠܶܐܠܺܝܳܐ ܒܡܰܘܗܰܒܬܐ ܐܶܫܬܰܕܪܰܬ ܆ ܘܰܐܒܪܳܗܳܡ ܒܳܗ̇ ܩܰܒܶܠ ܠܰܐܠܳܗܳܐ ܘܰܠܡܰܠܰܐܟ̈ܰܘܗܝ . ܘܺܐܝܣܚܳܩ ܒܣܰܝܒܽܘܬܶܗ ܒܳܗ̇ ܐܶܬܪܰܥܺܝ ܘܶܐܫܰܕ ܒܽܘܪ̈ܟܳܬܐ ܥܰܠ ܝܰܥܩܽܘܒ ܇ ܘܰܫܡܽܘܐܶܝܠ ܠܫܳܐܽܘܠ ܆ ܗܳܢܐ ܕܳܫܢܳܐ ܩܰܕܶܡ ܩܰܪܶܒ ܠܶܗ ܐܰܝܟ ܕܰܠܡܰܠܟܐ ܆ ܘܕܰܘܺܝܕ ܘܟܽܠܗܽܘܢ ܡܰܠܟ̈ܶܐ ܙܰܕܺܝ̈ܩܶܐ ܆ ܒܡܶܐܟܽܘܠܬܐ ܕܰܐܝܟ ܗܳܕܶܐ ܐܶܬܚܰܫܰܚܘ ܆ ܘܰܠܘܳܬ ܟܽܠܗܽܘܢ ܟܺܐܢ̈ܶܐ ܣܰܓܺܝ̈ܶܐܐ ܗܘܳܬ ܚܫܰܚܬܳܗ̇ . ܘܠܐ ܥܕܺܝܠܺܝܢ ܒܳܗ̇ ܆ ܒܗܳܝ ܕܺܐܝܬܰܝܗܽܘܢ ܗܘܰܘ ܠܥܶܠ ܡܶܢ ܪܶܓܬܐ ܆ ܘܠܰܘ ܐܰܝܟ ܥܰܒ̈ܕܶܐ ܒܪܶܓܬܐ ܐܳܟܠܺܝܢ ܗܘܰܘ ܆ ܐܶܠܐ ܐܰܝܟ ܒܢ̈ܰܝ ܚܺܐܪ̈ܶܐ ܒܫܽܘܠܛܳܢܐ ܒܟܽܠ ܡܶܕܶܡ ܡܶܬܚܰܫܚܺܝܢ ܗܘܰܘ ܆ ܘܟܰܕ ܐܳܟܠܺܝܢ ܗܶܢܽܘܢ ܪ̈ܰܘܪܒܳܬܐ ܡܶܫܬܰܒܚܺܝܢ ܆ ܘܰܐܚܪ̈ܳܢܶܐ ܟܰܕ ܡܶܣܬܰܝܒܪܺܝܢ ܐܰܝܠܶܝܢ ܕܰܫܚܺܝ̈ܡܳܢ ܘܫܺܝ̈ܛܳܢ ܆ ܡܰܣܠܶܝܢ ܘܰܡܟܰܐܪܺܝܢ ܆ ܘܟܰܕ ܩܳܥܶܐ ܠܰܢ ܦܰܘܠܳܘܣ ܆ ܕܠܐ ܢܺܐܩܪܽܘܢ ܠܶܒܰܘ̈ܳܬܟܽܘܢ ܒܡܶܐܟܽܘܠܬܐ ܕܒܶܣܪܐ ܘܰܒܡܰܫܬܝܐ ܕܚܰܡܪܐ ܆ ܕܢܰܠܦܰܢ ܕܡܶܐܟܽܘܠܬܐ ܗܳܕܶܐ ܠܶܒܐ ܡܰܘܩܪܐ ܆ ܗܳܢܽܘܢ ܐܶܟܰܠܘ ܘܠܐ ܐܺܝܩܰܪܘ . ܘܛܳܟ ܐܳܦ ܡܶܛܽܠ ܗܳܕܶܐ ܐܰܟܠܽܘܗܝ ܆ ܕܰܢܚܰܘܽܘܢ ܕܚܰܣܺܝܢܐ ܗܝ ܩܰܠܺܝܠܽܘܬܗܽܘܢ ܡܶܢ ܝܰܩܺܝܪܽܘܬܶܗ . ܘܰܒܗܰܘ ܡܶܕܶܡ ܕܡܰܥܒܶܐ ܠܶܒܐ ܆ ܗܰܘܢܗܽܘܢ ܝܰܬܺܝܪܐܝܬ ܡܶܬܡܪܶܩ ܗܘܳܐ . ܘܰܒܡܶܕܶܡ ܕܡܰܘܩܰܪ ܦܰܓܪܐ ܘܡܰܥܡܶܛ ܚܽܘ̈ܫܳܒܶܐ ܆ ܩܰܠܺܝܠܽܘܬܐ ܕܡܰܕܥܗܽܘܢ ܡܶܬܢܰܗܪܐ ܗܘܳܬ . ܠܰܘ ܓܶܝܪ ܣܰܓܺܝ ܐܶܬܚܰܫܒܰܬ ܠܗܽܘܢ ܕܪܰܒܐ ܇ ܕܟܰܕ ܢܙܺܝܪܺܝܢ ܢܶܗܘܽܘܢ ܫܦܰܝ̈ܳܐ ܘܰܕܟܰܝ̈ܳܐ ܘܩܰܕܺܝ̈ܫܶܐ ܇ ܐܰܝܟ ܗܳܝ ܕܒܰܐܝܠܶܝܢ ܕܡܰܥܒ̈ܝܳܢ ܠܶܒܐ ܇ ܗܶܢܽܘܢ ܢܶܬܕܰܟܽܘܢ ܇ ܗܳܢܰܘ ܕܶܝܢ ܒܰܐܝܠܶܝܢ ܕܺܐܝܬܰܝܗܶܝܢ ܣܰܩܽܘܒ̈ܠܳܝܳܬܐ ܕܨܽܘܠܳܠܐ ܢܶܨܛܰܠܠܽܘܢ . ܕܰܐܝܟ ܚܰܝ̈ܠܬܳܢܶܐ ܢܶܙܟܽܘܢ ܆ ܒܕܰܠܩܽܘܒܠܐ ܆ ܘܰܐܝܟ ܡܫ̈ܰܠܛܐ ܘܰܒܢ̈ܰܝ ܚܺܐܪ̈ܶܐ ܆ ܒܰܐܝܠܶܝܢ ܕܥܳܒ̈ܕܳܢ ܢܶܟ̈ܝܳܢܶܐ ܆ ܢܶܗܘܽܘܢ ܕܠܐ ܢܶܟ̈ܝܳܢܶܐ ܀ ܐܰܢܬ ܕܶܝܢ ܠܗܳܪܟܐ ܠܐ ܡܰܛܺܝܬ . ܘܰܠܕܰܪܓܐ ܗܳܢܐ ܠܐ ܐܶܬܥܰܠܺܝܬ . ܘܥܰܠ ܗܳܕܶܐ ܡܶܬܒܰܥܝܐ ܠܳܟ ܕܬܶܗܘܶܐ ܢܙܺܝܪ ܡܶܢ ܟܽܠ ܡܶܕܶܡ ܆ ܘܬܶܣܬܰܝܒܰܪ ܒܰܡܫܽܘܚܬܐ ܆ ܕܬܶܨܛܰܠܰܠ . ܘܬܶܐܟܽܘܠ ܘܬܶܫܬܶܐ ܒܡܰܬܩܳܠܐ ܘܰܒܟܰܝܠܐ ܕܬܶܫܬܰܦܶܐ . ܡܶܛܽܘܠ ܕܰܐܝܟ ܕܡܶܫܬܰܘܕܶܐ ܐܰܢܬ ܆ ܒܳܬܰܪ ܫܰܦܝܽܘܬܐ ܕܢܰܦܫܐ ܪܳܗܶܛ ܐܰܢܬ . ܘܰܕܬܺܐܬܶܐ ܠܰܕܡܽܘܬܐ ܕܡܰܠܰܐܟ̈ܶܐ ܚܦܺܝܛ ܐܰܢܬ . ܠܐ ܕܶܝܢ ܡܶܫܟܰܚ ܐܰܢܬ ܩܳܐܶܡ ܐܰܢܬ ܒܚܺܐܪܽܘܬܗܽܘܢ ܕܪ̈ܽܘܚܳܢܶܐ ܇ ܥܕܰܡܐ ܕܰܓܡܺܝܪܳܐܺܝܬ ܫܳܠܰܚ ܐܰܢܬ ܥܰܒܕܽܘܬܗܽܘܢ ܕܦܰܓܪ̈ܳܢܶܐ . ܡܐ ܓܶܝܪ ܕܰܠܗܳܕܶܐ ܥܰܒܕܽܘܬܐ ܫܠܰܚܬ ܆ ܐܰܝܟ ܪܽܘܚܳܢܐ ܘܒܰܪ ܚܺܐܪ̈ܶܐ ܆ ܒܟܽܠ ܡܶܕܶܡ ܕܬܶܣܬܰܝܒܰܪ ܕܠܐ ܥܶܕܠܳܝ ܐܰܢܬ . ܟܰܕ ܠܐ ܡܰܘܩܪܐ ܠܠܶܒܳܟ ܡܶܐܟܽܘܠܬܶܗ ܕܒܶܣܪܐ ܆ ܘܠܐ ܡܰܥܡܶܛ ܠܚܽܘ̈ܫܳܒܰܝܟ ܡܰܫܬܝܶܗ ܕܚܰܡܪܐ ܆ ܐܰܝܟ ܕܳܐܦ ܥܰܠ ܡܰܠܰܐܟ̈ܶܐ ܟܬܺܝܒ ܆ ܕܶܐܟܰܠܘ ܒܶܣܪܐ ܘܶܐܫܬܺܝܘ ܚܰܡܪܐ ܒܶܝܬ ܐܰܒܪܳܗܳܡ ܇ ܘܠܐ ܝܶܩܪܰܬ ܪܽܘܚܳܢܽܘܬܗܽܘܢ ܡܶܢ ܗܳܕܶܐ ܣܰܝܒܳܪܬܐ . ܘܒܰܕܡܽܘܬܗܽܘܢ ܬܽܘܒ ܐܳܦ ܟܽܠܗܽܘܢ ܟܺܐܢ̈ܶܐ ܕܰܪܫܺܝܡܺܝܢ ܒܰܟܬܳܒ̈ܶܐ ܆ ܕܳܐܟܠܺܝܢ ܗܘܰܘ ܆ ܘܠܐ ܝܺܩܰܪܘ ܘܶܐܬܥܰܒܺܝܘ . ܡܶܛܽܠ ܕܠܐ ܚܳܫܽܘܫܳܐܺܝܬ ܡܶܣܬܰܝܒܪܺܝܢ ܗܘܰܘ . ܗܘܺܝ ܠܐ ܚܳܫܽܘܫܐ ܆ ܘܰܐܟܽܘܠ ܐܰܝܟ ܡܰܠܰܐܟ̈ܶܐ ܒܶܝܬ ܐܰܒܪܳܗܳܡ . ܘܰܐܝܟ ܙܰܕܺܝ̈ܩܶܐ ܟܽܠܗܽܘܢ ܕܰܒܥܰܬܺܝܩܬܐ ܆ ܘܠܐ ܡܶܬܥܕܶܠ ܐܰܢܬ . ܗܳܢܰܘ ܕܶܝܢ ܆ ܟܰܕ ܐܳܦ ܒܗܳܕܶܐ ܆ ܚܰܝܳܒ ܐܰܢܬ ܕܬܶܛܰܪ ܢܰܟܦܽܘܬܐ ܕܕܽܘܒܳܪܳܟ ܆ ܡܶܛܽܠ ܕܠܶܗ ܠܫܽܘܘܕܳܝܳܟ ܗܳܕܶܐ ܦܰܐܝܐ . ܘܡܶܛܽܠ ܝܽܘܬܪܳܢܐ ܕܰܐܚܪ̈ܳܢܶܐ . ܡܶܛܽܠ ܕܠܰܘ ܠܟܽܠܡܶܕܶܡ ܕܺܐܝܬ ܠܰܢ ܥܠܰܘܗܝ ܚܺܐܪܽܘܬܐ ܘܫܽܘܠܛܳܢܐ ܇ ܡܰܦܰܣ ܠܰܢ ܕܢܶܬܩܰܪܰܒ ܆ ܐܳܦܶܢ ܓܶܝܪ ܥܰܠ ܟܽܘܠ ܫܰܠܺܝܛܐ ܚܺܐܪܽܘܬܐ ܆ ܐܶܠܐ ܠܰܘ ܒܟܽܠܡܶܕܶܡ ܡܶܬܚܰܫܚܐ ܆ ܕܠܐ ܬܰܘܒܶܕ ܚܺܐܪܽܘܬܳܗ̇ ܆ ܒܗܳܝ ܓܶܝܪ ܕܰܒܪܶܓܬܐ ܕܡܶܕܶܡ ܠܐ ܐܰܣܺܝܪ ܒܰܪ ܚܺܐܪ̈ܶܐ ܆ ܡܚܰܘܶܐ ܒܝܰܕ ܗܳܕܶܐ ܚܺܐܪܽܘܬܶܗ . ܘܰܒܗܳܝ ܕܟܰܕ ܫܰܠܺܝܛ ܠܶܗ ܠܐ ܡܶܬܚܰܫܰܚ ܆ ܬܽܘܒ ܝܰܬܺܝܪܐܝܬ ܥܳܐܶܦ ܠܳܗ̇ ܠܚܺܐܪܽܘܬܶܗ̇ ܇ ܘܢܳܛܰܪ ܠܳܗ̇ ܕܠܐ ܬܶܫܬܪܶܐ : ܐܰܝܟ ܕܟܳܬܶܒ ܐܳܦ ܦܰܘܠܳܘܣ ܥܠܶܝܗ̇ ܕܗܳܕܶܐ ܚܺܐܪܽܘܬܐ ܇ ܕܟܽܠ ܡܶܕܶܡ ܫܰܠܺܝܛ ܠܺܝ ܆ ܐܶܠܐ ܠܐ ܟܽܠܡܶܕܶܡ ܡܒܰܢܶܐ . ܘܰܕܬܺܐܠܰܦ ܕܥܰܡ ܫܰܪܟܐ ܕܰܐܚܪ̈ܳܢܝܳܬܐ ܇ ܝܰܬܺܝܪܐܝܬ ܥܰܠ ܗܳܕܶܐ ܇ ܕܢܶܐܟܽܘܠ ܘܰܕܠܐ ܢܶܐܟܽܘܠ ܆ ܡܰܘܕܰܥ ܗܘܳܐ ܫܽܘܠܛܳܢܐ ܕܚܺܐܪܽܘܬܶܗ ܆ ܐܶܡܰܪ ܡܶܚܕܐ ܒܳܬܰܪ ܗܳܠܶܝܢ ܆ ܡܶܐܟܽܘܠܬܐ ܕܟܰܪܣܐ . ܘܟܰܪܣܐ ܕܡܶܐܟܽܘܠܬܐ . ܐܰܠܳܗܳܐ ܕܶܝܢ ܠܬܰܪ̈ܬܰܝܗܶܝܢ ܡܒܰܛܶܠ ܀ ܛܰܪ ܗܳܟܺܝܠ ܐܳܘ ܬܰܠܡܺܝܕܐ ܢܳܡܽܘܣܐ ܕܥܳܢܘܳܝܽܘܬܐ ܆ ܕܬܶܬܡܰܛܶܐ ܐܳܦ ܠܫܽܘܠܛܳܢܐ ܕܚܺܐܪܽܘܬܐ . ܘܰܚܣܽܘܠ ܢܰܦܫܳܟ ܘܠܐ ܬܶܐܟܽܘܠ ܆ ܕܬܶܬܩܰܪܰܒ ܠܗܳܝ ܕܟܰܕ ܐܳܟܶܠ ܐܰܢܬ ܠܐ ܬܰܪܓܶܫ . ܗܘܺܝ ܢܙܺܝܪܐ ܡܶܢ ܣܰܝܒܳܪܬܐ ܒܫܽܘܠܛܳܢܐ ܕܢܰܦܫܳܟ ܆ ܕܢܶܬܩܰܦ̈ܚܳܢ ܖ̈ܓܺܝܓܳܬܐ ܕܰܡܙܺܝ̈ܓܳܢ ܒܗܰܕ̈ܳܡܰܝܟ . ܠܐ ܬܶܐܟܽܘܠ ܡܶܛܽܠ ܕܠܐ ܬܶܚܛܶܐ . ܠܐ ܬܶܫܬܶܐ ܡܶܛܽܠ ܕܠܐ ܬܶܛܥܶܐ . ܐܶܬܰܐܡܢ ܒܨܰܘܡܐ ܆ ܕܡܶܢܶܗ ܬܶܫܬܘܶܐ ܠܕܰܟܝܽܘܬܐ ܕܰܨܠܽܘܬܐ . ܒܨܽܘܪ ܡܶܢ ܣܰܝܒܳܪܬܳܟ ܒܥܶܕܳܢܐ ܕܰܛܥܽܘܡܳܟ ܆ ܕܢܶܗܘܶܐ ܩܰܠܺܝܠ ܓܶܦܶܗ ܕܡܰܕܥܳܟ ܠܪܶܗܛܐ ܕܰܠܘܳܬ ܐܰܠܳܗܳܐ . ܚܰܫܶܒ ܥܰܡ ܦܰܓܪܳܟ ܥܕܰܡܐ ܠܰܙܥܽܘܪ̈ܝܳܬܐ ܆ ܕܰܒܝܰܕ ܗܳܠܶܝܢ ܬܶܫܬܰܠܰܛ ܢܰܦܫܳܟ ܥܰܠ ܫܦܺܝܥܽܘܬ ܥܽܘܬܪܐ ܕܺܝܕܰܥܬܐ ܐܰܠܳܗܳܝܬܐ ܆ ܘܠܐ ܢܚܰܫܶܒ ܥܰܡܳܟ ܗܰܘ ܕܰܓܠܳܐ ܠܳܟ ܣܺܝ̈ܡܳܬܐ ܕܚܶܟܡܬܶܗ ܘܺܝܕܰܥܬܶܗ . ܥܰܡܶܨ ܩܰܠܺܝܠ ܥܰܝ̈ܢܰܝܟ ܡܶܢ ܖ̈ܓܺܝܓܳܬܐ ܆ ܘܗܐ ܥܒܰܪܬܳܝܗܝ ܠܰܐܬܪܐ ܥܰܣܩܐ . ܩܰܠܺܝܠ ܓܶܝܪ ܙܒܰܢ ܙܥܽܘܪ ܐܺܝܬܰܘܗܝ ܙܰܒܢܳܗ̇ ܕܚܳܫܽܘܫܽܘܬܐ ܆ ܙܰܒܢܳܗ̇ ܕܶܝܢ ܕܠܐ ܚܳܫܽܘܫܽܘܬܐ ܆ ܕܠܐ ܫܽܘܠܳܡܰܐ ܗ̣ܘ . ܠܐ ܗܳܟܺܝܠ ܬܚܽܘܒ ܒܥܶܕܳܢܐ ܕܙܳܟܽܘܬܐ . ܚܛܽܘܦܳܝܗܝ ܠܰܩܪܳܒܳܗ̇ ܕܪܶܓܬܐ ܆ ܐܰܝܟ ܫܟܳܚܬܐ ܆ ܡܶܛܽܠ ܕܢܶܫܬܟܰܚ ܥܒܳܕܐ ܠܢܰܦܫܳܟ . ܟܡܐ ܓܶܝܪ ܕܰܖ̈ܓܺܝܓܳܬܐ ܥܒܳܕܗܶܝܢ ܓܳܡܖ̈ܳܢ ܒܳܟ ܆ ܠܢܰܦܫܳܟ ܠܰܝܬ ܠܳܗ̇ ܥܒܳܕܐ ܒܳܟ . ܘܟܰܕ ܐܺܝܬܶܝܗ̇ ܒܳܟ ܆ ܐܰܝܟ ܗܰܘ ܕܠܐ ܐܺܝܬܶܝܗ̇ . ܡܶܛܽܠ ܕܰܣܪܺܝܩܐ ܘܒܰܛܺܝܠܐ ܡܶܢ ܣܽܘܥܪ̈ܳܢܶܐ ܕܰܟܝܳܢܳܗ̇ . ܫܰܪܺܝ ܕܶܝܢ ܦܰܓܪܐ ܕܰܢܙܺܝܥ ܒܳܟ ܪ̈ܓܺܝܓܳܬܶܗ ܆ ܐܶܫܬܰܘܚܰܪ ܘܩܽܘܡ ܆ ܘܰܬܘܰܗ ܠܽܘܩܒܰܠ ܚܙܳܬܐ ܕܪܶܓܬܳܟ ܆ ܐܰܝܟ ܒܰܛܺܝܠܐ ܕܶܐܫܬܟܰܚ ܠܶܗ ܥܒܳܕܐ ܆ ܘܶܐܡܰܪ ܐܰܢܬ ܠܘܳܬ ܢܰܦܫܳܟ ܆ ܠܡܳܢܐ ܡܶܬܛܰܪܦܐ ܐܰܢܬܝ ܢܰܦܫܝ ܘܰܠܡܳܢܐ ܟܰܪܝܐ ܗܘܳܬ ܠܶܟܝ ܇ ܕܰܓܠܺܝܙܐ ܐܰܢܬܝ ܡܶܢ ܝܽܘܬܪ̈ܳܢܶܐ . ܗܐ ܢܦܰܠ ܥܒܳܕܐ ܒܶܝܬ ܐܺܝ̈ܕܰܝܟܝ . ܐܶܬܟܰܫܪܝ ܒܶܗ . ܗܐ ܪܶܓܬܐ ܫܳܠܚܐ ܕܰܬܚܰܘܶܐ ܠܩܽܘܒܠܶܟܝ ܠܰܐܓܽܘܢܐ ܆ ܚܰܘܳܝ ܐܽܘܡܳܢܽܘܬܐ ܕܰܐܬܠܺܝܛܽܘܬܶܟܝ ܆ ܘܥܽܘܫܢܐ ܕܰܕܪ̈ܳܥܰܝܟܝ . ܗܐ ܡܠܽܘܐܐ ܠܝܽܘܬܪ̈ܳܢܶܐ . ܡܶܛܽܠ ܕܰܪܳܚܡܰܬܝ ܝܽܘܬܪ̈ܳܢܶܐ . ܗܐ ܒܥܶܠܕ̈ܒܳܒܰܝܟܝ ܐܶܬܟܰܢܰܫܘ ܠܰܦܩܰܥܬܐ ܕܰܩܪܳܒܐ ܆ ܐܰܨܪܰܚܝ ܥܠܰܝܗܽܘܢ ܒܩܳܠܶܟܝ ܥܰܫܺܝܢܐ ܆ ܘܰܟܐܳܝ ܘܒܰܕܰܪ̈ܝ ܚܰܝ̈ܠܰܘܳܬܐ ܕܰܖ̈ܓܺܝܓܳܬܐ . ܠܐ ܟܫܳܪ̈ܶܐ ܒܗܳܢܐ ܐܰܬܪܐ ܆ ܚܽܘܣܪ̈ܳܢܶܐ ܡܶܬܬܰܓܪܺܝܢ ܆ ܐܰܢܬܝ ܕܶܝܢ ܐܰܝܟ ܟܰܫܺܝܪܬܐ ܟܰܢܶܫܝ ܝܽܘܬܪ̈ܳܢܶܐ . ܒܗܳܕܶܐ ܓܶܝܪ ܝܰܬܺܝܪܐܝܬ ܡܶܬܟܰܪܙܐ ܙܳܟܽܘܬܶܟܝ ܆ ܕܰܐܝܟܳܐ ܕܰܐܚܪ̈ܳܢܶܐ ܚܰܝ̈ܳܒܺܝܢ ܆ ܐܰܢܬܝ ܙܳܟܽܘܬܐ ܫܳܩܠܰܬܝ . ܪܶܓܬܐ ܠܪܰܦܝܐ ܥܶܠܬܐ ܗܝ ܠܚܰܝܳܒܽܘܬܐ . ܠܶܟܝ ܕܶܝܢ ܡܶܛܽܘܠ ܕܟܰܫܺܝܪܰܬܝ ܆ ܬܶܗܘܶܐ ܥܶܠܰܬ ܢܶܨ̈ܚܳܢܶܐ . ܐܰܝܟ ܩܪܳܒܬܳܢܐ ܓܶܝܪ ܕܰܬܟܺܝܠ ܥܰܠ ܚܰܝܠܶܗ ܆ ܘܰܣܡܺܝܟ ܥܰܠ ܐܽܘܡܳܢܽܘܬܶܗ ܆ ܕܚܳܕܶܐ ܒܰܚܙܳܬܐ ܕܰܒܥܶܠܕ̈ܒܳܒܶܐ ܆ ܗܳܟܰܢܐ ܐܳܦ ܐܰܢܬܝ ܚܕܳܝ ܒܡܶܐܬܺܝܬܐ ܕܰܖ̈ܓܺܝܓܳܬܐ . ܡܶܛܽܠ ܕܰܕܠܐ ܗܳܢܶܝܢ ܆ ܒܰܛܺܝܠܺܝܢ ܢܶܨ̈ܚܳܢܰܝܟ . ܘܠܰܝܬ ܠܶܟܝ ܡܠܽܘܐܐ ܠܬܰܟܬܽܘܫܐ ܇ ܗܰܘ ܕܡܶܢܶܗ ܡܶܬܝܰܠܕܐ ܙܳܟܽܘܬܐ . ܗܳܠܶܝܢ ܡܶܢܳܟ ܠܘܳܬ ܢܰܦܫܳܟ ܢܶܬܰܐܡܖ̈ܳܢ . ܟܽܠ ܐܶܡܰܬܝ ܕܢܶܓܕܰܫ ܕܰܖ̈ܓܺܝܓܳܬܐ ܥܠܰܝܟ ܢܶܬܬܥܺܝܪ̈ܳܢ . ܝܰܬܺܝܪܳܐܺܝܬ ܕܶܝܢ ܆ ܠܽܘܩܒܰܠ ܪܶܓܬܐ ܗܳܕܶܐ ܣܰܟܠܬܐ ܕܪܶܚܡܰܬ ܟܰܪܣܐ ܆ ܗܳܕܶܐ ܕܰܡܥܳܕܐ ܫܳܘܚܐ ܡܶܢ ܫܰܒܪܽܘܬܐ . ܡܒܰܥܪܐ ܓܶܝܪ ܥܳܐܠܐ ܝܺܚܺܝܕܳܐܺܝܬ ܆ ܡܶܛܽܘܠ ܕܪܳܚܡܐ ܕܒܰܠܚܽܘܕܶܝܗ̇ ܬܶܬܚܙܶܐ ܆ ܘܣܳܝܡܐ ܫܶܬܶܐܣܬܐ ܕܪܰܦܝܽܘܬܐ ܆ ܡܶܢ ܫܽܘܪܳܝ ܬܰܪܒܺܝܬܐ ܕܩܰܘܡܬܐ . ܕܟܰܕ ܡܶܟܐ ܡܫܰܪܝܐ ܆ ܠܘܳܬ ܟܽܠ ܪ̈ܓܺܝܓܳܢ ܆ ܕܰܒܟܽܠ ܡܽܘ̈ܫܚܳܢ ܝܳܥ̈ܝܳܢ ܆ ܬܶܫܬܟܰܚ ܕܺܐܝܬܶܝܗ̇ ܡܥܰܕܪܳܢܺܝܬܐ . ܗܳܕܐ ܗ̣ܝ ܗܳܟܺܝܠ ܪܶܓܬܐ ܩܰܕܡܳܝܬܐ ܕܰܙܟܳܬܶܗ ܠܥܳܠܡܐ ܇ ܘܡܶܛܽܠܬܳܗ ܗܘܳܐ ܥܒܳܪ ܦܽܘܩܕܳܢܐ ܩܰܕܡܳܝܐ . ܘܛܳܟ ܐܳܦ ܩܳܐܶܝܢ . ܟܰܕ ܦܢܳܐ ܠܘܳܬ ܗܳܕܶܐ ܇ ܐܶܬܪܰܥܺܝ ܕܢܶܩܛܽܘܠ ܠܰܐܚܽܘܗܝ ܇ ܘܒܰܠܚܽܘܕܰܘܗܝ ܢܺܐܪܰܬ ܐܰܪܥܐ . ܗܺܝ ܣܳܡܰܬ ܡܽܘܡܐ ܒܢܽܘܚ ܙܰܕܺܝܩܐ . ܗܺܝ ܐܰܫܠܚܰܬ ܠܥܺܣܽܘ ܒܽܘܟܪܽܘܬܶܗ ܘܒܽܘܪ̈ܟܳܬܶܗ . ܗܺܝ ܩܰܪܒܰܬ ܐܳܦ ܠܰܣܕܽܘ̈ܡܳܝܶܐ ܠܰܥܒܳܕܐ ܕܛܰܡܽܐܘܬܐ . ܒܰܠܘܺܝܬܳܗ̇ ܐܳܦ ܒܢ̈ܰܝ ܫܺܝܬ ܠܘܳܬ ܚܰܫܐ ܕܙܳܢܝܽܘܬܐ ܐܶܬܰܘ ܆ ܕܡܶܛܽܠܳܬܳܗ̇ ܡܶܢ ܒܰܝܬܳܝܽܘܬܐ ܕܰܐܠܳܗܳܐ ܐܶܣܬܠܺܝܘ . ܗܺܝ ܐܰܘܒܕܰܬ ܠܥܰܡܐ ܒܡܰܕܒܪܐ ܇ ܒܰܡܣܳܡ ܒܪ̈ܺܫܶܐ ܕܟܽܠ ܫܽܘ̈ܚܠܳܦܺܝܢ . ܡܶܢ ܦܳܬܽܘܪܳܗ̇ ܕܪܶܓܬܐ ܩܳܡܘ ܘܰܣܓܶܕܘ ܠܥܶܓܠܐ ܡܺܝܬܐ . ܒܚܽܘܬܚܳܬܳܗ̇ ܛܠܰܡܘ ܟܽܠܗܶܝܢ ܛܰܝܒ̈ܘܳܬܐ ܕܰܠܘܳܬܗܽܘܢ . ܡܶܛܽܠ ܕܰܫܡܶܢ ܐܺܝܣܪܳܐܶܝܠ ܘܰܒܥܰܛ ܒܳܗ̇ ܒܪܶܓܬܐ ܗܳܕܶܐ ܇ ܟܬܺܝܒ ܥܠܰܘܗܝ ܕܰܛܥܳܐ ܠܰܐܠܳܗܳܐ ܥܳܒܽܘܕܶܗ ܥܰܠ ܕܪܰܓܘ ܟܳܗ̈ܢܶܐ ܘܶܐܫܬܺܝܘ ܘܶܐܬܕܰܘܰܕܘ ܒܰܐܬܪܐ ܕܚܽܘܣܳܝܐ ܆ ܢܽܘܪܐ ܣܰܝܛܰܬ ܓܽܘܫ̈ܡܰܝܗܽܘܢ . ܒܳܗ̇ ܐܳܦ ܢܒܺܝܐ ܠܥܰܡܐ ܡܚܰܣܶܕ ܗܘܳܐ ܇ ܟܰܕ ܝܳܗܶܒ ܘܳܝܐ ܠܰܐܝܠܶܝܢ ܕܰܡܩܰܕܡܺܝܢ ܒܨܰܦܪܐ ܘܪܳܗܛܺܝܢ ܠܳܗ̇ . ܘܬܽܘܒ ܐܳܦ ܢܒܺܝܐ ܐܚܪܺܢܐ ܆ ܒܳܗ̇ ܒܗܳܕܶܐ ܪܶܓܬܐ ܠܗܽܘܢ ܡܩܰܛܪܶܓ ܗܘܳܐ . ܐܳܟܠܺܝܢ ܠܰܡ ܡܦܰܛܡ̈ܶܐ ܡܶܢ ܥܳܢܳܐ ܆ ܘܥܶܓ̈ܠܶܐ ܡܶܢ ܓܰܘ ܒܰܩܪ̈ܶܐ . ܡܶܛܽܠܳܬܳܗ̇ ܩܰܒܶܠܘ ܘܳܝܐ ܡܶܢ ܦܳܪܽܘܩܰܢ ܇ ܣܳܦܪ̈ܶܐ ܘܰܦܪ̈ܺܝܫܶܐ ܆ ܕܰܐܠܦܰܬ ܐܶܢܽܘܢ ܕܢܶܣܥܪܽܘܢ ܐܳܦ ܚܰܓܐ ܘܫܰܒܬܐ ܘܟܰܡܽܘܢܐ . ܗܺܝ ܬܶܒܥܰܬ ܡܰܟ̈ܣܶܐ ܒܟܳܗ̈ܢܶܐ ܇ ܕܰܕܠܐ ܒܙܶܕܩܐ ܡܶܢ ܡܩܰܪ̈ܒܰܝ ܩܽܘܪ̈ܒܳܢܶܐ ܢܳܣܒܺܝܢ ܗܘܰܘ . ܗܺܝ ܐܰܫܠܚܰܬ ܐܶܢܽܘܢ ܠܰܒܢ̈ܰܝ ܥܶܠܺܝ ܡܶܢ ܟܳܗܢܽܘܬܗܽܘܢ . ܡܶܢ ܦܽܘ̈ܢܳܩܶܝܗ̇ ܝܰܬܺܝܖ̈ܶܐ ܐܳܦ ܫܠܶܝܡܽܘܢ ܆ ܠܛܳܥܝܽܘܬܐ ܕܰܦܬܰܟܪ̈ܶܐ ܐܶܬܕܒܰܪ . ܗܺܝ ܐܳܦ ܝܰܘܡܳܢ ܠܟܽܠ ܡܣܰܪܚܐ . ܡܶܛܽܠܳܬܳܗ̇ ܬܥܺܝܫ ܥܳܠܡܐ . ܡܶܛܽܠ ܢܝܳܚܗ̇ ܪܳܗܛܐ ܒܪܺܝܬܐ . ܠܳܗ̇ ܡܡܰܠܶܝܢ ܥܰܒܕܽܘܬܐ ܟܽܠܗܽܘܢ ܒܢ̈ܰܝ ܐܢܳܫܐ . ܘܰܐܝܟ ܗܰܘ ܕܶܐܠܽܘ ܗܺܝ ܠܰܝܬ ܗܘܳܐ ܆ ܐܰܚܺܝܕ ܗܘܳܐ ܬܰܪܥܐ ܒܰܐܦ̈ܰܝ ܟܽܠܗܶܝܢ ܒܺܝ̈ܫܳܬܐ . ܒܨܺܝ ܘܰܚܙܺܝ ܒܺܝܕܰܥܬܐ ܪܶܗܛܐ ܕܟܽܠ ܐܢܳܫ ܆ ܘܥܰܡܠܐ ܘܠܶܐܘܬܐ . ܘܕܽܘܥܬܐ ܕܟܽܠܗܽܘܢ ܥ̈ܳܐܠܰܝ ܠܥܳܠܡܐ . ܕܒܰܠܚܽܘܕ ܡܶܛܽܘܠܳܬܳܗ̇ ܐܺܝܬܶܝܗ̇ . ܘܰܒܦܰܪܨܽܘܦܳܗ̇ ܘܡܶܛܽܠ ܣܽܘܢܩܳܢܳܗ̇ ܆ ܬܰܓܳܪ̈ܶܐ ܡܗܰܠܟܺܝܢ ܒܽܐܘܪ̈ܚܳܬܐ . ܡܰܠܳܚ̈ܐ ܪ̈ܳܕܶܝܢ ܒܝܰܡ̈ܡܶܐ ܕܚܺܝ̈ܠܶܐ . ܐܰܟܳܪ̈ܶܐ ܘܦܰܠܳܚ̈ܶܐ ܡܣܰܝܒܪܺܝܢ ܥܰܡܠܐ ܘܰܬܥܳܫܐ . ܐܽܘܡܳܢ̈ܶܐ ܦܳܠܚܺܝܢ ܒܰܡܕܺܝ̈ܢܳܬܐ . ܐܰܓܺܝܖ̈ܶܐ ܪܳܗܛܺܝܢ ܒܶܝܬ ܐܰܓܪܐ . ܥܰܒ̈ܕܶܐ ܡܫܰܡܫܺܝܢ ܠܡܳܖ̈ܰܝܳܐ . ܡܳܖ̈ܰܝܳܐ ܬܽܘܒ ܙܳܒܢܺܝܢ ܘܩܳܢܶܝܢ ܥܰܒ̈ܕܰܝܗܽܘܢ ܡܶܛܽܠܳܬܳܗ̇ ܣܺܝ̈ܡܳܬܐ ܡܶܬܟܰܢ̈ܫܳܢ . ܘܓܰܙ̈ܶܐ ܠܰܫܢܰܝ̈ܳܐ ܡܶܬܢܰܛܪܺܝܢ . ܕܰܗܒܐ ܘܣܺܐܡܐ ܘܥܰܠ̈ܠܳܬܐ ܕܟܽܠ ܫܽܘ̈ܚܠܳܦܺܝܢ ܆ ܒܦܰܪܨܽܘܦܳܗ̇ ܡܶܬܟܰܢ̈ܫܳܢ ܘܡܶܬܚܰܡ̈ܠܳܢ . ܣܰܩ ܗܳܟܺܝܠ ܘܩܽܘܡ ܥܰܠ ܪܰܘܡܐ ܕܺܐܝܕܰܥܬܐ ܆ ܘܰܐܕܺܝܩ ܥܰܠ ܥܳܠܡܐ ܟܽܠܶܗ ܡܶܢ ܬܰܡܳܢ ܆ ܘܰܚܙܺܝ ܪܶܗܛܶܗ ܘܩܰܠܺܝܠܽܘܬܶܗ ܘܰܫܓܺܝܫܽܘܬܶܗ ܇ ܘܫܽܘܘܕܳܝܐ ܕܥܳܡܽܘܪ̈ܰܘܗܝ ܠܟܽܠ ܓܰܒܺܝ̈ܢ . ܘܰܚܙܺܝ ܠܗܳܠܶܝܢ ܕܣܳܠܩܺܝܢ ܘܠܰܐܚܪ̈ܳܢܶܐ ܕܢܳܚܬܺܝܢ . ܠܗܳܠܶܝܢ ܕܳܐܙܠܺܝܢ ܘܠܰܐܚܪ̈ܳܢܶܐ ܕܳܐܬܶܝܢ . ܠܗܰܘ ܕܩܳܥܶܐ . ܘܠܰܐܚܪܺܢܐ ܕܰܡܪܺܝܒ . ܠܚܰܕ ܕܢܳܨܶܐ ܘܠܰܚܪܺܢܐ ܕܡܶܬܟܰܬܰܫ . ܠܗܰܘ ܟܰܕ ܚܳܛܶܦ ܕܠܐ ܕܺܝܠܶܗ ܆ ܘܠܰܐܚܪܺܢܐ ܕܒܳܐܶܙ ܠܒܰܪ ܙܰܘܓܶܗ . ܠܗܰܘ ܕܰܐܝܟ ܓܰܢܳܒܐ ܡܚܰܠܶܨ ܆ ܘܠܰܐܚܪܺܢܐ ܕܰܐܝܟ ܓܰܝܳܣܐ ܚܳܛܶܦ ܡܶܢ ܐܽܘܪ̈ܚܳܬܐ ܠܰܩܪ̈ܳܒܶܐ . ܟܰܕ ܣܕܺܝܪ̈ܺܝܢ ܒܰܬܚܽܘ̈ܡܶܐ . ܡܰܠܟ̈ܘܳܬܐ ܟܰܕ ܦܠܺܝ̈ܓܳܢ ܥܰܠ ܢܰܦܫܗܶܝܢ . ܪ̈ܰܒܰܝ ܚܰܝ̈ܠܶܐ ܟܰܕ ܡܳܪܕܺܝܢ ܥܰܠ ܡܰܠ̈ܟܶܐ . ܡܰܠ̈ܟܶܐ ܟܰܕ ܡܶܬܟܰܬܫܺܝܢ ܚܠܳܦ ܫܽܘ̈ܠܛܳܢܰܝܗܽܘܢ ܕܠܐ ܢܶܬܚܰܛܦܽܘܢ . ܕܰܝ̈ܳܢܶܐ ܟܰܕ ܡܩܰܒܠܺܝܢ ܫܽܘܚܕܐ . ܣܢܺܐܓܪ̈ܶܐ ܟܰܕ ܡܙܰܒܢܺܝܢ ܙܳܟܽܘܬܐ ܒܥܰܘܠܐ . ܝܳܠܽܘ̈ܦܶܐ ܕܡܶܛܽܠܳܬܳܗ̇ ܝܳܠܦܺܝܢ . ܣܳܦܪ̈ܶܐ ܕܰܚܠܳܦܶܝܗ̇ ܡܰܠܦܺܝܢ . ܘܡܐ ܕܰܚܙܰܝܬ ܗܳܠܶܝܢ ܟܽܘܠܗܶܝܢ ܘܣܰܓܺܝ̈ܳܐܬܐ ܕܰܐܟܘܳܬܗܶܝܢ ܆ ܘܫܽܘ̈ܚܠܳܦܰܝ ܫܓܽܘܫܝܐ ܘܪܰܘܒܐ ܕܰܡܠܳܐ ܥܳܠܡܐ ܆ ܐܶܬܦܢܰܝ ܘܰܒܥܺܝ ܥܶܠܬܐ ܕܗܳܠܶܝܢ ܟܽܠܗܶܝܢ ܆ ܘܡܶܫܟܰܚ ܐܰܢܬ . ܕܒܰܠܚܽܘܕ ܪܶܚܡܰܬ ܟܰܪܣܐ ܐܺܝܬܶܝܗ̇ . ܘܶܐܠܽܘ ܗܺܝ ܐܶܙܕܰܟܝܰܬ ܆ ܟܽܘܠ ܡܶܕܶܡ ܒܫܶܠܝܐ ܘܰܒܢܰܘܚܐ ܗܳܘܶܐ ܗܘܳܐ . ܘܠܰܝܬ ܗܘܳܐ ܠܳܟ ܕܬܶܚܙܶܐ ܒܥܳܠܡܐ ܇ ܡܶܕܶܡ ܕܡܰܥܨܶܐ ܠܨܶܒܝܳܢܐ ܕܰܐܠܳܗܳܐ ܆ ܐܰܘ ܕܳܒܰܪ ܠܰܢ ܕܢܶܥܒܰܪ ܦܽܘܩܕܳܢܐ ܆ ܘܰܢܕܽܘܫ ܢܳܡܽܘܣܐ . ܘܶܐܢ ܐܢܳܫ ܢܺܐܡܰܪ ܇ ܕܺܐܝܬ ܗܽܘ ܐܳܦ ܥܶܠ̈ܠܶܬܐ ܐܚܪ̈ܳܢܝܳܬܐ ܕܚܰܫܑ̈ܶܐ ܆ ܠܗܳܠܶܝܢ ܟܽܠܗܶܝܢ ܕܰܒܥܳܠܡܐ ܡܶܫܬܰܡ̈ܫܳܢ ܆ ܢܶܕܰܥ ܗܰܘ ܕܗܳܕܶܐ ܐܳܡܰܪ ܆ ܕܳܐܦ ܥܶܠܬܐ ܕܗܳܠܶܝܢ ܒܺܝ̈ܫܳܬܐ ܐܚܪ̈ܳܢܝܳܬܐ ܆ ܗܺܝ ܪܶܚܡܰܬ ܟܰܪܣܐ ܐܺܝܬܶܝܗ̇ ܫܽܘܪܳܝܐ . ܘܟܰܕ ܛܳܒ ܣܰܓܺܝ̈ܐܺܝܢ ܘܰܦܬܺܝܟܺܝܢ ܚܰܫܑ̈ܶܐ ܆ ܘܰܡܫܰܚܠܦܳܐܺܝܬ ܒܰܒܢ̈ܰܝ ܐܢܳܫܐ ܟܽܘܠܗܽܘܢ ܡܶܬܬܙܺܝܥܺܝܢ ܆ ܘܡܶܢ ܗܳܪܟܐ ܡܶܫܬܓܶܫ ܥܳܠܡܐ ܆ ܘܡܶܬܕܰܠܚܐ ܒܪܺܝܬܐ ܆ ܐܶܠܐ ܡܰܒܽܘܥܐ ܪܰܒܐ ܆ ܕܡܶܢܶܗ ܗܳܠܶܝܢ ܬܰܦ̈ܶܐ ܕܠܺܝ̈ܚܳܬܐ ܠܟܽܠ ܓܰܒܺܝ̈ܢ ܪ̈ܳܕܝܳܢ ܆ ܪܶܓܬܐ ܗܳܕܶܐ ܕܪܶܚܡܰܬ ܟܰܪܣܐ ܐܺܝܬܶܝܗ̇ . ܘܶܐܢ ܐܢܳܫ ܠܰܡܥܺܝܢܐ ܗܳܕܶܐ ܢܛܰܡܶܡ ܒܚܰܝܠܐ ܕܰܡܣܰܝܒܪܳܢܽܘܬܶܗ ܆ ܒܰܪܫܳܥܬܶܗ ܚܳܙܶܐ ܕܝܳܒ̈ܫܳܢ ܟܽܠܗܶܝܢ ܬܰܦ̈ܶܐ ܕܒܺܝ̈ܫܶܐ ܕܡܶܢܳܗ̇ ܡܶܫܬܰܡܖ̈ܳܢ . ܘܗܳܘܶܐ ܫܶܠܝܐ ܥܰܠ ܟܽܘܠ . ܘܡܰܡܠܶܟ ܫܠܳܡܐ ܥܰܠ ܟܽܠ ܒܣܰܪ . ܘܡܶܫܬܦܰܥ ܢܰܘܚܐ ܒܰܐܬܪ̈ܰܘܳܬܐ ܕܠܺܝ̈ܚܶܐ . ܘܒܽܘܣܳܡܐ ܘܚܰܕܽܘܬܐ ܟܽܠ ܪ̈ܶܥܝܳܢܺܝܢ ܡܶܬܡܠܶܝܢ . ܘܰܐܝܟ ܕܰܠܡܺܐܡܰܪ ܆ ܐܶܢ ܗܺܝ ܠܰܝܬ ܒܰܡܨܰܥܬܐ ܆ ܠܰܝܬ ܠܳܟ ܕܬܶܚܙܶܐ ܒܥܳܠܡܐ ܚܕܐ ܡܶܢ ܒܺܝ̈ܫܳܬܐ . ܡܶܛܽܠ ܕܟܽܠ ܒܺܝ̈ܫܳܢ ܠܘܳܬܳܗ̇ ܟܳܢ̈ܫܳܢ ܆ ܘܟܽܠ ܥܰܡ̈ܠܺܝܢ ܘܰܬܥܳܫ̈ܺܝܢ ܡܶܛܽܘܠܳܬܳܗ̇ ܪܳܗܛܺܝܢ . ܗܳܝ ܕܢܶܐܟܽܘܠ ܠܰܚܡܐ ܒܕܽܘܥܬܐ ܕܰܐܦ̈ܶܐ ܆ ܡܶܢܳܗ̇ ܐܶܬܝܰܠܕܰܬ . ܟܽܘ̈ܒܶܐ ܘܕܰܪ̈ܕܪܶܐ ܗܺܝ ܐܰܘܥܝܰܬ . ܒܫܽܘܪܰܥܬܳܗ̇ ܐܰܡܠܶܟ ܓܙܳܪ ܕܺܝܢܐ ܕܡܰܘܬܐ ܥܰܠ ܟܽܠ . ܪܰܒ ܚܰܝܠܐ ܗ̣ܝ ܓܶܝܪ ܕܓܰܒܐ ܕܣܶܡܳܠܐ . ܘܒܳܗ̇ ܐܰܣܺܝܪܺܝܢ ܟܽܠܗܽܘܢ ܚܰܝ̈ܠܰܘܳܬܐ ܕܰܚܛܺܝܬܐ . ܘܰܐܝܟ ܪ̈ܰܒܰܝ ܚܰܝ̈ܠܶܐ ܕܢܳܦܩܺܝܢ ܠܰܩܪܳܒܐ ܒܪܺܫ ܡܰܫܪ̈ܝܳܬܐ ܠܽܘܩܒܰܠ ܒܥܶܠܕ̈ܒܳܒܶܐ ܆ ܗܳܟܰܢܐ ܐܳܦ ܗܺܝ ܒܪܺܫ ܚܰܝܠܗܶܝܢ ܕܟܽܠܗܶܝܢ ܒܺܝ̈ܫܳܬܐ ܇ ܢܳܦܩܐ ܠܰܩܪܳܒܐ ܕܠܽܘܩܒܰܠ ܛܳܒ̈ܳܬܐ ܇ ܘܠܳܘܶܝܢ ܠܳܗ̇ ܚܽܘ̈ܫܳܒܶܐ ܘܰܥܒ̈ܳܕܶܐ ܕܥܰܘܠܐ ܇ ܘܙܰܘ̈ܥܶܐ ܘܣܽܘܥܪ̈ܳܢܶܐ ܕܰܚܛܺܝܬܐ . ܘܟܽܠ ܗܽܘ̈ܦܳܟܺܝܢ ܕܒܺܝ̈ܫܳܬܐ ܆ ܒܳܬܰܪ ܥܶܩܒܳܗ̇ ܗܦܺܝܟܬܐ ܪܳܕܶܝܢ . ܘܰܥܒܺܝܕܺܝܢ ܠܳܗ̇ ܟܽܠܗܽܘܢ ܥܒ̈ܳܕܶܝܗ̇ ܕܰܚܛܺܝܬܐ ܆ ܐܰܝܟ ܗܰܕ̈ܳܡܶܐ . ܘܡܶܢܳܗ̇ ܡܩܰܒܠܺܝܢ ܚܰܝܠܐ ܆ ܘܡܶܢܳܗ̇ ܡܶܬܬܰܪܣܶܝܢ . ܒܗܳܝ ܓܶܝܪ ܕܡܽܘܬܐ ܕܰܐܣܺܝܪܺܝܢ ܪ̈ܶܓܫܶܐ ܒܪܺܫܐ ܇ ܐܰܣܺܝܪܐ ܐܳܦ ܒܪܶܚܡܰܬ ܟܰܪܣܐ ܇ ܛܳܥܝܽܘܬܐ ܘܕܶܚܠܰܬ ܦܬܰܟܪ̈ܶܐ ܇ ܘܦܽܘܠܳܓܐ ܘܡܰܣܒܪܳܢܽܘܬܐ ܘܕܰܓܳܠܽܘܬܐ . ܘܰܒܛܽܘܦܣܐ ܕܰܡܩܰܒܠܺܝܢ ܬܽܘܒ ܟܽܠܗܽܘܢ ܗܰܕ̈ܳܡܶܐ ܕܦܰܓܪܐ ܚܰܝܠܐ ܘܩܽܘܝܳܡܐ . ܗܳܟܰܢܐ ܐܳܦ ܡܶܢܳܗ̇ ܕܺܝܠܳܗ̇ ܡܶܬܚܰܝ̈ܠܳܢ ܟܽܠܗܶܝܢ ܒܺܝ̈ܫܳܬܐ ܇ ܕܺܐܝܬܰܝܗܶܝܢ ܙܳܢܝܽܘܬܐ ܘܓܰܘܪܐ . ܘܚܰܫܑ̈ܶܐ ܐܚܪ̈ܳܢܶܐ ܕܰܚܒܳܠܐ . ܘܨܶܒ̈ܬܶܐ ܕܰܠܒܽܘ̈ܫܶܐ . ܘܦܽܘܪ̈ܓܳܝܶܐ ܣܪ̈ܺܝܩܶܐ ܕܺܝܠܳܗ̇ ܕܪܶܚܡܰܬ ܟܰܪܣܐ . ܘܥܳܩܬܐ ܘܫܽܘܒܚܐ ܣܪܺܝܩܐ ܆ ܘܪܳܡܽܘܬܐ . ܘܚܶܡܬܐ ܘܩܽܘܛܳܥ ܪܶܥܝܳܢܐ . ܘܡܰܪܺܝܪܽܘܬܐ ܘܒܺܝܫܽܘܬܐ . ܘܣܶܢܶܐܬܐ . ܘܰܒܥܶܠܕܒܳܒܽܘܬܐ . ܘܰܐܟܬܐ . ܘܡܶܬܬܦܺܝܪܳܢܽܘܬܐ . ܘܥܰܝܛܐ . ܘܪܰܓܽܘܙܬܳܢܽܘܬܐ . ܘܰܚܣܳܡܐ . ܘܡܰܪܺܝܪܽܘܬܐ . ܘܫܰܓܽܘܫܬܳܢܽܘܬܐ . ܘܦܰܪ̈ܨܽܘܦܶܐ ܢܟܺܝ̈ܠܶܐ . ܘܪܺܫܳܢܽܘܬܐ . ܘܫܽܘܠܛܳܢܐ . ܘܡܶܐܟܰܠ ܩܰܪܨܐ . ܘܡܰܪܡܝܳܢܽܘܬܐ . ܘܠܶܫܳܢܐ ܕܰܐܡܺܝܢ ܡܳܚܶܐ ܒܣܶܬܪܐ . ܘܡܽܘܝܳܩܐ . ܘܰܡܒܰܙܚܳܢܽܘܬܐ . ܘܰܛܠܽܘܡܝܐ . ܘܥܳܠܽܘܒܽܘܬܐ . ܘܩܶܛܠܐ . ܘܚܰܪܳܫܽܘܬܐ . ܘܪܳܘܝܽܘܬܐ . ܘܡܰܚ̈ܘܳܬܐ . ܥܰܡ ܫܰܪܟܐ ܕܚܰܫܑ̈ܶܐ ܣܢܰܝ̈ܳܐ ܕܰܐܝܟ ܗܳܠܶܝܢ . ܕܟܽܠܗܽܘܢ ܟܢܺܝܫܳܐܺܝܬ ܒܳܗ̇ ܒܪܶܚܡܰܬ ܟܰܪܣܐ ܐܰܣܺܝܪܺܝܢ . ܫܳܒܶܩ ܐܢܐ ܕܶܝܢ ܕܺܐܡܰܪ ܆ ܗܳܝ ܕܰܕܥܰܡ̈ܠܶܐ ܘܽܐܘ̈ܠܨܳܢܶܐ ܘܟܺܐܒ̈ܶܐ ܘܟܽܘܪ̈ܗܳܢܶܐ : ܘܕܰܐܝܟ ܗܳܠܶܝܢ ܐܰܝܠܶܝܢ ܕܦܰܓܪܳܢܳܐܺܝܬ ܐܳܠܨ̈ܳܢ ܠܰܢ ܇ ܕܰܕܟܽܠܗܶܝܢ ܗ̣ܝ ܐܺܝܬܶܝܗ̇ ܥܶܠܬܐ ܀ ܘܰܐܝܢܐ ܕܡܶܬܟܰܬܰܫ ܒܚܰܝܠܐ ܕܰܡܣܰܝܒܪܳܢܽܘܬܶܗ ܆ ܘܰܠܒܺܝܫܬܐ ܗܳܕܶܐ ܩܰܕܡܳܝܬܐ ܙܳܟܶܐ ܆ ܠܟܽܠܳܗ̇ ܚܛܺܝܬܐ ܡܶܫܟܰܚ ܕܢܶܙܟܶܐ ܒܙܳܟܽܘܬܶܗ̇ . ܘܫܰܦܺܝܪ ܐܳܦ ܐܢ̈ܳܫܳܐ ܐܰܠܳܗܳܝ̈ܶܐ ܐܰܫܠܶܡܘ ܠܰܢ ܇ ܕܰܐܝܢܐ ܕܨܳܒܶܐ ܕܢܶܬܓܡܰܪ ܒܽܐܘܪܚܶܗ ܕܰܡܫܺܝܚܐ ܇ ܠܽܘܩܒܰܠ ܗܳܢܐ ܚܰܫܐ ܠܽܘܩܕܰܡ ܢܶܬܟܰܬܰܫ . ܘܡܶܟܺܝܠ ܐܳܦ ܗܳܢܽܘܢ ܕܢܳܦܩܺܝܢ ܡܶܢ ܥܳܠܡܐ ܒܳܬܰܪ ܓܡܺܝܪܽܘܬܐ ܆ ܐܶܢ ܒܥܳܢܘܳܝܽܘܬܐ ܒܩܰܕܡܐ ܠܐ ܡܫܰܪܶܝܢ ܆ ܠܐ ܡܫܰܪܶܝܢ ܢܳܡܽܘܣܳܐܺܝܬ ܒܽܐܘܪܚܐ ܕܦܽܘܩ̈ܕܳܢܶܐ . ܘܛܳܟ ܐܳܦܠܐ ܡܶܫܟܚܺܝܢ ܕܰܢܫܰܠܡܽܘܢ . ܡܶܛܽܠ ܕܓܳܢܒܐ ܠܗܽܘܢ ܪܶܓܰܬ ܟܰܪܣܐ ܆ ܘܳܐܦ ܟܰܕ ܢܶܗܘܶܐ ܕܰܒܫܽܘܪܳܝܐ ܒܛܶܟܣܐ ܢܶܬܚܰܫܚܽܘܢ ܒܳܗ̇ ܆ ܘܡܰܝܬܝܐ ܠܗܽܘܢ ܨܶܝܕ ܫܪ̈ܰܓܪܳܓܝܳܬܐ ܕܚܽܘ̈ܫܳܒܶܐ . ܘܦܰܢ̈ܛܰܣܺܝܰܣ ܕܪܶܥܝܳܢܐ . ܘܰܠܗܳܝ ܬܰܚܦܺܝܬܐ ܕܩܳܝܡܐ ܒܰܐܦ̈ܰܝ ܗܰܘܢܐ ܆ ܘܡܰܚܫܟܐ ܠܶܗ ܡܶܢ ܚܙܳܬܐ ܕܰܐܠܳܗܳܐ ܆ ܘܝܰܬܺܝܪܳܐܺܝܬ ܡܥܰܒܝܐ ܠܶܗ̇ . ܗܳܝ ܕܰܥܕܰܡܐ ܕܡܶܣܬܰܕܩܐ ܡܶܢ ܩܕܳܡ ܐܰܦܰܘ̈ܗܝ ܕܪܶܥܝܳܢܐ . ܠܐ ܡܶܫܟܰܚ ܕܰܢܕܺܝܩ ܒܰܩܕܽܘܫ ܩܽܘܕ̈ܫܶܐ ܕܺܝܕܰܥܬܶܗ ܕܰܡܫܺܝܚܐ ܆ ܐܳܦܠܐ ܟܰܕ ܢܶܗܘܶܐ ܛܥܺܝܢ ܒܰܪ ܐܢܳܫܐ ܐܽܘ̈ܠܨܳܢܶܐ ܘܥܰܡ̈ܠܶܐ . ܐܶܢ ܗܳܝ ܓܶܝܪ ܬܰܚܦܺܝܬܐ ܕܥܰܒܝܽܘܬ ܠܶܒܐ ܠܐ ܣܰܕܶܩ ܆ ܢܽܘܗܪܐ ܫܡܰܝܳܢܐ ܠܶܗ ܠܐ ܡܶܬܚܙܶܐ . ܘܰܒܕܽܘܒܳܪܶܗ ܕܰܡܫܺܝܚܐ ܒܡܰܪܓܫܳܢܽܘܬܳܗ ܕܢܰܦܫܶܗ ܠܐ ܦܳܠܰܚ . ܡܐ ܓܶܝܪ ܕܗܳܕܶܐ ܐܶܣܬܰܕܩܰܬ ܆ ܟܶܢ ܡܫܰܪܶܐ ܒܰܪܢܳܫܐ ܕܢܰܪܓܶܫ ܒܚܽܘܕܳܬܐ ܕܢܰܦܫܶܗ ܇ ܘܢܶܕܰܥ ܒܺܝܕܰܥܬܐ ܕܪܶܥܝܳܢܶܗ̇ . ܕܺܐܝܬܰܘܗܝ ܡܶܕܶܡ ܐܚܪܺܝܢ . ܠܒܰܪ ܡܶܢ ܡܶܕܶܡ ܕܡܶܬܚܙܶܐ ܘܡܶܬܓܫܶܫ ܇ ܘܰܢܩܰܒܶܠ ܬܽܘܒ ܡܰܪܓܫܳܢܽܘܬܐ ܕܗܳܠܶܝܢ ܕܰܠܥܶܠ ܡܶܢ ܥܳܠܡܐ ܆ ܘܬܶܗܪ̈ܶܐ ܘܙܰܘ̈ܥܶܐ ܚܰܝ̈ܶܐ ܕܥܰܠ ܐܰܠܳܗܳܐ ܇ ܕܢܶܬܬܙܺܝܥ ܥܠܰܘܗܝ ܒܰܪ ܐܢܳܫܐ ܚܰܝܳܐܺܝܬ ܐܰܟܘܳܬܶܗ ܇ ܘܠܰܘ ܡܺܝܬܳܐܺܝܬ ܐܰܝܟ ܟܝܳܢܐ ܕܦܰܓܪܶܗ . ܘܰܐܝܟ ܕܒܰܦܣܺܝ̈ܩܳܬܐ ܆ ܠܟܽܠܳܗ̇ ܚܙܳܬܐ ܪܽܘܚܳܢܳܝܬܐ ܆ ܒܳܬܰܪ ܙܳܟܽܘܬܐ ܕܠܽܘܩܒܰܠ ܗܳܕܶܐ ܪܶܓܬܐ ܡܶܫܬܘܶܐ ܒܰܪ ܐܢܳܫܐ ܀ ܐܶܢ ܓܶܝܪ ܐܰܝܠܶܝܢ ܕܰܒܥܳܠܡܐ ܘܦܳܠܚܺܝܢ ܟܺܐܢܽܘܬܐ ܆ ܣܢܺܝܩܺܝܢ ܥܰܠ ܨܰܘܡܐ ܘܥܳܢܘܳܝܽܘܬܐ ܆ ܟܡܐ ܝܰܬܺܝܪܳܐܺܝܬ ܐܰܝܠܶܝܢ ܕܰܠܒܰܪ ܡܶܢܶܗ ܢܦܰܩܘ ܇ ܒܬܰܢܘܰܝ ܕܕܽܘܒܳܪ̈ܶܐ ܪ̈ܽܘܚܳܢܶܐ . ܬܚܽܘܡܐ ܓܶܝܪ ܕܺܝܠܳܗ̇ ܕܗܳܕܶܐ ܥܳܢܘܳܝܽܘܬܐ ܆ ܗܳܢܐ ܐܺܝܬܰܘܗܝ . ܕܠܽܘܩܒܰܠ ܟܽܠ ܡܶܐܟ̈ܠܳܢ ܕܺܐܝܬܰܝܗܶܝܢ ܚܫܰܚܬܐ ܕܟܰܪܣܐ ܢܶܬܟܰܬܰܫ . ܠܰܘ ܒܰܡܣܰܝܒܪܳܢܽܘܬܐ ܕܗܰܕ̈ܳܡܶܐ ܒܰܠܚܽܘܕ ܆ ܐܶܠܐ ܐܳܦ ܒܰܡܚܰܡܣܢܳܢܽܘܬܐ ܕܚܽܘ̈ܫܳܒܶܐ . ܘܶܐܢ ܡܶܬܥܨܶܐ ܒܰܪ ܐܢܳܫܐ ܡܶܛܽܠ ܚܫܰܚܬܶܗ ܕܢܶܣܬܰܝܒܰܪ ܆ ܡܶܢ ܗܳܠܶܝܢ ܕܫܺܝ̈ܛܳܢ ܘܒܰܣ̈ܝܳܢ ܘܰܫܚܺܝ̈ܡܳܢ ܆ ܘܩܰܠܺܝ̈ܠܳܢ ܒܰܕܡܰܝ̈ܗܶܝܢ ܘܒܰܬܒܰܥܬܗܶܝܢ ܢܶܣܬܰܝܒܰܪ . ܢܶܙܕܗܰܪ ܕܶܝܢ ܐܳܦ ܡܶܢ ܡܰܠܝܽܘܬܐ ܕܟܰܪܣܐ . ܡܶܛܽܠ ܕܰܐܝܟ ܕܰܐܡܺܝܪ ܠܚܰܕ ܡܶܢ ܡܰܠܦ̈ܳܢܶܐ ܪ̈ܽܘܚܳܢܶܐ . ܟܰܪܣܐ ܥܒܺܝܬܐ ܆ ܗܰܘܢܐ ܩܰܛܺܝܢܐ ܕܬܰܘܠܶܕ ܠܐ ܡܰܨܝܐ . ܡܰܠܝܽܘܬܐ ܓܶܝܪ ܝܰܬܺܝܪܬܐ ܕܶܐܣܛܽܘܡܟܐ ܆ ܕܠܐ ܦܽܘܠܳܓܐ ܡܰܚܫܟܳܢܺܝܬܐ ܗܝ ܕܗܰܘܢܐ . ܘܥܰܠ ܗܳܕܶܐ ܆ ܠܰܝܬ ܐܢܳܫ ܡܶܢ ܐܰܝܠܶܝܢ ܕܢܰܣܺܝܘ ܒܺܝܕܰܥܬܐ ܇ ܕܡܶܫܟܰܚ ܡܶܬܦܰܠܰܓ ܆ ܘܶܐܢ ܡܶܬܦܰܠ̈ܓܺܝܢ ܥܠܶܝܗ̇ ܣܰܟ̈ܠܶܐ ܆ ܡܶܛܽܠ ܕܠܐ ܢܰܣܝܽܘܗ̇ ܡܶܬܦܰܠܓܺܝܢ . ܐܰܘ ܕܟܰܕ ܝܳܕܥܺܝܢ ܠܳܗ̇ ܩܰܫܝܐ ܥܠܰܝܗܽܘܢ ܕܢܶܫܢܽܘܢ ܡܶܢ ܪ̈ܓܺܝܓܳܬܗܽܘܢ . ܣܳܗܕܽܘܬܐ ܗܳܟܺܝܠ ܓܡܺܝܪܬܐ ܆ ܗܳܕܶܐ ܬܚܰܘܶܐ ܠܳܟ . ܕܰܐܝܟ ܟܡܐ ܕܡܶܬܬܰܪܣܶܐ ܦܰܓܪܐ ܆ ܗܳܟܘܳܬ ܡܶܬܡܰܚܠܐ ܢܰܦܫܐ . ܘܰܟܡܐ ܕܡܶܬܥܰܒܶܐ ܆ ܘܦܰܓܪܐ ܥܰܠ ܦܰܓܪܐ ܒܝܰܕ ܬܽܘܪܣܳܝܐ ܡܰܘܣܶܦ ܆ ܢܰܦܫܐ ܡܰܘܦܝܐ ܘܛܳܠܩܐ . ܘܟܰܕ ܐܺܝܬܶܝܗ̇ ܐܰܝܟ ܗܰܘ ܕܠܐ ܐܺܝܬܶܝܗ̇ ܒܶܗ ܡܶܣܬܰܒܪܐ . ܘܰܟܡܐ ܕܡܰܘܣܶܦ ܦܰܓܪܐ ܥܰܠ ܥܽܘܫܢܐ ܘܓܰܢܒܳܪܽܘܬܐ ܕܩܰܘܡܬܶܗ ܆ ܕܺܝܠܳܗ̇ ܟܳܦܐ ܩܰܘܡܬܳܗ̇ ܆ ܘܒܳܨܪܺܝܢ ܗܰܕܳܡ̈ܶܝܗ̇ . ܕܺܐܝܬܰܝܗܽܘܢ ܚܽܘ̈ܫܳܒܶܝܗ̇ ܆ ܘܡܰܘܦܝܐ ܐܺܝܕܰܥܬܳܗ̇ ܆ ܘܡܶܬܟܠܶܐ ܡܶܢܳܗ̇ ܢܽܘܗܪܶܗ ܕܝܽܘܠܦܳܢܐ . ܘܰܟܡܐ ܕܦܰܓܪܐ ܡܶܫܬܟܰܚ ܗܺܝ ܐܳܒܕܐ . ܘܰܟܡܐ ܕܗܽܘ ܡܶܬܚܠܶܡ ܆ ܗܺܝ ܡܶܬܟܰܪܗܐ . ܐܰܝܢܐ ܕܶܝܢ ܕܒܳܥܶܐ ܕܢܰܦܫܶܗ ܢܶܫܟܰܚ ܆ ܦܰܓܪܶܗ ܠܰܐܒܕܳܢܐ ܕܟܽܠ ܐܽܘ̈ܠܨܳܢܺܝܢ ܢܰܫܠܶܡ . ܘܗܐ ܐܶܫܟܚܳܗ̇ ܠܢܰܦܫܶܗ . ܒܰܐܒܕܳܢܐ ܕܦܰܓܪܶܗ ܇ ܘܚܽܘܠܡܳܢܶܗ ܕܒܰܪܢܳܫܐ ܕܪܽܘܚ ܆ ܒܟܽܘܪܗܳܢܶܗ ܕܒܰܪ ܐܢܳܫܐ ܦܰܓܪܳܢܐ . ܐܰܝܟ ܕܣܳܗܶܕ ܐܳܦ ܦܰܘܠܳܘܣ . ܕܶܐܡܰܬܝ ܕܰܟܪܺܝܗ ܐܢܐ ܆ ܗܳܝܕܶܝܢ ܗܽܘ ܚܰܝܠܬܳܢ ܐܢܐ ܀ ܐܶܡܰܬܝ ܓܶܝܪ ܕܰܬܪ̈ܶܝܢ ܓܰܒ̈ܺܝܢ ܕܰܠܩܽܘܒܠܐ ܕܰܚܕܳܕ̈ܶܐ ܆ ܒܬܰܟܬܽܘܫܐ ܕܠܽܘܩܒܰܠ ܚܕ̈ܳܕܶܐ ܢܶܗܘܽܘܢ ܆ ܟܡܐ ܕܰܫܘ̈ܶܝܢ ܒܡܶܢܝܳܢܐ ܕܚܰܝ̈ܠܰܘܳܬܐ ܆ ܘܰܒܫܰܘܝܽܘܬ ܐܽܘܡܳܢܽܘܬܶܗ ܕܰܩܪܳܒܐ ܆ ܬܰܟܬܽܘܫܰܐ ܗ̣ܘ ܠܗܽܘܢ ܐܰܡܺܝܢܐ ܇ ܕܰܒܟܽܠܥܶܕܳܢ ܙܳܟܶܝܢ ܘܡܶܙܕܟܶܝܢ ܇ ܘܫܳܩܠܺܝܢ . ܘܝܳܗܒܺܝܢ ܙܳܟܽܘܬܐ ܠܰܚܕܳܕ̈ܶܐ ܇ ܘܚܳܛܦܺܝܢ ܚܰܕ ܡܶܢ ܚܰܕ ܢܶܨ̈ܚܳܢܶܐ ܆ ܘܡܰܦܢܶܝܢ ܚܰܕ ܠܚܰܕ . ܘܡܶܢ ܫܰܘܝܽܘܬܗܽܘܢ ܩܪܳܒܐ ܐܰܡܺܝܢܐ ܡܶܬܺܝܠܶܕ ܠܗܽܘܢ . ܒܗܳܢܐ ܗܳܟܺܝܠ ܛܽܘܦܣܐ ܐܺܝܬܰܝܗܽܘܢ . ܐܳܦ ܢܰܦܫܐ ܘܦܰܓܪܐ ܠܘܳܬ ܚܕܳܕ̈ܶܐ ܇ ܘܰܐܝܟ ܕܣܰܩܽܘܒ̈ܠܺܝܢ ܟܝܳܢ̈ܰܝܗܽܘܢ ܠܰܚܕܳܕ̈ܶܐ ܆ ܗܳܟܰܢܐ ܐܳܦ ܨܶܒ̈ܝܳܢܰܝܗܽܘܢ . ܘܥܰܠ ܗܳܕܶܐ ܐܶܡܰܪ ܐܳܦ ܦܰܘܠܳܘܣ . ܕܦܰܓܪܐ ܪܳܐܶܓ ܡܶܕܶܡ ܕܢܰܟܶܐ ܠܪܽܘܚܐ : ܘܪܽܘܚܐ ܪܳܓܐ ܡܶܕܶܡ ܕܢܰܟܶܐ ܠܦܰܓܪܐ ܇ ܘܰܬܪ̈ܰܝܗܽܘܢ ܣܰܩܽܘܒܠܐ ܐܶܢܽܘܢ ܚܰܕ ܕܚܰܕ . ܘܰܟܡܐ ܕܰܒܗܳܕܶܐ ܡܫܽܘܚܬܐ ܕܫܰܘܝܽܘܬܐ ܩܳܝܡܺܝܢ ܆ ܩܪܳܒܐ ܐܰܡܺܝܢܐ ܕܠܐ ܫܶܠܝܐ ܐܺܝܬ ܠܗܽܘܢ . ܘܒܰܙܒܰܢ ܦܰܓܪܐ ܙܳܟܶܐ ܠܢܰܦܫܐ ܆ ܘܒܰܙܒܰܢ ܢܰܦܫܐ ܚܳܣܢܐ ܠܦܰܓܪܐ . ܘܗܰܘ ܕܗܳܟܰܢܐ ܡܶܬܟܰܬܰܫ ܆ ܥܰܠ ܕܽܘܟܬܶܗ ܩܳܐܶܡ . ܕܳܐܦܶܢ ܦܳܣܰܥ ܩܰܠܺܝܠ ܕܢܶܪܕܶܐ ܠܰܩܕܳܡܰܘܗܝ ܒܗܳܝ ܕܢܰܦܫܐ ܆ ܡܶܬܬܠܶܐ ܒܳܗ ܦܰܓܪܐ ܆ ܘܡܰܗܦܶܟ ܠܳܗ ܠܒܶܣܬܪܳܗ . ܘܬܽܘܒ ܐܳܦ ܡܶܢܳܗ̇ ܕܕܽܘܟܬܐ ܢܳܓܶܕ ܆ ܘܡܰܚܶܬ ܠܳܗ ܠܥܽܘܡܩܐ ܕܰܚܛܺܝܬܐ . ܘܰܒܗܳܠܶܝܢ ܡܰܣ̈ܩܳܬܐ ܘܡܰܚ̈ܬܳܬܐ ܇ ܘܡܶܐܙ̈ܠܳܬܐ ܘܡܶܐܬܝ̈ܳܬܐ ܆ ܒܰܪܢܳܫܐ ܡܶܢ ܕܽܘܟܬܶܗ ܠܐ ܡܫܰܢܶܐ . ܘܰܕܢܶܬܪܰܒܶܐ ܒܩܰܘܡܬܐ ܗܳܝ ܕܺܝܗܺܝܒܐ ܠܶܗ ܡܶܢ ܐܰܠܳܗܳܐ ܆ ܕܒܳܗ̇ ܢܶܬܪܰܒܶܐ ܠܚܰܝ̈ܶܐ ܪ̈ܽܘܚܳܢܶܐ ܆ ܠܐ ܡܶܫܟܰܚ ܀ ܘܶܐܢ ܗܳܠܶܝܢ ܗܳܟܺܝܠ ܕܰܒܫܰܘܝܽܘܬܐ ܕܢܰܦܫܐ ܘܰܕܦܰܓܪܐ ܩܳܝܡܺܝܢ ܙܰܘ̈ܥܶܐ ܕܚܰܝ̈ܰܝܗܽܘܢ ܆ ܠܐ ܡܶܫܟܚܺܝܢ ܕܢܶܣܒܽܘܢ ܙܳܟܽܘܬܐ ܆ ܘܢܶܦܩܽܘܢ ܠܰܡܢܳܥܐ ܒܡܰܪܕܺܝܬܐ ܕܕܽܘܒܳܪܗܽܘܢ ܆ ܐܰܝܟܰܢܐ ܗܳܢܽܘܢ ܕܒܰܦܓܰܪ ܚܰܝܺܝܢ ܇ ܘܰܐܡܺܝܢܺܝܢ ܡܬܰܪܣܶܝܢ ܦܰܓܪܐ ܇ ܘܝܳܗܒܺܝܢ ܠܶܗ ܡܽܘܠܳܝܐ ܕܣܽܘܢ̈ܩܳܢܰܘܗܝ ܇ ܘܡܰܘܟܠܺܝܢ ܠܶܗ ܐܰܝܟ ܕܰܠܡܶܦܣܰܥ ܇ ܘܝܳܗܒܺܝܢ ܠܶܗ ܫܶܩܝܐ ܟܡܐ ܕܨܳܒܶܐ ܇ ܘܰܡܛܰܒܥܺܝܢ ܠܶܗ ܒܝܽܘܩܪܐ ܕܫܶܢܬܐ ܇ ܡܶܫܟܚܺܝܢ ܕܢܶܣܒܽܘܢ ܙܳܟܽܘܬܐ ܕܠܽܘܩܒܰܠ ܚܰܫܑ̈ܶܐ ܇ ܘܰܢܫܰܠܡܽܘܢ ܐܽܘܪܚܐ ܗܳܕܶܐ ܕܰܟܪܺܣܛܝܳܢܽܘܬܐ ܕܪܳܕܶܝܢ ܒܳܗ̇ . ܗܳܠܶܝܢ ܓܶܝܪ ܕܗܳܟܰܢܐ ܡܶܬܬܰܪܣܶܝܢ . ܘܰܒܗܳܢܐ ܛܽܘܦܣܐ ܝܰܨܺܝܦܺܝܢ ܕܦܰܓܪ̈ܰܝܗܽܘܢ ܆ ܠܰܘ ܒܰܠܚܽܘܕ ܕܢܶܙܟܽܘܢ ܠܰܚܛܺܝܬܐ ܕܰܒܗܽܘܢ ܠܐ ܡܶܫܟܚܺܝܢ ܆ ܐܶܠܐ ܟܽܠ ܟܽܠܶܗ ܡܳܝܬܐ ܘܳܐܒܕܐ ܠܳܗ̇ ܢܰܦܫܗܽܘܢ . ܘܗܳܘܶܝܢ ܠܗܽܘܢ ܦܰܓܪ̈ܰܝܗܽܘܢ ܩܰܒܪ̈ܶܐ ܠܢܰܦ̈ܫܳܬܗܽܘܢ . ܘܰܐܝܟ ܦܰܓܖ̈ܶܐ ܒܩܰܒܪ̈ܶܐ ܡܶܬܛܰܡܖ̈ܳܢ ܒܗܽܘܢ ܢܰܦ̈ܫܳܬܗܽܘܢ . ܟܰܕ ܒܚܰܝ̈ܶܐ ܕܺܝܠܗܶܝܢ ܠܰܓܡܳܪ ܠܐ ܡܰܪܓܫܺܝܢ . ܘܶܐܢ ܐܺܝܬ ܒܗܽܘܢ ܡܶܬܬܙܺܝܥܳܢܽܘܬܐ ܕܚܰܝ̈ܶܐ ܆ ܟܽܠܳܗ̇ ܚܠܳܦ ܦܰܓܪܐ ܗܝ . ܡܐ ܓܶܝܪ ܕܢܰܦܫܐ ܡܡܺܝܬܐ ܠܶܗ ܠܦܰܓܪܐ ܆ ܕܺܝܠܳܗ ܒܟܽܘܠ ܡܶܕܶܡ ܐܺܝܬܰܘܗܝ ܥܒܳܕܐ . ܐܶܢ ܓܶܝܪ ܦܰܓܪܐ ܢܡܺܝܬܺܝܗ̇ ܠܢܰܦܫܐ ܆ ܗܽܘ ܡܶܬܚܰܫܰܒ ܘܣܳܥܰܪ ܘܰܡܡܰܠܶܠ ܐܰܝܟ ܚܰܝܐ ܆ ܘܢܰܦܫܐ ܒܓܰܘܶܗ ܫܳܪܝܐ ܐܰܝܟ ܡܺܝܬܐ ܕܠܐ ܡܰܪܓܶܫ . ܘܶܐܢ ܡܶܣܬܰܒܪܐ ܕܚܳܝܐ : ܡܶܛܽܠ ܕܰܟܝܳܢܳܗ̇ ܠܐ ܡܳܝܽܘܬܰܐ ܗ̣ܘ . ܠܶܗ ܠܦܰܓܪܐ ܚܳܝܐ ܘܠܰܘ ܠܢܰܦܫܐ ܀ ܒܨܽܘܪ ܗܳܟܺܝܠ ܡܶܢ ܦܰܓܪܐ . ܘܗܰܒ ܠܢܰܦܫܐ . ܘܠܐ ܬܶܒܨܽܘܪ ܡܶܢ ܢܰܦܫܐ ܘܬܶܬܶܠ ܠܦܰܓܪܐ . ܐܰܝܟ ܕܰܡܠܺܝܟ ܕܢܶܗܘܶܐ ܠܳܟ ܡܶܢ ܒܳܪܽܘܝܳܟ ܆ ܗܳܟܘܳܬ ܥܒܶܕ ܐܳܦ ܐܰܢܬ ܠܘܳܬ ܩܢܽܘܡܳܟ . ܗܳܢܐ ܓܶܝܪ ܣܰܒܪܐ ܝܺܗܺܝܒ ܠܳܟ . ܕܦܰܓܪܳܟ ܢܶܬܥܰܠܶܐ ܠܕܰܪܓܐ ܕܢܰܦܫܳܟ ܒܰܩܝܳܡܬܐ ܆ ܘܠܰܘ ܕܢܰܦܫܐ ܬܶܬܰܚܬܶܐ ܠܡܺܝܬܽܘܬܶܗ ܕܦܰܓܪܐ ܘܠܰܚܒܳܠܶܗ . ܕܚܳܝܶܐ ܓܶܝܪ ܦܶܠܓܳܟ ܥܰܡ ܦܶܠܓܳܟ ܐܶܬܶܐܡܰܪ ܠܳܟ ܆ ܘܠܰܘ ܕܬܺܐܒܰܕ ܡܢܳܬܐ ܡܝܰܬܰܪܬܐ ܕܒܳܟ ܇ ܥܰܡ ܗܳܝ ܕܰܒܨܺܝܪܐ . ܡܳܕܶܝܢ ܐܰܣܶܩܺܝܘܗܝ ܠܚܰܝܠܶܗ ܕܦܰܓܪܳܟ ܥܰܠ ܢܰܦܫܳܟ ܆ ܘܫܰܚܠܶܦ ܡܙܽܘܓ ܐܶܢܽܘܢ ܠܚܰܝ̈ܰܘܗܝ ܒܚܰܝܶܝ̈ܗ̇ ܆ ܕܢܶܬܢܰܛܪܽܘܢ ܚܰܝ̈ܰܘܗܝ ܡܳܝܽܘ̈ܬܐ ܆ ܥܰܡ ܚܰܝ̈ܶܝܗ̇ ܠܐ ܡܳܝܽܘ̈ܬܶܐ ܆ ܘܢܶܬܡܰܙܰܓ ܚܰܝܠܶܗ ܡܚܺܝܠܐ ܇ ܒܚܰܝܠܬܳܢܽܘܬܶܗ ܕܚܰܝܠܐ ܪܽܘܚܳܢܐ . ܚܠܳܦ ܓܶܝܪ . ܕܰܡܓܰܡܰܪ ܩܰܒܪܐ ܦܰܓܪܳܟ ܆ ܘܫܳܪܶܐ ܘܰܡܒܰܕܰܪ ܪܽܘܟܳܒܐ ܕܗܰܕ̈ܳܡܰܝܟ ܆ ܣܰܒ ܡܢܰܘ̈ܳܬܐ ܕܗܰܕ̈ܳܡܰܘܗܝ ܒܝܰܕ ܥܰܡ̈ܠܶܐ ܕܓܰܘܐ ܕܟܽܠܗܽܘܢ ܗܰܕ̈ܳܡܶܐ ܆ ܘܣܺܝܡ ܐܶܢܶܝܢ ܥܰܠ ܢܰܦܫܐ . ܘܡܐ ܕܢܳܦܩܐ ܡܶܢܳܟ ܒܝܰܕ ܫܪܳܝܶܗ ܕܡܰܘܬܐ ܆ ܠܐ ܬܫܰܢܶܐ ܒܰܠܚܽܘܕܶܝܗ̇ . ܐܶܠܐ ܟܰܕ ܛܥܺܝܢܐ ܥܰܡܳܗ̇ ܟܽܠܗܶܝܢ ܕܦܰܓܪܐ . ܚܰܝܠܶܗ ܒܚܰܝܠܳܗ̇ . ܚܰܝܰܘ̈ܗܝ ܒܚܰܝ̈ܶܝܗ̇ . ܦܰܓܪܳܢܽܘܬܶܗ ܒܪܽܘܚܳܢܽܘܬܳܗ̇ . ܗܰܕܳܡܰܘ̈ܗܝ ܘܪ̈ܶܓܫܰܘܗܝ ܘܟܽܘܠܶܗ ܦܽܘܠܚܳܢܐ ܕܬܶܫܡܶܫܬܗܽܘܢ ܆ ܒܟܽܠܗܶܝܢ ܡܢܰܘ̈ܳܬܳܗ̇ ܪ̈ܽܘܚܳܢܳܝܳܬܐ ܕܢܰܦܫܐ ܀ ܚܳܫܰܚ ܠܰܢ ܕܶܝܢ ܐܰܓܽܘܢܐ ܗܳܢܐ ܆ ܝܰܬܺܝܪܐܝܬ ܕܢܶܙܟܶܐ ܒܶܗ ܆ ܡܶܢ ܫܽܘܪܳܝܐ ܕܛܰܠܝܽܘܬܰܢ . ܡܶܛܽܠ ܕܡܶܢ ܫܽܘܪܳܝ ܢܶܨܒܬܐ ܕܫܰܒܪܽܘܬܗܽܘܢ ܕܰܒܢ̈ܰܝ ܐܢܳܫܐ ܆ ܚܰܫܐ ܗܳܢܐ ܢܰܩܺܝܦ ܠܚܰܝ̈ܰܝܗܽܘܢ ܆ ܘܡܰܘܥܶܐ ܒܟܽܠܗܶܝܢ ܡܽܘܫ̈ܚܳܬܐ ܕܩܰܘܡܬܐ ܇ ܚܰܫܑ̈ܶܐ ܐܰܝܠܶܝܢ ܕܰܠܗܶܝܢ ܠܳܚܡܺܝܢ . ܒܝܰܠܽܘ̈ܕܶܐ ܓܶܝܪ ܘܰܒܣܳܒ̈ܶܐ ܘܒܰܛܠ̈ܳܝܶܐ ܘܥܰܬܺܝ̈ܩܰܝ ܝܰܘ̈ܡܳܬܐ ܆ ܚܶܡܬܐ ܘܥܰܝܛܐ ܘܠܶܙܬܐ ܐܰܡܺܝܢܬܐ ܆ ܘܪܰܓܽܘܙܬܳܢܽܘܬܐ ܡܰܘܠܶܕ ܚܰܫܐ ܗܳܢܐ . ܒܫܰܪܟܐ ܕܶܝܢ ܕܡܽܘܫ̈ܚܳܬܐ ܕܒܰܡܨܰܥܬܐ ܆ ܕܰܥܠܰܝܡܽܘܬܐ ܘܓܰܒܪܽܘܬܐ ܘܦܶܠܓܽܘܬ ܫܢ̈ܰܝܳܐ ܆ ܡܰܘܠܶܕ ܙܳܢܝܽܘܬܐ ܘܦܽܘܪ̈ܓܳܝܶܐ ܣܪ̈ܺܝܩܶܐ . ܘܪܶܚܡܰܬ ܟܶܣܦܐ ܆ ܘܪܶܚܡܰܬ ܫܽܘܠܛܳܢܐ ܆ ܥܰܡ ܫܰܪܟܐ ܕܰܐܝܟ ܗܳܠܶܝܢ . ܘܠܽܘܩܒܰܠ ܛܶܟܣܐ ܕܺܝܠܗܶܝܢ ܕܡܽܘܫ̈ܚܳܬܐ ܆ ܗܳܟܰܢܐ ܘܳܠܶܐ ܕܢܶܗܘܽܘܢ ܡܶܫܬܰܚܠܦܺܝܢ ܐܳܦ ܐܶܣ̈ܟܺܡܶܐ ܕܬܰܟܬܽܘ̈ܫܶܐ . ܒܰܡܫܽܘܚܬܐ ܓܶܝܪ ܕܰܛܠܳܝ̈ܶܐ ܆ ܡܶܛܽܠ ܕܺܐܝܬܶܝܗ̇ ܠܬܰܚܬ ܡܶܢ ܝܺܕܰܥܬܐ ܕܦܽܘܪ̈ܫܳܢܶܐ ܆ ܒܰܩܛܺܝܪܐ ܕܢܳܡܽܘܣܐ ܘܳܠܶܐ ܕܢܶܬܟܠܽܘܢ ܡܶܢ ܬܶܫܡܶܫܬܳܗ̇ ܕܪܶܓܬܐ ܗܳܕܶܐ ܆ ܘܡܶܢ ܡܰܠܦܳܢ̈ܶܐ ܘܪ̈ܰܒܳܢܶܐ ܢܶܬܦܰܪܓܠܽܘܢ ܆ ܕܰܢܫܰܠܡܽܘܢ ܣܽܘܥܪܳܢܐ ܗܳܢܐ ܕܥܳܢܘܳܝܽܘܬܐ ܆ ܘܳܐܦ ܟܰܕ ܝܰܩܺܝܪ ܥܠܰܝܗܽܘܢ ܘܠܐ ܡܢܳܚܺܝܢ ܒܶܗ ܆ ܐܳܦ ܗܳܟܰܢܐ ܢܶܬܥܨܽܘܢ ܘܢܶܓܡܪܽܘܢܳܝܗܝ ܆ ܡܶܛܽܠ ܕܢܶܣܒܽܘܢ ܥܝܳܕܐ ܫܰܦܺܝܪܐ ܆ ܘܢܶܬܕܰܪܫܽܘܢ ܒܳܗ̇ ܒܰܡܣܰܝܒܪܳܢܽܘܬܐ ܡܶܢ ܛܰܠܝܽܘܬܗܽܘܢ . ܘܡܐ ܕܡܰܛܺܝܘ ܠܡܽܘܫ̈ܚܳܬܐ ܐܰܝܠܶܝܢ ܕܡܰܘ̈ܠܕܳܢ ܝܺܕܰܥܬܐ ܆ ܡܰܪܓܫܺܝܢ ܒܰܛܥܳܡܬܳܗ̇ ܕܺܝܠܳܗ̇ ܕܰܡܣܰܝܒܪܳܢܽܘܬܐ ܆ ܘܛܳܥܡܺܝܢ ܠܳܗ̇ ܠܗܰܢܺܝܽܘܬܳܗ̇ ܕܙܳܟܽܘܬܐ ܀ ܛܰܠܝܽܘܬܐ ܓܶܝܪ ܕܡܶܢ ܫܽܘܪܳܝܐ ܡܶܬܝܰܠܦܐ ܛܳܒ̈ܳܬܐ ܆ ܘܡܶܬܢܰܦܩܐ ܒܕܽܘܪܳܫܐ ܕܰܡܣܰܝܒܪܳܢܽܘܬܐ ܆ ܐܰܝܟ ܚܰܩܠܐ ܗܳܝ ܕܡܶܬܩܰܕܡܐ ܡܶܬܦܰܠܚܐ ܘܡܶܙܕܰܪܥܐ ܆ ܕܰܒܙܰܒܢܐ ܕܘܳܠܶܐ ܬܶܬܶܠ ܦܺܐܪ̈ܶܐ ܕܺܝܕܰܥܬܐ ܀ ܘܡܳܢܐ ܐܳܡܰܪ ܐܢܐ ܨܶܝܕ ܛܠܳܝ̈ܶܐ ܇ ܐܰܝܟܰܢܐ ܕܳܐܦ ܒܟܽܠ ܡܽܘܫ̈ܚܳܢ ܇ ܐܳܦ ܕܰܓܡܺܝܪ̈ܶܐ ܘܰܕܓܰܒܪ̈ܶܐ ܡܫܰܠ̈ܡܳܢܶܐ ܆ ܠܐ ܡܶܬܚܰܙܝܐ ܠܗܽܘܢ ܐܺܝܕܰܥܬܗܽܘܢ ܕܰܐܓܽܘ̈ܢܶܐ ܇ ܒܙܰܒ̈ܢܶܐ ܕܰܫܓܺܝ̈ܫܺܝܢ ܚܽܘ̈ܫܳܒܰܝܗܽܘܢ ܒܬܰܟܬܽܘܫܗܽܘܢ ܕܰܐܓܽܘ̈ܢܶܐ . ܐܶܠܐ ܡܐ ܕܰܫܠܺܝܘ ܡܶܢ ܩܪܳܒܐ ܆ ܟܶܢ ܡܰܪܓܫܺܝܢ ܒܺܝܕܰܥܬܐ . ܐܶܢ ܕܶܝܢ ܬܶܫܬܟܰܚ ܠܘܳܬܗܽܘܢ ܝܺܕܰܥܬܐ ܒܙܰܒܢܐ ܗܰܘ ܕܡܶܬܟܰܬܫܺܝܢ ܆ ܕܰܐܝܟܰܢܐ ܢܶܬܟܰܬܫܽܘܢ ܐܺܝܬܶܝܗ̇ ܝܺܕܰܥܬܗܽܘܢ . ܗܳܢܰܘ ܕܶܝܢ ܆ ܐܺܝܕܰܥܬܐ ܗܳܝ ܕܡܰܫܠܡܳܢܽܘܬܐ ܕܢܳܡܽܘܣܐ . ܕܡܶܬܩܰܝܡܐ ܡܶܢ ܫܶܡܥܐ . ܘܡܶܢ ܝܽܘܒܳܠܐ ܆ ܘܡܶܢ ܝܽܘܠܦܳܢܐ ܘܡܶܠܬܐ . ܠܰܘ ܕܶܝܢ ܗܳܝ ܗܺܝ ܐܺܝܕܰܥܬܐ ܕܪܽܘܚ ܇ ܕܰܟܝܳܢܳܐܺܝܬ ܕܳܢܚܐ ܒܢܰܦܫܐ ܇ ܘܰܕܠܐ ܥܽܘܗܕܳܢܐ ܕܰܡܫܰܠܡܳܢܽܘܬܐ ܡܰܘܠܕܐ ܡ̈ܶܠܶܐ . ܐܰܟܙܢܐ ܓܶܝܪ ܕܰܡܩܰܒܠܐ ܥܰܝܢܐ ܒܝܰܕ ܩܰܠܺܝܠܽܘܬܳܗ̇ ܚܙܳܬܐ ܕܰܦܫܺܝܛܽܘܬܶܗ ܕܢܽܘܗܪܐ ܆ ܗܳܟܰܢܐ ܡܩܰܒܠܐ ܐܳܦ ܚܙܳܬܳܗ̇ ܕܢܰܦܫܐ ܇ ܡܶܢ ܒܳܬܰܪ ܙܳܟܽܘܬܐ ܕܗܳܠܶܝܢ ܚܰܫܑ̈ܶܐ ܦܰܓܪ̈ܳܢܶܐ . ܫܰܦܝܽܘܬܳܗ̇ ܘܰܦܫܺܝܛܽܘܬܳܗ̇ ܕܺܝܕܰܥܬܐ ܕܪܽܘܚܐ . ܘܰܐܟܙܢܐ ܕܢܳܦܶܠ ܫܶܡܫܐ ܦܫܺܝܛܐ ܥܰܠ ܟܝ̈ܳܢܶܐ ܘܥܰܠ ܓܽܘܫ̈ܡܶܐ ܡܦܰܪ̈ܫܶܐ : ܘܰܒܗܽܘܢ ܡܶܣܬܒܰܪ ܕܰܡܦܰܣܰܩ ܘܰܡܦܰܪܰܫ ܆ ܟܰܕ ܟܝܳܢܶܗ ܚܰܕ ܗܘ ܦܫܺܝܛܐ ܕܠܰܝܬ ܒܶܗ ܦܣܳܩܐ ܆ ܗܳܟܰܢܐ ܘܳܐܦ ܐܺܝܕܰܥܬܐ ܕܪܽܘܚ ܇ ܡܐ ܕܕܶܢܚܰܬ ܥܰܠ ܕܽܘܒܳܪ̈ܶܐ ܘܥܰܠ ܥܰܡ̈ܠܶܐ ܆ ܥܰܡܗܽܘܢ ܡܶܣܬܰܒܪܐ ܕܰܡܦܰܪܫܐ ܘܰܡܦܰܠܓܐ ܆ ܟܰܕ ܗܝ ܠܘܳܬ ܢܰܦܫܳܗ̇ ܆ ܐܺܝܚܺܝܕܬܐ ܗܝ ܘܰܦܫܺܝܛܬܐ ܀ ܠܐ ܕܶܝܢ ܡܶܫܬܰܘܝܐ ܢܰܦܫܐ ܇ ܕܕܶܢܚܶܗ ܕܢܽܘܗܪܐ ܗܳܢܐ ܬܩܰܒܶܠ ܇ ܐܶܠܐ ܐܶܢ ܐܶܬܺܝܠܶܕ ܒܩܰܕܡܐ ܒܰܪ ܐܢܳܫܐ ܡܶܢ ܦܰܓܪܳܢܽܘܬܐ ܠܪܽܘܚܳܢܽܘܬܐ . ܟܰܕ ܗܽܘ ܡܰܘܠܳܕܐ ܡܶܬܓܡܰܪ ܒܝܰܕ ܥܰܡ̈ܠܶܐ ܘܽܐܘ̈ܠܨܳܢܶܐ . ܒܶܣܪܐ ܠܰܡ ܘܰܕܡܐ ܠܡܺܐܪܰܬ ܡܰܠܟܽܘܬܐ ܕܰܫܡܰܝܳܐ ܠܐ ܡܶܫܟܚܺܝܢ : ܡܰܠܶܦ ܠܰܢ ܛܽܘܒܳܢܐ ܦܰܘܠܳܘܣ . ܐܰܝܟ ܐܢܳܫ ܢܺܐܡܰܪ ܆ ܟܡܐ ܕܡܶܢ ܒܶܣܪܐ ܘܰܕܡܐ ܡܶܬܩܰܝܡܺܝܢ ܙܰܘ̈ܥܰܘܗܝ ܕܒܰܪ ܐܢܳܫܐ ܆ ܠܐ ܡܶܫܟܰܚ ܕܢܺܐܪܰܬ ܝܺܕܰܥܬܶܗ ܪܽܘܚܳܢܳܝܬܐ ܕܰܡܫܺܝܚܐ ܇ ܗܳܝ ܕܠܳܗ̇ ܩܳܪܶܐ ܐܰܝܟ ܕܰܒܦܶܠܶܐܬܐ ܡܰܠܟܽܘܬܐ ܕܰܫܡܰܝܳܐ . ܘܟܰܕ ܠܦܽܘܬ ܚܰܫ̈ܶܐ ܐܚܪ̈ܳܢܶܐ ܆ ܣܽܘ̈ܟܳܠܶܐ ܐܚܪ̈ܳܢܶܐ ܐܺܝܬ ܠܳܗ̇ ܠܡܶܠܬܐ ܗܳܕܶܐ ܆ ܐܶܠܐ ܠܽܘܩܒܰܠ ܫܰܪܒܐ ܕܰܪܡܶܐ ܠܰܢ ܆ ܠܳܚܡܐ ܠܰܢ ܕܢܺܐܡܪܺܝܗ̇ ܆ ܐܳܦ ܒܗܳܢܐ ܪܶܥܝܳܢܐ ܆ ܡܶܛܽܠ ܕܡܰܠܟܽܘܬܐ ܫܰܪܺܝܪܬܐ ܗܳܕܶܐ ܗܝ ܆ ܐܺܝܕܰܥܬܐ ܕܠܐ ܛܳܥܝܐ ܘܠܐ ܡܰܣܒܪܐ ܆ ܐܶܠܐ ܠܟܽܠܡܶܕܶܡ ܒܕܽܘܟܬܶܗ ܢܰܗܺܝܪܳܐܺܝܬ ܚܳܙܝܐ . ܘܰܠܗܳܠܶܝܢ ܕܰܟܝܳܢܐ ܆ ܘܰܠܗܳܠܶܝܢ ܕܰܠܥܶܠ ܡܶܢ ܟܝܳܢܐ ܇ ܐܰܝܟ ܡܫܽܘܚܬܐ ܕܺܝܗܺܝܒܐ ܠܰܥܒܺܝ̈ܕܶܐ . ܘܒܰܪ ܐܢܳܫܐ ܕܰܒܙܰܘ̈ܥܰܝ ܒܶܣܪܐ ܘܰܕܡܐ ܡܶܬܩܰܝܡܺܝܢ ܚܰܝ̈ܰܘܗܝ ܆ ܠܐ ܡܶܫܟܰܚ ܕܢܶܗܘܶܐ ܝܳܪܽܘܬܳܗ̇ ܕܗܳܕܶܐ ܐܺܝܕܰܥܬܐ . ܘܶܐܢ ܢܶܓܕܰܫ ܘܰܢܩܰܒܠܺܝܗ̇ ܡܶܢ ܡܰܫܠܡܳܢܽܘܬܐ ܕܡ̈ܶܠܶܐ ܆ ܡܶܢ ܐܚܪ̈ܳܢܶܐ ܫܳܡܰܥ ܡ̈ܶܠܶܐ ܆ ܘܠܰܘ ܗܺܝ ܐܺܝܕܰܥܬܐ ܩܢܽܘܡܳܗ̇ ܓܠܳܬ ܒܶܗ ܢܰܦܫܳܗ̇ . ܡܶܛܽܘܠ ܕܺܝܕܰܥܬܐ ܗܳܕܶܐ ܆ ܠܓܰܘ ܡܶܢ ܡ̈ܶܠܶܐ ܗܝ ܆ ܘܰܠܓܰܘ ܡܶܢ ܩܶܪ̈ܝܳܢܶܐ ܘܰܫܡ̈ܳܗܶܐ ܐܰܝܟ ܕܣܳܗܕܳܐ ܠܰܢ ܐܳܦ ܬܰܚܘܺܝܬܐ ܕܗܳܠܶܝܢ ܛܠܳܝ̈ܶܐ ܢܰܟ̈ܦܶܐ ܇ ܕܶܐܬܪܰܒܺܝܘ ܒܓܰܘ ܒܳܒܶܠ . ܗܳܢܽܘܢ ܕܟܰܕ ܠܣܶܦܪܐ ܐܢܳܫܳܝܐ . ܒܩܳܠܐ ܕܝܽܘܠܦܳܢܐ ܡܩܰܒܠܺܝܢ ܗܘܰܘ ܇ ܠܺܝܕܰܥܬܐ ܐܰܠܳܗܳܝܬܐ ܠܥܶܠ ܡܶܢ ܡܰܫܠܡܳܢܽܘܬܐ ܕܩ̈ܳܠܶܐ ܡܶܬܝܰܐܝܒܺܝܢ ܗܘܰܘ ܕܰܢܩܰܒܠܽܘܢ . ܗܳܝ ܕܳܐܦ ܓܠܳܬ ܒܗܽܘܢ ܢܰܦܫܳܗ̇ . ܒܙܰܒܢܐ ܕܘܳܠܶܐ ܗܘܳܐ . ܘܡܶܕܶܡ ܕܠܐ ܐܶܫܟܰܚ ܕܢܶܕܰܥ ܝܽܘܠܦܳܢܐ ܐܢܳܫܳܝܐ ܆ ܝܺܕܰܥܬܐ ܗܳܕܶܐ ܠܰܛܠܳܝ̈ܶܐ ܡܰܠܦܐ ܗܘܳܬ . ܐܶܬܚܰܘܝܰܬ ܒܗܽܘܢ ܕܶܝܢ ܆ ܡܶܛܽܠ ܕܳܐܦ ܗܶܢܽܘܢ ܢܳܡܽܘܣܳܐܺܝܬ ܆ ܒܽܐܘܪܚܐ ܕܺܝܠܳܗ̇ ܕܗܳܕܶܐ ܝܺܕܰܥܬܐ ܪܕܰܘ ܠܘܳܬܳܗ̇ . ܟܰܕ ܓܶܝܪ ܬܽܘܪܣܳܝܗܽܘܢ ܡܶܢ ܦܳܬܽܘܪܐ ܕܡܰܠܟ̈ܶܐ ܝܺܗܺܝܒ ܗܘܳܐ ܆ ܘܡܶܐܟܽܘܠܬܐ ܕܠܳܚܡܐ ܠܰܐܝܠܶܝܢ ܕܰܡܩܰܒܠܺܝܢ ܣܶܦܪܐ ܕܡܰܠܟܽܘܬܐ ܦܩܺܝܕܺܝܢ ܗܘܰܘ ܕܢܶܣܒܽܘܢ ܆ ܐܰܣܠܝܽܘܗܝ ܗܶܢܽܘܢ ܠܗܳܢܐ ܦܳܬܽܘܪܐ ܆ ܡܶܛܽܠ ܕܰܐܪܓܶܫܘ ܆ ܕܰܠܘܳܬ ܝܺܕܰܥܬܐ ܕܥܳܠܡܐ ܝܳܗܶܒ ܬܰܪܒܺܝܬܐ . ܘܨܽܘ̈ܠܳܠܶܐ ܘܕܽܘ̈ܟܳܝܶܐ ܕܡܶܐܟ̈ܠܳܬܐ ܡܶܬܒ̈ܥܶܝܢ ܆ ܠܗܳܢܽܘܢ ܕܣܶܦܪܐ ܐܢܳܫܳܝܐ ܡܩܰܒܠܺܝܢ ܆ ܕܢܶܫܬܰܦܽܘܢ ܘܢܶܬܩܰܠܠܽܘܢ ܪ̈ܶܓܫܰܝܗܽܘܢ ܦܰܓܪ̈ܳܢܶܐ ܇ ܠܦܽܘܬ ܕܽܘܟܳܝܳܗ̇ ܕܣܰܝܒܳܪܬܐ . ܝܺܕܰܥܬܐ ܕܶܝܢ ܕܪܽܘܚܐ ܆ ܥܰܠ ܗܳܠܶܝܢ ܠܐ ܣܢܺܝܩܐ . ܡܶܛܽܠ ܕܠܰܘ ܡܶܢ ܢܰܗܺܝܪܽܘܬ ܪ̈ܶܓܫܶܐ ܦܰܓܪ̈ܳܢܶܐ ܐܳܚܕܐ ܒܓܰܘ ܢܰܦܫܐ ܆ ܐܶܠܐ ܡܐ ܕܶܐܬܕܰܟܺܝ ܘܶܐܨܛܰܠܰܠ ܟܽܘܠܗܶܝܢ ܡܢܰܘ̈ܳܬܳܗ̇ ܕܢܰܦܫܐ ܡܶܢ ܚܰܫ̈ܶܐ ܕܒܺܝ̈ܫܳܬܐ ܆ ܟܶܢ ܕܳܢܚܐ ܒܳܗ̇ ܗܳܕܶܐ ܐܝܕܰܥܬܐ . ܡܥܰܕܪ̈ܳܢ ܕܶܝܢ ܘܠܐ ܙܥܽܘܪ ܡܰܘܬܪ̈ܳܢ ܇ ܡܶܐܟ̈ܠܳܬܐ ܢܰܩ̈ܕܳܬܐ ܇ ܠܩܰܠܺܝܠܽܘܬ ܪ̈ܶܓܫܶܐ ܇ ܕܗܳܠܶܝܢ ܕܰܡܩܰܒܠܺܝܢ ܐܺܝܕܰܥܬܐ ܢܰܦܫܳܢܳܝܬܐ . ܘܪ̈ܽܘܚܳܢܶܐ ܒܡܶܕܶܡ ܥܰܠ ܗܳܕܶܐ ܠܐ ܣܢܺܝܩܺܝܢ . ܘܰܕܬܶܕܰܥ ܕܗܳܟܰܢܐ ܗܝ . ܡܶܢܗܽܘܢ ܕܰܛܠܳܝ̈ܶܐ ܗܳܠܶܝܢ ܢܰܟ̈ܦܶܐ ܣܰܒ ܠܳܟ ܣܳܗܕܽܘܬܐ . ܕܰܚܠܳܦ ܡܶܐܟ̈ܠܳܬܐ ܡܨܰܠ̈ܠܳܬܐ ܘܕܰܟ̈ܝܳܬܐ ܕܡܰܠܟܽܘܬܐ ܆ ܙܰܪ̈ܥܽܘܢܶܐ ܓܒܰܘ ܠܗܽܘܢ ܘܡܰܫܬܝܐ ܕܡܰܝ̈ܳܐ . ܗܳܠܶܝܢ ܕܬܰܪܣܺܝܬܐ ܥܒܺܝܬܐ ܘܝܰܩܺܝܪܬܐ ܝܳܗܒܺܝܢ ܠܶܗ ܠܦܰܓܪܐ . ܘܣܰܩܽܘܒܠܐ ܐܺܝܬܰܘܗܝ ܚܰܝܠܳܗ̇ ܕܡܶܐܟܽܘܠܬܐ ܗܳܕܶܐ ܕܙܰܪ̈ܥܽܘܢܶܐ ܇ ܠܗܳܢܽܘܢ ܕܺܐܝܕܰܥܬܐ ܕܣܶܦܪܐ ܐܢܳܫܳܝܐ ܡܩܰܒܠܺܝܢ ܆ ܐܶܠܐ ܡܶܛܽܠ ܕܗܶܢܽܘܢ ܠܰܘ ܦܰܓܪ̈ܰܝܗܽܘܢ ܡܨܰܠܠܺܝܢ ܗܘܰܘ ܆ ܐܶܠܐ ܢܰܦ̈ܫܳܬܗܽܘܢ ܆ ܡܶܐܟܽܘܠܬܐ ܕܙܰܪ̈ܥܽܘܢܶܐ ܓܒܰܘ ܠܗܽܘܢ ܆ ܕܢܶܬܚܰܒ ܦܰܓܪܐ ܆ ܘܢܶܫܬܰܦܰܠ ܚܰܝܠܐ ܆ ܘܥܽܘܫܢܐ ܟܝܳܢܳܝܐ ܕܗܰܕ̈ܳܡܶܐ ܆ ܘܢܶܬܓܰܠ̈ܝܳܢ ܡܶܢ ܒܳܬܰܪ ܗܳܠܶܝܢ ܇ ܡܢܰܘ̈ܳܬܐ ܚܰܝ̈ܳܬܐ ܕܢܰܦܫܐ ܇ ܠܡܰܪܓܫܳܢܽܘܬܐ ܘܰܚܙܳܬܐ ܕܺܐܝܕܰܥܬܐ ܐܰܠܳܗܳܝܬܐ ܇ ܗܳܝ ܕܳܐܦ ܗܘܳܬ ܆ ܘܡܶܢ ܒܳܬܰܪ ܬܠܳܬ ܫܢܺܝ̈ܢ ܆ ܕܶܐܟܰܠܘ ܙܰܪ̈ܥܽܘܢܶܐ ܘܶܐܫܬܺܝܘ ܡܰܝ̈ܳܐ ܆ ܐܶܬܓܰܠܝܰܬ ܠܗܽܘܢ ܝܺܕܰܥܬܐ . ܠܰܘ ܗܳܝ ܕܡܶܬܝܰܠܕܐ ܡܶܢ ܡ̈ܶܠܶܐ ܆ ܐܶܠܐ ܗܳܝ ܕܡܶܬܝܰܠܕܐ ܡܶܢ ܥܒ̈ܳܕܶܐ . ܥܳܒܕܺܝܢ ܗܘܰܘ ܓܶܝܪ ܥܒ̈ܳܕܶܐ ܕܡܰܘܠܕܺܝܢ ܐܺܝܕܰܥܬܐ ܕܪܽܘܚܐ ܆ ܘܝܳܠܦܺܝ̈ܢ ܗܘܰܘ ܡ̈ܶܠܶܐ ܕܡܰܘ̈ܠܕܳܢ ܝܺܕܰܥܬܐ ܐܢܳܫܳܝܬܐ . ܐܶܠܐ ܡܶܛܽܠ ܕܣܽܘܟܳܝܗܽܘܢ ܕܺܝܠܗܽܘܢ ܆ ܠܓܶܠܝܳܢܐ ܕܗܳܝ ܝܺܕܰܥܬܐ ܕܡܶܢ ܥܒ̈ܳܕܶܐ ܚܳܐܰܪ ܗܘܳܐ ܆ ܘܠܰܘ ܠܗܳܝ ܕܡܶܢ ܡ̈ܶܠܶܐ ܆ ܐܰܝܟܐ ܕܚܳܝܪܺܝܢ ܗܘܰܘ ܆ ܬܰܡܳܢ ܚܙܰܘ . ܘܡܶܢ ܐܰܝܟܐ ܕܡܰܣܒܪܺܝܢ ܗܘܰܘ ܆ ܡܶܢ ܬܰܡܳܢ ܩܰܒܶܠܘ . ܘܰܗܘܰܘ ܡܰܥܒܰܪܬܐ ܠܡ̈ܶܠܶܐ ܆ ܘܡܳܐܢ̈ܶܐ ܡܩܰܒ̈ܠܳܢܶܐ ܠܺܝܕܰܥܬܐ ܕܪܽܘܚܐ . ܐܺܝܬ ܠܳܟ ܓܶܝܪ ܡܶܢܶܗ ܕܣܽܘܥܪܳܢܐ ܕܬܶܣܬܰܟܰܠ ܆ ܕܠܰܘ ܒܰܠܚܽܘܕ ܙܰܪ̈ܥܽܘܢܶܐ ܐܳܟܠܺܝܢ ܗܘܰܘ . ܘܡܰܝ̈ܳܐ ܫܳܬܶܝܢ ܗܘܰܘ ܆ ܐܶܠܐ ܐܳܦ ܒܳܬܰܪ ܨܰܘܡܐ ܡܬܺܝܚܐ ܇ ܠܳܗ̇ ܠܗܳܕܶܐ ܣܰܝܒܳܪܬܐ ܕܥܳܢܘܳܝܽܘܬܐ ܡܩܰܒܠܺܝܢ ܗܘܰܘ . ܡܶܛܽܘܠ ܕܗܰܘ ܕܙܰܪ̈ܥܽܘܢܶܐ ܐܳܟܶܠ ܆ ܐܳܦ ܒܨܰܘܡܐ ܡܶܬܶܐܡܰܢ . ܘܗܰܘ ܕܡܰܝ̈ܳܐ ܫܳܬܶܐ ܆ ܐܳܦ ܠܰܨܠܽܘܬܐ ܕܟܺܝܬܐ ܢܩܶܐ ܒܟܽܠܥܶܕܳܢ ܆ ܐܶܢ ܗܽܘ ܕܡܶܛܽܠܳܬܳܗ̇ ܐܺܝܬܰܘܗܝ ܢܺܝܫܐ ܕܥܳܢܘܳܝܽܘܬܶܗ . ܘܶܐܣܬܰܟܠܶܝܗ̇ ܠܗܳܕܶܐ ܡܶܢܶܗ ܕܩܶܪܝܳܢܐ . ܕܟܰܕ ܡܛܳܐ ܙܰܒܢܐ ܕܰܬܚܰܘܶܐ ܒܗܽܘܢ ܐܺܝܕܰܥܬܐ ܢܰܦܫܳܗ̇ ܆ ܠܥܳܢܘܳܝܽܘܬܐ ܘܰܠܨܰܘܡܐ ܘܰܨܠܽܘܬܐ ܐܰܩܶܦܘ ܆ ܘܟܶܢ ܐܶܬܚܰܘܺܝ ܠܗܽܘܢ ܓܶܠ̈ܝܳܢܶܐ ܕܫܳܐܠܺܝܢ ܗܘܰܘ . ܐܶܡܰܪ ܠܰܡ ܕܳܢܺܝܐܶܝܠ ܠܚܰܒܪ̈ܰܘܗܝ . ܕܢܶܒܥܽܘܢ ܡܶܢ ܐܰܠܳܗܳܐ ܕܰܫܡܰܝܳܐ ܆ ܕܢܶܬܓܠܶܐ ܠܗܽܘܢ ܐܪܳܙܐ ܗܳܢܐ . ܕܠܐ ܢܺܐܒܕܽܘܢ ܕܳܢܺܝܐܶܝܠ ܘܚܰܒܪ̈ܰܘܗܝ ܇ ܥܰܡ ܫܰܪܟܐ ܕܚܰܟܺܝ̈ܡܶܐ ܕܒܳܒܶܠ . ܘܗܳܝܕܶܝܢ ܠܕܳܢܺܝܐܶܝܠ ܒܚܶܙܘܐ ܕܠܺܠܝܐ ܪܳܐܙܐ ܐܶܬܓܠܺܝ . ܗܳܕܶܐ ܗܳܟܺܝܠ ܡܰܘܗܰܒܬܐ ܝܶܗܒܰܬ ܥܳܢܘܳܝܽܘܬܐ ܠܰܛܠܳܝ̈ܶܐ . ܘܗܳܕܶܐ ܥܠܰܠܬܐ ܟܢܰܫܘ ܡܶܢ ܗܳܠܶܝܢ ܚܰܩ̈ܠܳܬܐ ܕܶܐܙܕܪ̈ܰܥܝ ܙܰܪ̈ܥܽܘܢܶܐ ܘܶܐܫܬܺܝ ܡܰܝ̈ܳܐ ܀ ܗܰܪܛ ܡܳܕܶܝܢ ܐܳܘ ܬܰܠܡܺܝܕܐ ܐܰܟܘܳܬܗܽܘܢ ܇ ܕܬܶܫܟܰܚ ܐܰܟܘܳܬܗܽܘܢ . ܐܰܠܽܘܨ ܢܰܦܫܳܟ ܕܬܶܦܽܘܩ ܠܰܐܪܘܰܚܬܐ . ܩܰܛܶܢ ܩܢܽܘܡܳܟ ܕܬܶܥܽܘܠ ܒܬܰܪܥܐ ܐܰܠܺܝܨܐ . ܐܶܫܬܰܝ ܡܰܝ̈ܳܐ ܆ ܕܬܶܫܬܶܐ ܐܺܝܕܰܥܬܐ . ܐܶܣܬܰܝܒܰܪ ܙܰܪ̈ܥܽܘܢܶܐ ܕܬܶܬܚܰܟܰܡ ܒܪ̈ܳܐܙܶܐ . ܐܰܟܽܘܠ ܒܰܡܫܽܘܚܬܐ ܕܬܰܚܶܒ ܕܠܐ ܡܫܽܘܚܬܐ . ܗܘܺܝ ܨܰܝܳܡܐ ܕܬܶܗܘܶܐ ܚܰܙܳܝܐ . ܕܺܝܠܳܟ ܗܳܕܶܐ ܗܝ ܡܶܐܟܽܘܠܬܳܟ . ܡܶܛܽܠ ܕܳܐܦ ܗܽܘ ܬܽܘܠܡܳܕܳܟ . ܕܰܐܝܟ ܗܳܕܶܐ ܡܶܫܬܰܘܕܶܐ ܆ ܡܶܐܟܽܘܠܬܐ ܓܶܝܪ ܕܦܽܘ̈ܢܳܩܶܐ ܘܣܰܒܥܐ ܕܟܰܪܣܐ ܠܰܘ ܕܺܝܠܳܟ ܐܶܢܶܝ̈ܢ . ܐܶܠܐ ܕܗܳܠܶܝܢ ܕܚܰܝܺܝܢ ܒܒܺܝ̈ܫܳܬܐ ܒܓܰܘ ܥܳܠܡܐ . ܗܳܢܽܘܢ ܕܰܒܟܽܠ ܙܒܰܢ ܡܰܘ̈ܥܶܝܢ ܟܽܘ̈ܒܶܐ ܘܕܰܪ̈ܕܪܶܐ ܕܰܚܛܺܝܬܐ . ܡܶܛܽܠ ܕܰܩܢܽܘܡܐ ܕܡܶܙܕܪܰܥ ܦܽܘ̈ܢܳܩܶܐ ܘܫܳܬܶܐ ܚܰܡܖ̈ܳܢܶܐ ܆ ܕܰܐܝܟ ܗܳܠܶܝܢ ܦܺܐܪ̈ܶܐ ܡܥܳܕ ܝܳܗܶܒ . ܡܶܐܟܽܘܠܬܐ ܕܶܝܢ ܕܙܰܪ̈ܥܽܘܢܶܐ ܘܡܰܫܬܝܐ ܕܡܰܝ̈ܳܐ ܆ ܥܠܰܠܬܗܽܘܢ ܐܺܝܬܶܝܗ̇ . ܚܶܙ̈ܘܳܢܶܐ ܘܓܶܠ̈ܝܳܢܶܐ ܫܡܰܝ̈ܳܢܶܐ . ܘܺܐܝܕܰܥܬܐ ܕܪܽܘܚܐ . ܘܚܶܟܡܬܐ ܐܰܠܳܗܳܝܬܐ . ܘܦܽܘܫܳܩܐ ܕܟܰܣ̈ܝܳܬܐ . ܘܡܶܕܶܡ ܕܺܐܝܕܰܥܬܐ ܐܢܳܫܳܝܬܐ ܒܶܗ ܠܐ ܡܰܪܓܫܐ . ܡܰܪܓܫܐ ܒܶܗ̇ ܕܶܝܢ ܢܰܦܫܐ ܕܰܒܕܰܐܝܟ ܗܳܠܶܝܢ ܦܳܠܚܐ . ܘܡܶܢ ܛܰܠܝܽܘܬܳܟ ܬܽܘܒ ܫܰܪܳܐ ܒܶܗ ܒܕܽܘܒܳܪܐ ܕܥܰܡ̈ܠܶܐ ܆ ܘܠܐ ܬܺܐܡܰܪ ܕܰܛܠܶܐ ܐܢܐ ܇ ܡܶܛܽܘܠ ܕܰܫܩܺܝܠܐ ܗܝ ܥܶܠܬܳܟ ܒܬܰܚܘܺܝܬܗܽܘܢ ܕܰܛܠܳܝ̈ܶܐ . ܗܳܢܽܘܢ ܓܶܝܪ ܐܪ̈ܓܺܝܓܶܐ ܐܰܝܟ ܪܶܡܙܐ ܕܬܰܫܥܺܝܬܶܗ ܕܰܟܬܳܒܐ ܆ ܒܢ̈ܰܝ ܫܢܰܝ̈ܳܐ ܗܘܰܘ ܙܥܽܘܪ̈ܝܳܬܐ ܇ ܟܰܕ ܫܰܪܺܝܘ ܒܦܽܘܠܚܳܢܐ ܗܳܢܐ ܐܰܠܳܗܳܝܐ . ܘܰܕܠܐ ܡܰܠ̈ܦܳܢܶܐ ܐܶܫܟܚܽܘܗ̇ ܠܗܳܕܶܐ . ܐܰܢܬ ܕܶܝܢ ܥܒܶܕܶܝܗ̇ ܟܰܕ ܐܺܝܬ ܠܳܟ ܡܰܠ̈ܦܳܢܶܐ . ܘܰܠܗܳܢܽܘܢ ܕܰܠܩܽܘܒܠܐ ܡܦܺܝܣܺܝܢ ܗܘܰܘ ܠܗܽܘܢ ܕܢܶܥܒܕܽܘܢ ܆ ܗܳܢܰܘ ܕܶܝܢ ܕܢܶܐܟܠܽܘܢ ܘܢܶܫܬܽܘܢ . ܠܳܟ ܕܶܝܢ ܝܽܘܠܦܳܢܐ ܐܰܠܳܗܳܝܐ ܆ ܕܰܠܩܽܘܒܠܐ ܡܳܠܶܟ ܠܳܟ . ܕܬܰܚܶܒ ܕܽܘܒܳܪܳܗ̇ ܕܥܳܢܘܳܝܽܘܬܐ ܆ ܘܬܶܐܚܽܘܕ ܒܰܡܣܰܝܒܪܳܢܽܘܬܐ . ܘܗܳܢܽܘܢ ܟܰܕ ܠܐ ܡܶܬܬܚܺܝܒܺܝܢ ܗܘܰܘ ܘܠܐ ܡܶܬܬܰܒܥܺܝܢ . ܗܶܢܽܘܢ ܒܦܽܘܪܫܳܢܗܽܘܢ ܗܳܕܶܐ ܓܒܰܘ ܠܗܽܘܢ . ܐܰܢܬ ܕܶܝܢ ܐܶܢ ܬܶܥܒܶܕ ܐܰܟܘܳܬܗܽܘܢ ܆ ܚܰܘܒܬܐ ܦܳܪܰܥ ܐܰܢܬ . ܘܰܠܫܽܘܘܕܳܝܳܟ ܡܡܰܠܶܐ ܐܰܢܬ ܡܶܢ ܡܶܠܬܐ ܕܰܐܠܳܗܳܐ ܕܰܠܘܳܬܳܟ ܀ ܐܰܥܺܝܪ ܗܳܟܺܝܠ ܢܰܦܫܳܟ ܆ ܘܰܗܘܺܝ ܚܳܙܝܐ ܕܗܳܠܶܝܢ ܒܢܰܝ̈ܳܐ ܕܥܰܬܺܝܩܬܐ . ܗܳܢܽܘܢ ܕܟܰܕ ܝܺܠܺܝܕܺܝܢ ܡܶܢ ܚܕܐ ܐܶܡܐ ܆ ܡܶܢ ܚܰܠܒܐ ܕܰܐܚܪܺܬܐ ܝܳܢܩܺܝܢ ܗܘܰܘ . ܟܰܕ ܓܶܝܪ ܕܺܝܰܬܺܝܩܺܐ ܥܰܬܺܝܩܬܐ ܐܰܘܠܕܰܬ ܐܶܢܽܘܢ ܠܗܰܝܡܳܢܽܘܬܐ ܕܰܐܠܳܗܳܐ ܆ ܕܽܘܒܳܪܐ ܪܽܘܚܳܢܐ ܕܰܚܕܰܬܐ ܡܫܰܠܡܺܝܢ ܗܘܰܘ . ܘܠܐ ܒܣܶܡ ܠܗܽܘܢ ܚܰܠܒܐ ܕܶܐܡܗܽܘܢ . ܐܶܠܐ ܡܶܢ ܬܕ̈ܰܝܳܐ ܕܡܰܝܢܩܺܝܢ ܠܳܟ ܡܶܬܝܰܐܒܺܝܢ ܗܘܰܘ ܕܢܺܐܢܩܽܘܢ . ܘܰܠܦܳܬܽܘܪܳܟ ܕܺܝܠܳܟ ܪܳܓܺܝܢ ܗܘܰܘ . ܐܰܢܬ ܕܶܝܢ ܟܰܕ ܗܳܠܶܝܢ ܬܶܥܒܶܕ ܆ ܕܺܝܠܳܟ ܥܳܒܶܕ ܐܰܢܬ . ܘܡܶܢ ܐܰܝܟܐ ܕܶܐܬܺܝܠܶܕܬ ܡܶܢ ܬܰܡܳܢ ܡܶܬܪܰܒܶܐ ܐܰܢܬ . ܘܢܳܡܽܘ̈ܣܶܐ ܕܚܰܝܳܒ ܐܰܢܬ ܆ ܢܳܛܰܪ ܐܰܢܬ . ܗܳܕܶܐ ܓܶܝܪ ܡܰܟܪܙܐ ܓܰܒܝܽܘܬܳܟ . ܥܰܡ̈ܠܶܐ ܘܽܐܘ̈ܠܨܳܢܶܐ . ܘܥܳܢܘܳܝܽܘܬܐ ܆ ܘܟܽܘܒܳܫ ܦܰܓܪܐ . ܘܡܶܢ ܒܳܬܰܪ ܗܳܠܶܝܢ ܆ ܦܳܓܥܺܝܢ ܒܳܟ ܢܝܳܚ̈ܶܐ ܕܡܶܬܝܰܠܕܺܝܢ ܡܶܢ ܗܳܠܶܝܢ . ܒܽܘܣܳܡܐ ܘܚܰܕܽܘܬܐ ܘܬܽܘܟܠܳܢܐ . ܘܗܳܠܶܝܢ ܟܽܠܗܶܝܢ ܠܥܶܠ ܡܶܢ ܥܳܠܡܐ . ܘܡܶܢ ܩܕܳܡ ܡܰܠܟܽܘܬܐ ܝܳܪܶܬ ܐܰܢܬ ܡܰܠܟܽܘܬܐ . ܒܰܪ ܐܢܳܫܐ ܓܶܝܪ ܐܰܝܢܐ ܕܥܰܡ ܐܽܘ̈ܠܨܳܢܶܐ ܕܦܰܓܪܶܗ ܆ ܘܥܰܡ ܥܰܡ̈ܠܶܐ ܝܰܩܺܝܖ̈ܶܐ . ܡܨܰܠܶܠ ܘܰܡܕܰܟܶܐ ܆ ܐܳܦ ܠܢܰܦܫܶܗ ܡܶܢ ܒܺܝ̈ܫܳܬܐ ܆ ܗܳܢܐ ܡܶܢ ܩܕܳܡ ܙܰܒܢܳܗ̇ ܕܡܰܠܟܽܘܬܐ ܝܳܪܶܬ ܠܳܗ̇ ܠܡܰܠܟܽܘܬܐ . ܘܡܶܢ ܩܕܳܡ ܓܶܠܝܳܢܐ ܕܬܶܫܒܽܘܚܬܐ ܕܟܽܠ ܆ ܠܶܗ ܡܶܬܓܰܠܝܐ ܠܶܗ ܬܶܫܒܽܘܚܬܶܗ ܡܶܢ ܢܰܦܫܶܗ . ܘܗܳܘܶܐ ܗܽܘ ܩܢܽܘܡܶܗ ܡܰܒܽܘܥܐ ܕܺܐܝܕܰܥܬܶܗ . ܡܶܛܽܠ ܕܺܐܝܬ ܒܰܫܡܰܝܳܐ ܥܬܺܝܕ ܕܢܶܫܬܘܶܐ ܠܳܗ̇ ܠܡܰܠܟܽܘܬܐ ܆ ܘܺܐܝܬ ܕܗܽܘ ܒܶܗ ܡܶܫܟܰܚ ܠܳܗ̇ ܠܡܰܠܟܽܘܬܐ . ܗܐ ܠܰܡ ܡܰܠܟܽܘܬܐ ܕܰܐܠܳܗܳܐ ܠܓܰܘ ܡܶܢܟܽܘܢ ܗܝ . ܘܰܒܕܽܘܟܬܐ ܐܚܪܺܬܐ ܐܶܡܰܪ ܆ ܕܬܽܘܒܘ ܩܶܪܒܰܬ ܠܳܗ̇ ܡܰܠܟܽܘܬܐ ܕܰܫܡܰܝܳܐ . ܘܬܰܪ̈ܬܰܝܗܶܝܢ ܫܰܪ̈ܺܝܪܳܢ . ܗܳܝ ܕܡܰܠܟܽܘܬܐ ܕܰܫܡܰܝܳܐ ܕܰܥܬܺܝ̈ܕܺܝܢ ܟܺܐܢ̈ܶܐ ܕܢܺܐܪܬܽܘܢ ܆ ܒܫܽܘܠܳܡܶܗ ܕܥܳܠܡܐ ܠܥܶܠ ܒܰܫܡܰܝܳܐ ܆ ܘܗܳܝ ܕܰܠܓܰܘ ܡܶܢܟܽܘܢ ܗܺܝ ܡܰܠܟܽܘܬܐ . ܕܺܐܝܬܶܝܗ̇ ܆ ܝܺܕܰܥܬܐ ܕܪܽܘܚ ܕܡܶܬܓܰܠܝܐ ܠܪ̈ܽܘܚܳܢܶܐ . ܘܰܐܝܟ ܕܡܶܢ ܟܰܕܽܘ ܒܡܰܠܟܽܘܬܐ ܕܰܫܡܰܝܳܐ ܗܳܘܶܝܢ ܇ ܒܒܽܘܣܳܡܐ ܐܰܝܢܐ ܕܠܐ ܡܶܬܡܰܠܰܠ . ܚܕܳܐ ܕܶܝܢ ܡܶܢ ܗܳܠܶܝܢ ܕܠܐ ܐܽܘ̈ܠܨܳܢܶܐ ܘܥܰܡ̈ܠܶܐ ܕܦܰܓܪܐ ܆ ܕܬܶܫܬܟܰܚ ܠܐ ܡܰܨܝܐ . ܗܳܢܽܘܢ ܓܶܝܪ ܕܒܰܦܓܰܪ ܛܥܺܝܢܺܝܢ ܥܰܡ̈ܠܶܐ ܆ ܝܳܪ̈ܽܘܬܶܐ ܐܶܢܽܘܢ ܕܡܰܠܟܽܘܬܐ ܕܰܫܡܰܝܳܐ . ܘܗܳܢܽܘܢ ܕܥܰܡ ܥܰܡ̈ܠܶܐ ܐܳܦ ܫܰܦܝܽܘܬ ܢܰܦܫܐ ܩܢܶܝܢ ܆ ܗܳܘܶܝܢ ܡܶܫܟ̈ܚܳܢܶܐ ܕܡܰܠܟܽܘܬܐ ܕܰܒܗܽܘܢ . ܘܰܒܛܽܘ̈ܒܶܝܗ̇ ܡܶܬܓܰܐܶܝܢ ܘܡܶܬܦܰܢܩܺܝܢ . ܒܚܰܕܽܘܬܐ ܐܰܡܺܝܢܬܐ . ܕܠܐ ܡܰܡܠܟܐ ܥܠܶܝܗ̇ ܟܰܪܝܽܘܬܐ . ܡܶܛܽܠ ܕܰܒܟܽܠ ܙܒܰܢ ܚܳܕܶܝܢ ܚܰܕܽܘܬܐ ܕܡܶܢܗܽܘܢ ܡܶܬܝܰܠܕܐ . ܐܰܝܟ ܕܶܐܡܰܪ ܐܳܦ ܦܰܘܠܳܘܣ ܆ ܕܰܗܘܰܝܬܽܘܢ ܚܳܕܶܝܢ ܒܟܽܠܙܒܰܢ . ܘܬܽܘܒ ܒܕܽܘܟܬܐ ܐܚܪܺܬܐ ܐܶܡܰܪ . ܕܰܗܘܰܝܬܽܘܢ ܚܳܕܶܝܢ ܒܣܰܒܪܟܽܘܢ . ܘܰܗܘܰܝܬܽܘܢ ܡܣܰܝܒܪܺܝܢ ܐܽܘ̈ܠܨܳܢܰܝܟܽܘܢ . ܡܶܢܳܗ̇ ܓܶܝܪ ܕܰܡܣܰܝܒܪܳܢܽܘܬܐ ܕܽܐܘ̈ܠܨܳܢܶܐ ܇ ܝܺܪܶܒ ܒܰܢ ܐܳܦ ܣܰܒܪܐ ܕܥܰܠ ܗܳܠܶܝܢ ܕܰܥܬܺܝ̈ܕܳܢ . ܐܰܝܟ ܕܶܐܡܰܪ ܗܽܘ ܦܰܘܠܳܘܣ ܒܕܽܘܟܬܐ ܐܚܪܺܬܐ ܇ ܕܽܐܘܠܨܳܢܐ ܡܣܰܝܒܪܳܢܽܘܬܐ ܓܳܡܰܪ ܒܰܢ ܇ ܘܰܡܣܰܝܒܪܳܢܽܘܬܐ ܒܽܘܩܝܐ . ܘܒܽܘܩܝܐ ܣܰܒܪܐ ܆ ܣܰܒܪܐ ܕܶܝܢ ܠܐ ܡܰܒܗܶܬ ܇ ܗܰܘ ܓܶܝܪ ܕܽܐܘ̈ܠܨܳܢܶܐ ܒܚܽܘܡܣܳܢܐ ܕܰܩܢܽܘܡܶܗ ܠܐ ܛܳܥܶܢ ܆ ܓܰܠܝܐ ܗܝ ܕܳܐܦܠܐ ܥܽܘܗܕܳܢܶܗ ܕܣܰܒܪܐ ܐܺܝܬ ܠܶܗ . ܡܶܛܽܠ ܕܶܐܠܽܘ ܡܣܰܒܰܪ ܗܘܳܐ ܆ ܐܳܦ ܡܶܬܶܐܠܶܨ ܗܘܳܐ ܥܰܠ ܐܰܦ̈ܰܝ ܣܰܒܪܶܗ ܇ ܐܰܝܟ ܕܶܐܬܶܐܠܶܨܘ ܒܟܽܘܠ ܥܰܡ̈ܠܺܝܢ ܟܺܐܢ̈ܶܐ ܟܽܠܗܽܘܢ ܕܥܰܠܘ ܠܥܳܠܡܐ ܇ ܘܒܽܐܘ̈ܠܨܳܢܶܐ ܣܰܓܺܝ̈ܶܐܐ ܪܕܰܐܽܘܗ̇ ܠܽܐܘܪܚܐ ܗܳܕܶܐ ܕܰܡܡܰܢܥܐ ܠܡܰܠܟܽܘܬܶܗ ܕܰܐܠܳܗܳܐ . ܘܡܶܛܽܠ ܕܰܒܣܰܒܪܐ ܪܳܕܶܝܢ ܗܘܰܘ ܆ ܒܰܣܺܝܡܐ ܗܘܳܬ ܠܗܽܘܢ ܛܥܳܡܬܐ ܕܽܐܘ̈ܠܨܳܢܶܐ . ܫܽܘܪܳܝ ܐܽܘܪܚܐ ܕܶܝܢ ܕܽܐܘ̈ܠܨܳܢܶܐ ܆ ܠܟܽܠܗܽܘܢ ܥܳܢܘܳܝܽܘܬܐ ܗܘܳܬ . ܐܰܝܟ ܕܫܽܘܪܳܝܐ ܕܟܽܠܗܶܝܢ ܒܺܝ̈ܫܳܬܐ ܇ ܐܺܝܬܶܝܗ̇ ܝܰܥܢܽܘܬܐ ܕܟܰܪܣܐ ܆ ܡܶܢܳܗ̇ ܓܶܝܪ ܟܰܕ ܡܶܢܳܗ̇ ܕܕܽܘܟܬܐ ܡܫܰܪ̈ܝܳܢ ܬܰܪ̈ܬܰܝܗܶܝܢ ܐܽܘܪ̈ܚܳܬܐ . ܡܶܢ ܪܶܚܡܰܬ ܟܰܪܣܐ ܐܽܘܪܚܐ ܕܣܶܡܳܠܐ ܆ ܘܡܶܢ ܣܶܢܐܰܬ ܟܰܪܣܐ ܐܽܘܪܚܐ ܕܝܰܡܺܝܢܐ . ܘܰܐܝܢܐ ܕܨܳܒܶܐ ܕܰܢܫܰܪܶܐ ܒܛܶܟܣܐ ܫܰܦܺܝܪܐ ܒܽܐܘܪܚܐ ܕܬܰܠܡܺܝܕܽܘܬܐ ܆ ܡܶܢ ܗܳܪܟܐ ܙܳܕܶܩ ܠܶܗ ܕܰܢܫܰܪܶܐ . ܕܟܰܕ ܐܳܠܶܨ ܘܰܡܩܰܦܰܚ ܦܰܓܪܶܗ : ܘܒܳܨܰܪ ܡܶܢܶܗ ܣܰܝܒܳܪܬܐ ܘܫܶܩܝܐ : ܘܡܰܛܥܶܢ ܠܶܗ ܥܰܡ̈ܠܶܐ ܕܫܰܗܪܐ ܘܽܐܘ̈ܠܨܳܢܶܐ ܘܨܰܘܡܐ ܆ ܡܶܬܦܰܣ̈ܩܳܢ ܐܖ̈ܓܺܝܓܳܬܶܗ ܆ ܘܗܳܘܶܐ ܕܠܺܝܠ ܘܩܰܠܺܝܠ ܠܢܰܦܫܐ ܠܗܽܘ̈ܦܳܟܶܝܗ̇ . ܠܐ ܕܶܝܢ ܥܣܺܝܩ ܥܒܳܕܗܽܘܢ ܕܽܐܘ̈ܠܨܳܢܶܐ ܐܰܝܟ ܫܶܡܥܗܽܘܢ . ܡܶܛܽܠ ܕܫܶܡܥܐ ܕܡܶܢ ܪܽܘܚܩܐ ܡܥܳܕ ܡܰܕܚܶܠ ܠܟܽܘܠܢܳܫ . ܡܐ ܕܶܝܢ ܕܶܐܬܒܰܩܺܝ ܘܶܐܬܢܣܶܒ ܢܶܣܝܳܢܗܶܝܢ ܕܨܶܒ̈ܘܳܬܐ ܒܰܥܒ̈ܳܕܶܐ ܆ ܦܫܺܝ̈ܩܳܬܐ ܡܶܟܺܝܠ ܗܳܘ̈ܝܳܢ ܠܥܳܒܽܘ̈ܕܰܝܗܶܝܢ ܀ ܠܳܟ ܕܶܝܢ ܐܳܘ ܫܠܺܝܚ ܠܥܳܠܡܐ ܆ ܐܺܝܬ ܗܽܘ ܗܳܠܶܝܢ ܕܪܰܘܪܒܳܐܺܝܬ ܡܥܰܕܪ̈ܳܢ ܠܳܟ ܆ ܘܝܳܗ̈ܒܳܢ ܠܳܟ ܐܺܝܕܐ ܠܕܽܘܒܳܪܐ ܫܰܦܺܝܪܐ . ܗܺܝ ܓܶܝܪ ܗܳܕܶܐ ܕܡܰܒܥܰܕ ܐܰܢܬ ܡܶܢ ܨܶܒ̈ܘܳܬܶܗ ܕܥܳܠܡܐ ܆ ܡܶܢ ܚܙܳܬܐ ܘܡܶܢ ܫܶܡܥܐ . ܠܐ ܙܥܽܘܪ ܢܳܛܪܐ ܠܚܰܝܰܝ̈ܟ ܒܚܰܣܝܽܘܬܐ . ܗܳܠܶܝܢ ܕܶܝܢ ܛܠܳܝ̈ܶܐ ܪ̈ܓܺܝܓܶܐ ܆ ܕܰܐܝܬܺܝܬ ܠܳܟ ܬܰܚܘܺܝܬܗܽܘܢ ܆ ܟܰܕ ܣܺܝܡ ܩܕܳܡ ܚܙܳܬܗܽܘܢ ܦܳܬܽܘܪܐ ܕܡܰܠܟܽܘܬܐ ܇ ܡܰܣܠܶܝܢ ܗܘܰܘ ܦܽܘ̈ܢܳܩܰܘܗܝ ܆ ܘܓܳܒܶܝܢ ܗܘܰܘ ܠܗܽܘܢ ܐܽܘ̈ܠܨܳܢܶܐ ܚܠܳܦ ܢܝ̈ܳܚܶܐ . ܘܶܐܬܒܰܩܳܐ ܡܶܢ ܗܳܪܟܐ ܒܚܰܝܠܐ ܕܰܡܣܰܝܒܪܳܢܽܘܬܗܽܘܢ ܆ ܕܟܰܕ ܠܰܝܬ ܗܘܳܐ ܡܰܠܦܳܢܐ ܕܡܰܪܬܶܐ ܇ ܘܠܐ ܕܝܳܗܶܒ ܐܺܝܕܐ ܘܰܡܠܰܒܶܒ ܇ ܘܠܐ ܚܰܘܪܐ ܕܰܐܚܪ̈ܳܢܶܐ ܕܡܶܢ ܩܕܳܡܰܝܗܽܘܢ ܆ ܘܠܐ ܕܶܚܠܬܐ ܕܢܳܡܽܘܣܐ ܕܰܥܠܰܝܗܽܘܢ ܆ ܘܠܐ ܚܰܣܺܝܪܽܘܬܐ ܘܰܨܪܺܝܟܽܘܬܐ ܆ ܘܠܐ ܩܶܢܛܐ ܘܕܶܚܠܬܐ ܕܟܳܠܶܝܢ ܗܘܰܘ ܠܗܽܘܢ ܆ ܘܠܐ ܗܳܝ ܕܡܰܒܥܕܺܝܢ ܗܘܰܘ ܡܶܢ ܚܙܳܬܗܶܝܢ ܕܨܶܒ̈ܘܳܬܐ ܆ ܕܳܐܦ ܗܺܝ ܡܥܰܕܪܳܢܺܝܬܐ ܗ̣ܝ ܠܰܡܣܰܝܒܪܳܢܽܘܬܐ ܆ ܘܟܰܕ ܚܕܐ ܡܶܢ ܗܳܠܶܝܢ ܠܐ ܗܘ̈ܰܝ ܆ ܗܶܢܽܘܢ ܠܢܰܦܫܗܽܘܢ ܒܚܰܝܠܐ ܕܰܡܣܰܝܒܪܳܢܽܘܬܗܽܘܢ ܡܰܠܺܝܘ . ܐܰܢܬ ܕܶܝܢ ܐܳܦܶܢ ܟܰܕ ܗܳܠܶܝܢ ܟܽܘܠܗܶܝܢ ܡܥܰܕܪ̈ܳܢ ܠܳܟ ܆ ܚܰܡܣܶܢ ܒܰܡܣܰܝܒܪܳܢܽܘܬܐ ܕܦܰܐܝܐ ܠܬܽܘܠܡܳܕܳܟ ܆ ܘܰܙܟܺܝܗ̇ ܠܡܳܪܬܐ ܒܺܝܫܬܐ ܡܳܪܰܬ ܟܽܠ ܥܰܘ̈ܠܺܝܢ . ܘܟܰܒܶܫ ܦܰܓܪܶܟ ܘܰܐܠܽܘܨ ܗܰܕ̈ܳܡܰܝܟ . ܐܰܝܟ ܕܶܐܡܰܪ ܐܳܦ ܦܰܘܠܳܘܣ . ܕܦܰܓܪܝ ܗܽܘ ܟܳܒܶܫ ܐܢܐ ܘܰܡܫܰܥܒܶܕ ܐܢܐ ܇ ܕܕܰܠܡܐ ܐܶܢܐ ܕܠܰܐܚܪ̈ܳܢܶܐ ܐܰܟܪܙܶܬ ܇ ܐܶܢܐ ܩܢܽܘܡܝ ܐܶܣܬܠܶܐ ܠܺܝ ܆ ܘܶܐܢ ܦܰܘܠܳܘܣ ܟܰܕ ܛܳܒ ܫܩܰܠ ܙܳܟܽܘܬܐ ܥܰܠ ܚܰܫܑ̈ܶܐ ܒܚܰܝܠܐ ܕܛܰܝܒܽܘܬܐ . ܥܰܠ ܟܽܘܒܳܫ ܦܰܓܪܐ ܥܕܰܟܺܝܠ ܣܢܺܝܩ ܗܘܳܐ ܆ ܟܡܐ ܝܰܬܺܝܪܐ ܠܰܐܝܠܶܝܢ ܕܚܰܝ̈ܰܝܢ ܒܗܽܘܢ ܥܕܰܟܺܝܠ ܐܖ̈ܓܺܝܓܳܬܶܗ ܕܒܶܣܪܐ ܇ ܡܶܬܒܥܶܐ ܠܗܽܘܢ ܕܰܢܟܰܒܫܽܘܢ ܦܰܓܪ̈ܰܝܗܽܘܢ ܒܨܰܘܡܐ ܘܥܳܢܘܳܝܽܘܬܐ ܆ ܘܢܶܬܟܰܬܫܽܘܢ ܘܢܶܙܟܽܘܢ ܀ ܠܳܟ ܕܶܝܢ ܐܳܘ ܬܰܠܡܺܝܕܐ ܆ ܐܶܢ ܨܳܒܶܐ ܐܰܢܬ ܕܬܶܗܘܶܐ ܫܰܦܺܝܪ ܒܬܽܘܠܡܳܕܳܟ ܆ ܦܳܬܽܘܪܐ ܗܰܘ ܕܠܰܚܪ̈ܳܢܶܐ ܐܺܝܬܰܘܗܝ ܐܰܬܪܐ ܕܰܢܝܳܚܐ . ܠܳܟ ܕܽܘܟܬܐ ܕܬܰܟܬܽܘܫܐ ܢܶܗܘܶܐ ܠܳܟ ܆ ܘܰܣܕܽܘܪ ܥܠܰܘܗܝ ܩܪܳܒܐ ܠܽܘܩܒܰܠ ܟܽܠܗܶܝܢ ܡܶܐܟ̈ܠܳܬܐ . ܐܶܢ ܪܰܘܪ̈ܒܳܢ ܘܶܐܢ ܙܥܽܘܪ̈ܝܳܢ . ܘܶܐܢ ܝܰܩܺܝܖ̈ܳܢ ܘܶܐܢ ܫܚܺܝ̈ܡܳܢ . ܘܠܐ ܬܒܰܣܰܪ ܥܠܶܝܗ̇ ܕܪܶܓܬܐ ܇ ܡܶܛܽܠ ܗܳܝ ܕܰܒܨܶܒ̈ܘܳܬܐ ܙܥܽܘܪ̈ܝܳܬܐ ܐܶܬܬܰܚܕܰܬ ܇ ܘܬܶܒܣܰܪ ܠܳܟ ܕܠܐ ܫܳܘܝܐ ܠܪܶܫܝܳܢܐ . ܝܰܬܺܝܪܐܝܬ ܕܶܝܢ ܥܕܺܝܠ ܐܰܢܬ ܇ ܐܶܢ ܗܽܘ ܕܬܶܙܕܟܶܐ ܒܰܙܥܽܘܪ̈ܝܳܬܐ ܆ ܐܳܦ ܝܰܬܺܝܪ ܡܶܢ ܪ̈ܰܘܪܒܳܬܐ . ܡܶܛܽܠ ܕܶܐܢ ܒܰܙܥܽܘܪ̈ܝܳܬܐ ܬܶܙܟܶܝܟ ܪܶܓܬܐ ܆ ܟܡܐ ܝܰܬܺܝܪܐܝܬ ܬܶܙܟܶܝܟ ܒܪ̈ܰܘܪܒܳܬܐ . ܘܶܐܢ ܒܝܰܪܩܐ ܚܳܣܢܐ ܠܳܟ ܆ ܟܡܐ ܝܰܬܺܝܪܐܝܬ ܬܶܚܣܢܳܟ ܒܡܶܐܟܽܘܠܬܶܗ ܕܒܶܣܪܐ . ܡܰܢ ܕܰܒܩܰܠܺܝܠ ܥܰܘܳܠ ܐܳܦ ܒܣܰܓܺܝ ܥܰܘܳܠ ܗܘ . ܒܗܰܘ ܓܶܝܪ ܡܶܕܶܡ ܕܡܰܩܪܒܐ ܥܰܡܳܟ ܪܶܓܬܐ ܒܶܗ ܙܟܺܝܗ̇ ܇ ܐܶܢ ܒܡܶܐܟܽܘܠܬܐ ܕܒܶܣܪܐ ܆ ܘܰܒܬܽܘ̈ܩܳܢܶܐ ܡܫܰܚ̈ܠܦܶܐ ܘܰܛܥܽܘ̈ܡܶܐ ܆ ܒܗܳܠܶܝܢ ܐܶܬܟܰܬܫ ܘܰܙܟܺܝ ܠܪܶܚܡܰܬ ܟܰܪܣܐ . ܐܶܢ ܕܶܝܢ ܒܝܰܕ ܙܰܪ̈ܥܽܘܢܶܐ ܘܝܰܪ̈ܩܽܘܢܶܐ ܆ ܘܶܐܒ̈ܶܐ ܘܳܐܕ̈ܫܶܐ ܫܺܝ̈ܛܶܐ ܘܰܫܚܺܝ̈ܡܶܐ ܆ ܒܶܗ ܒܗܰܘ ܡܶܕܶܡ ܕܡܰܩܪܒܐ ܆ ܒܶܗ ܣܺܝܡ ܠܩܽܘܒܠܳܗ̇ ܙܳܟܽܘܬܐ . ܘܠܐ ܬܺܐܡܪ ܕܠܰܘ ܡܶܕܶܡ ܗܺܝ ܙܳܟܽܘܬܐ ܆ ܕܰܠܗܳܠܶܝܢ ܙܳܟܶܐ ܐܢܐ . ܐܶܠܐ ܐܶܬܚܰܫܒ ܕܪܰܒ ܚܽܘܝܳܒܐ ܇ ܐܶܢ ܗܽܘ ܕܡܶܢ ܗܳܠܶܝܢ ܡܶܙܕܟܶܝܬ . ܐܰܪܰܐ ܆ ܘܶܐܢ ܗܺܝ ܪܶܓܬܐ ܗܳܝ ܕܰܒܟܽܠܙܒܰܢ ܡܥܳܕܐ ܕܰܠܪܰܘܪ̈ܒܳܬܐ ܬܶܪܰܓ : ܐܶܬܢܰܚܬܰܬ ܘܪܶܓܰܬ ܙܥܽܘܪ̈ܝܳܬܐ ܆ ܡܶܛܽܠ ܕܠܳܟ ܕܰܬܫܰܥܒܶܕ ܆ ܐܰܢܬ ܠܐ ܡܶܬܬܰܚܬܶܐ ܐܰܢܬ ܥܰܡܳܗ̇ ܘܙܳܟܶܐ ܐܰܢܬ ܠܳܗ̇ . ܐܰܝܟܐ ܕܒܳܥܝܐ ܗܘܳܬ ܕܬܶܙܟܶܝܟ ܆ ܟܽܠ ܐܰܝܟܐ ܓܶܝܪ ܕܩܳܪܝܐ ܠܳܟ ܆ ܠܬܰܡܳܢ ܚܰܝܳܒ ܐܰܢܬ ܕܬܺܐܙܰܠ ܒܳܬܰܪܳܗ ܇ ܘܰܒܗܰܘ ܡܶܕܶܡ ܕܗܺܝ ܪܳܓܐ ܆ ܒܶܗ ܣܕܽܘܪ ܩܪܳܒܐ ܠܽܘܩܒܰܠ ܚܽܘ̈ܬܚܳܬܶܝܗ̇ . ܟܰܕ ܡܶܬܕܰܡܶܐ ܐܰܢܬ ܐܳܦ ܒܗܳܕܶܐ ܆ ܠܰܡܫܺܝܚܐ ܡܳܪܳܟ . ܕܟܽܠ ܐܰܝܟܐ ܕܒܳܥܶܐ ܗܘܳܐ ܡܢܰܣܝܳܢܐ ܕܰܢܢܰܣܶܝܘܗܝ ܆ ܬܰܡܳܢ ܡܶܫܬܟܰܚ ܗܘܳܐ ܠܶܗ . ܘܡܶܢ ܐܰܝܟܐ ܕܨܳܒܶܐ ܕܰܢܫܰܪܶܐ ܒܬܰܟܬܽܘܫܐ ܆ ܡܶܢ ܬܰܡܳܢ ܐܳܦ ܗܽܘ ܐܶܬܥܢܺܝ ܠܶܗ . ܟܰܕ ܫܰܪܺܝ ܒܩܰܕܡܐ ܒܰܩܪܳܒܐ ܕܠܽܘܩܒܰܠ ܝܰܥܢܽܘܬܐ ܕܟܰܪܣܐ . ܘܰܠܗܳܕܶܐ ܪܶܓܬܐ ܙܟܳܗ̇ ܆ ܒܰܡܣܰܝܒܪܳܢܽܘܬܐ ܕܨܰܘܡܐ . ܡܶܛܽܠ ܕܢܶܬܶܠ ܐܳܦ ܠܰܢ ܛܽܘܦܣܐ ܇ ܘܰܢܣܺܝܡ ܠܰܢ ܢܳܡܽܘܣܐ ܓܰܠܝܐ . ܕܳܐܦ ܚܢܰܢ ܐܶܢ ܨܳܒܶܝܢܰܢ ܕܰܢܫܰܪܶܐ ܒܕܽܘܒܳܪ̈ܶܐ ܪ̈ܽܘܚܳܢܶܐ ܆ ܡܶܢ ܨܰܘܡܐ ܢܫܰܪܶܐ ܆ ܘܒܳܬܪܶܗ ܒܺܐܝܕܐ ܒܺܐܝܕܐ ܇ ܢܶܬܝܰܒܰܠ ܥܰܠ ܟܽܠܗܽܘܢ ܢܶܨ̈ܚܳܢܶܐ . ܡܶܛܽܠ ܕܳܐܦ ܡܳܪܰܢ ܒܩܰܕܡܐ ܙܟܳܐ ܠܪܶܓܬܐ ܕܟܰܪܣܐ . ܘܒܳܬܪܳܗ̇ ܠܪܶܚܡܰܬ ܟܶܣܦܐ ܆ ܘܰܠܫܽܘܒܗܳܪܐ ܣܪܺܝܩܐ ܕܥܳܠܡܐ ܇ ܘܰܠܪܺܫܳܢܽܘܬܐ ܘܰܠܫܽܘܠܛܳܢܐ ܇ ܗܳܠܶܝܢ ܕܡܶܢ ܗܳܕܶܐ ܡܶܬܝܰܠ̈ܕܳܢ . ܘܒܳܬܰܪ ܗܳܠܶܝܢ ܙܟܳܐ ܠܫܽܘܒܚܐ ܣܪܺܝܩܐ ܇ ܚܰܫܐ ܣܰܢܝܐ ܕܡܶܬܺܝܠܶܕ ܡܶܢ ܫܰܦܺܝܪ̈ܳܬܐ . ܘܰܒܝܰܕ ܗܳܠܶܝܢ ܬܠܳܬ ܆ ܠܟܽܠܗܽܘܢ ܚܰܫܑ̈ܶܐ ܕܢܰܩܺܝܦܺܝܢ ܠܗܶܝܢ ܙܟܳܐ ܘܒܰܛܶܠ . ܘܟܶܢ ܫܰܪܺܝ ܕܰܡܫܰܠܛܳܐܺܝܬ ܢܰܟܪܶܙ ܡܰܠܟܽܘܬܐ ܕܰܐܒܽܘܗܝ ܇ ܘܢܰܫܠܶܡ ܝܽܘܠܦܳܢܐ ܕܰܓܡܺܝܪܽܘܬܐ ܠܰܒܢ̈ܰܝ ܐܢܳܫܐ . ܐܰܟܙܢܐ ܗܳܟܺܝܠ ܕܰܡܫܺܝܚܐ ܡܳܪܰܢ ܆ ܟܰܕ ܫܰܠܶܡ ܦܽܘܠܚܳܢܐ ܕܢܳܡܽܘܣܐ ܆ ܘܫܰܪܺܝ ܒܕܽܘܒܳܪܐ ܕܪܽܘܚ ܆ ܡܶܢ ܨܰܘܡܐ ܫܰܪܝ ܆ ܗܳܟܰܢܐ ܐܳܦ ܐܰܢܬ ܒܰܕܡܽܘܬܶܗ ܇ ܚܰܝܳܒ ܐܰܢܬ ܕܡܶܢܶܗ ܬܶܥܒܶܕ ܫܽܘܪܳܝܐ ܠܬܰܠܡܺܝܕܽܘܬܳܟ ܆ ܗܳܕܶܐ ܕܰܠܥܶܠ ܡܶܢ ܥܳܠܡܐ ܀ ܐܰܝܕܐ ܓܶܝܪ ܥܳܢܘܳܝܽܘܬܐ ܐܺܝܬ ܗܘܳܐ ܕܰܓܡܺܝܪܐ ܐܰܝܟ ܕܝܶܫܽܘܥ . ܕܠܰܘ ܒܰܠܚܽܘܕ ܡܶܢ ܛܥܳܡ̈ܳܬܗܶܝܢ ܕܡܶܐܟ̈ܠܳܬܐ ܐܶܬܢܰܟܪܺܝ ܆ ܐܶܠܐ ܐܳܦ ܡܶܢ ܪܺܝܚܗܶܝܢ ܘܡܶܢ ܚܙܳܬܗܶܝܢ . ܒܗܳܝ ܕܰܫܒܰܩ ܠܫܰܝܢܐ ܕܒܶܗ ܗܳܠܶܝܢ ܫܟܺܝ̈ܚܳܢ ܆ ܘܰܢܦܰܩ ܠܶܗ ܠܚܽܘܪܒܐ ܘܰܡܓܰܙܰܝ ܡܶܢ ܟܽܠ ܡܶܕܶܡ . ܕܡܶܢ ܟܽܠܗܽܘܢ ܪ̈ܶܓܫܶܐ ܢܶܦܣܽܘܩ ܘܢܶܫܕܶܝܗ̇ ܠܪܶܓܬܐ ܗܳܕܶܐ ܣܢܺܝܬܐ . ܡܶܛܽܘܠ ܕܒܽܐܘܪܚܐ ܕܰܓܡܺܝܪܽܘܬܐ ܆ ܐܶܠܐ ܐܶܢ ܢܳܦܶܩ ܐܢܳܫ ܡܶܢ ܥܳܠܡܐ ܆ ܠܐ ܡܶܫܟܰܚ ܪܳܕܶܐ . ܐܶܬܒܰܩܳܐ ܕܶܝܢ ܐܳܦ ܒܗܳܕܶܐ : ܕܰܟܡܐ ܡܰܬܚܶܗ ܦܳܪܽܘܩܰܢ ܠܨܰܘܡܶܗ ܆ ܥܕܰܡܐ ܠܰܐܝܟܐ ܕܡܶܫܟܰܚ ܟܝܳܢܰܢ ܕܢܶܬܡܰܛܶܐ . ܐܳܦ ܪܳܕܶܐ ܓܶܝܪ ܘܡܳܛܶܐ ܠܗܳܢܐ ܡܶܢܝܳܢܐ ܆ ܒܡܽܘܫܶܐ ܘܶܐܠܺܝܳܐ . ܘܶܐܠܽܘ ܡܶܫܟܰܚ ܗܘܳܐ ܬܽܘܒ ܟܝܳܢܰܢ ܕܢܶܦܣܰܥ ܝܰܬܺܝܪܐ ܆ ܝܰܬܺܝܪ ܨܳܐܶܡ ܗܘܳܐ ܦܳܪܽܘܩܰܢ . ܘܶܐܠܽܘ ܒܨܺܝܪ ܗܘܳܐ ܬܽܘܒ ܚܰܝܠܶܗ ܕܢܶܬܡܰܛܶܐ ܠܗܳܢܐ ܡܶܢܝܳܢܐ ܆ ܒܳܨܰܪ ܗܘܳܐ ܡܶܢ ܡܶܢܝܳܢܐ ܕܝܰܘ̈ܡܳܬܐ ܕܨܳܡ ܆ ܘܰܡܡܰܫܰܚ ܗܘܳܐ ܠܶܗ ܠܙܰܒܢܐ ܆ ܥܕܰܡܐ ܠܰܐܝܟܐ ܕܡܶܫܟܰܚ ܗܘܳܐ ܟܝܳܢܐ ܐܢܳܫܳܝܐ ܕܢܶܬܡܰܛܶܐ . ܠܰܘ ܓܶܝܪ ܐܰܝܟ ܚܰܝܠܶܗ ܨܳܡ ܦܳܪܽܘܩܰܢ ܆ ܐܶܠܐ ܐܰܝܟ ܚܰܝܠܰܢ . ܐܶܠܽܘ ܓܶܝܪ ܐܰܝܟ ܚܰܝܠܶܗ ܨܳܡ ܗܘܳܐ ܆ ܟܽܠ ܟܽܠܶܗ ܠܐ ܟܳܦܶܢ ܗܘܳܐ . ܡܶܛܽܠ ܕܗܳܢܰܘ ܟܝܳܢܐ ܕܪܽܘܚܳܢܽܘܬܶܗ ܆ ܕܠܐ ܢܶܟܦܰܢ . ܨܳܡ ܗܘܳܐ ܕܶܝܢ ܦܰܓܪܳܢܳܐܺܝܬ ܒܰܡܫܽܘܚܬܐ ܕܚܰܝܠܗܽܘܢ ܕܦܰܓܪ̈ܳܢܶܐ ܆ ܘܶܐܬܬܰܚܬܺܝ ܠܘܳܬܰܢ ܆ ܘܰܓܠܐ ܠܰܢ ܬܚܽܘ̈ܡܶܐ ܕܰܡܣܰܝܒܪܳܢܽܘܬܶܗ ܕܰܟܝܳܢܰܢ . ܡܶܛܽܠ ܓܶܝܪ ܕܡܶܢ ܣܽܘܓܳܐܐ ܕܦܽܘ̈ܢܳܩܶܐ ܆ ܐܶܬܡܚܶܠ ܗܘܳܐ ܠܶܗ ܇ ܒܰܢ ܚܰܝܠܐ ܕܰܡܣܰܝܒܪܳܢܽܘܬܐ . ܘܣܳܒܪܺܝܢ ܗܘܰܝܢ ܕܒܶܠܥܳܕ ܗܳܠܶܝܢ ܠܰܝܬ ܠܶܗ ܠܰܟܝܳܢܰܢ ܕܢܺܚܶܐ ܆ ܘܶܐܢ ܒܳܨܰܪ ܡܶܢ ܗܳܠܶܝܢ ܦܽܘ̈ܢܳܩܶܐ ܘܣܽܘ̈ܡܳܟܶܐ ܕܡܶܐܟ̈ܠܳܬܐ ܐܳܒܶܕ ܠܶܗ ܆ ܨܳܡ ܡܳܪܰܢ ܐܰܪ̈ܒܥܺܝܢ ܝܰܘ̈ܡܺܝܢ ܆ ܘܰܐܠܦܰܢ ܕܰܥܕܰܡܐ ܠܗܳܪܟܐ ܡܳܬܰܚ ܚܰܝܠܐ ܕܰܡܣܰܝܒܪܳܢܽܘܬܶܗ ܕܰܟܝܳܢܰܢ ܇ ܐܶܢ ܣܝ̈ܳܓܶܐ ܕܪܶܓܬܐ ܒܰܡܨܰܥܬܐ ܠܐ ܡܶܬܬܣܺܝܡܺܝܢ ܇ ܘܩܳܛܥܺܝܢ ܠܳܗ̇ ܠܽܐܘܪܚܐ ܕܰܡܣܰܝܒܪܳܢܽܘܬܐ . ܗܽܘ ܕܶܝܢ ܦܳܪܽܘܩܰܢ ܬܪܰܥ ܘܰܥܒܰܪ ܆ ܟܽܠܗܽܘܢ ܣܝ̈ܳܓܶܐ ܕܰܖ̈ܓܺܝܓܳܬܐ . ܘܰܡܣܰܝܒܖ̈ܳܢܘܳܬܐ ܕܟܽܘܪ̈ܗܳܢܶܐ ܘܰܕܟܺܐܒ̈ܶܐ ܆ ܘܰܡܛܐ ܥܕܰܡܐ ܠܫܽܘܠܳܡܐ ܕܰܐܪ̈ܒܥܺܝܢ ܝܰܘ̈ܡܺܝܢ . ܘܒܰܕܓܽܘܢ ܐܳܦ ܥܕܰܡܐ ܠܗܳܪܟܐ ܆ ܐܶܬܡܰܛܺܝܘ ܣܰܓܺܝ̈ܶܐܐ . ܠܗܳܢܐ ܕܶܝܢ ܬܚܽܘܡܐ ܕܰܩܒܰܥ ܦܳܪܽܘܩܰܢ ܆ ܐܢܳܫ ܠܐ ܥܒܰܪ ܆ ܡܶܛܽܠ ܕܕܰܟܝܳܢܐ ܗܘ . ܐܶܢ ܕܶܝܢ ܐܶܫܬܰܡܥܰܬ ܐܰܘ ܐܶܬܰܐܡܪܰܬ ܕܥܰܒܪܶܗ ܐܢܳܫ ܠܰܬܚܽܘܡܐ ܗܳܢܐ ܆ ܗܳܕܶܐ ܠܥܶܠ ܡܶܢ ܚܰܝܠܐ ܗܝ ܕܰܟܝܳܢܐ ܐܢܳܫܳܝܐ ܆ ܘܺܝܚܺܝܕܳܐܺܝܬ ܐܶܣܬܰܥܪܰܬ ܡܶܢ ܛܰܝܒܽܘܬܐ ܆ ܡܶܛܽܠ ܥܶܠ̈ܠܳܬܐ ܣܰܓܺܝ̈ܳܐܬܐ ܐܰܝܠܶܝܢ ܕܡܶܢܗܶܝܢ ܟܰܣ̈ܝܳܢ ܡܶܢܰܢ ܇ ܘܡܶܢܗܶܝܢ ܓܰܠ̈ܝܳܢ ܠܰܢ ܀ ܗܳܢܐ ܗܳܟܺܝܠ ܚܰܘܪܐ ܙܳܕܶܩ ܠܶܗ ܠܬܰܠܡܺܝܕܐ ܕܰܢܣܺܝܡ ܩܕܳܡ ܥܰܝ̈ܢܰܘܗܝ ܇ ܐܶܢ ܨܳܒܶܐ ܕܟܰܫܺܝܪܐ ܒܕܽܘܒܳܪܐ ܪܽܘܚܳܢܐ ܢܶܗܘܶܐ . ܘܰܐܝܟ ܕܰܙܟܳܐ ܡܳܪܰܢ ܠܫܰܪܟܐ ܕܚܰܫܑ̈ܶܐ ܐܚܪ̈ܳܢܶܐ ܆ ܗܳܟܰܢܐ ܐܳܦ ܐܰܢܬ ܡܶܢ ܒܳܬܰܪ ܥܳܢܘܳܝܽܘܬܐ ܇ ܦܫܺܝܩ ܠܳܟ ܕܬܶܙܟܶܐ ܠܫܰܪܟܐ ܕܰܖ̈ܓܺܝܓܳܬܐ . ܘܰܐܝܟܰܢܐ ܕܡܶܢ ܒܳܬܰܪ ܕܶܐܙܕܟܺܝ ܟܽܠܗܶܝܢ ܐܖ̈ܓܺܝܓܳܬܐ ܆ ܟܶܢ ܫܰܪܺܝ ܝܶܫܽܘܥ ܒܡܰܠܦܳܢܽܘܬܐ ܡܫܰܠܰܛܬܐ ܘܰܒܕܽܘܒܳܪ̈ܶܐ ܕܚܺܐܪܽܘܬܐ : ܕܢܶܐܟܽܘܠ ܥܰܡ ܟܽܠ ܐܢܳܫ ܆ ܘܢܶܙܕܰܡܰܢ ܡܶܢ ܟܽܠܢܳܫ ܆ ܘܢܶܚܠܽܘܛ ܘܰܢܡܰܠܶܠ ܥܰܡ ܟܽܘܠ ܦܰܪ̈ܨܽܘܦܺܝܢ ܆ ܕܺܐܝܬܰܝܗܶܝܢ ܗܳܠܶܝܢ . ܐܳܬܳܐ ܕܚܺܐܪܽܘܬܐ ܡܫܰܠܰܛܬܐ ܆ ܗܳܟܰܢܐ ܘܳܐܦ ܐܰܢܬ ܡܐ ܕܰܚܣܰܢܬ ܠܪܶܚܡܰܬ ܟܰܪܣܐ ܇ ܘܡܶܢܳܗ̇ ܠܫܰܪܟܐ ܕܚܰܫܑ̈ܶܐ ܕܒܳܬܪܳܗ̇ ܡܶܬܝܰܒܠܺܝܢ ܇ ܩܳܐܶܡ ܐܰܢܬ ܒܚܺܐܪܽܘܬܶܗ ܕܰܡܫܺܝܚܐ ܇ ܘܰܡܫܰܠܛܳܐܺܝܬ ܥܰܠ ܟܽܠ ܚܳܠܶܛ ܐܰܢܬ ܘܥܰܡ ܟܽܠ ܡܡܰܠܶܠ ܐܰܢܬ ܇ ܘܥܰܡ ܡܳܟ̈ܣܶܐ ܘܙܳܢ̈ܝܳܬܐ ܐܳܟܶܠ ܐܰܢܬ ܘܫܳܬܶܐ ܐܰܢܬ ܇ ܘܥܶܢܝܳܢܳܟ ܥܰܡ ܢܶܫ̈ܶܐ ܕܠܐ ܩܶܢܛܐ ܗܳܘܶܐ ܇ ܟܰܕ ܠܐ ܦܳܪܶܫ ܠܳܗ̇ ܠܚܺܐܪܽܘܬܳܟ ܕܶܟܪܐ ܡܶܢ ܢܶܩܒܬܐ ܇ ܡܶܛܽܠ ܕܰܫܠܰܚܬܳܝܗܝ ܠܚܽܘܫܳܒܐ ܗܰܘ ܕܡܶܢ ܚܰܫܑ̈ܶܐ ܚܳܙܶܐ ܫܽܘ̈ܚܠܳܦܶܐ . ܡܐ ܓܶܝܪ ܕܠܐ ܡܶܬܛܪܶܐ ܪܶܥܝܳܢܐ ܒܚܰܫܐ ܆ ܠܐ ܡܫܰܚܠܰܦ ܠܶܗ ܦܰܪܨܽܘܦܐ ܕܓܰܒܪܐ ܡܶܢ ܕܰܐܢܬܬܐ ܆ ܘܠܐ ܚܶܙܘܐ ܫܰܦܺܝܪܐ ܡܶܢ ܣܰܢܝܐ . ܐܶܠܐ ܕܠܐ ܚܰܫܐ ܦܳܓܰܥ ܒܟܽܘܠ ܘܚܳܐܰܪ ܒܟܽܠ . ܘܰܕܠܐ ܩܶܢܛܐ ܠܟܽܘܠ ܒܝ ܥܳܐܶܠ ܐܰܢܬ . ܘܒܰܫܠܳܡܐ ܕܟܽܠ ܐܢܫ ܫܳܐܶܠ ܐܰܢܬ . ܘܗܳܘܶܐ ܐܰܢܬ ܥܰܡ ܟܽܠ ܟܽܠ . ܟܰܕ ܐܺܝܬܰܝܟ ܚܰܕ ܕܠܐ ܡܶܫܬܰܚܠܰܦ ܆ ܡܶܛܽܠ ܝܽܘܬܪܳܢܐ ܕܟܽܘܠ . ܘܕܶܡ̈ܘܳܬܗܶܝܢ ܕܗܳܠܶܝܢ ܒܶܗ ܒܰܡܫܺܝܚܐ ܘܒܰܫܠܺܝ̈ܚܰܘܗܝ ܐܶܬܚܰܙܝܰܬ . ܐܶܬܒܰܝܢ ܕܶܝܢ ܕܰܠܗܳܠܶܝܢ ܘܕܰܐܟܘܳܬܗܶܝܢ ܆ ܡܶܢ ܥܳܢܘܳܝܽܘܬܐ ܐܶܬܐ ܦܳܪܽܘܩܰܢ . ܘܠܰܘ ܒܰܠܚܽܘܕ ܗܽܘ . ܐܶܠܐ ܐܳܦ ܫܠܺܝ̈ܚܶܐ ܩܰܕܺܝ̈ܫܶܐ ܆ ܘܰܢܒܺܝ̈ܶܐ ܐܰܠܳܗܳܝ̈ܶܐ . ܘܬܽܘܒ ܐܳܦ ܗܰܘ ܡܶܨܥܳܝܐ ܕܬܰܪ̈ܬܰܝܗܶܝܢ ܕܺܝܰܬܺܩ̈ܰܣ . ܝܽܘܚܰܢܳܢ ܡܰܥܡܕܳܢܐ ܇ ܘܶܐܬܥܰܗܕ ܐܰܝܟܰܢܐ ܡܶܫܬܰܥܶܐ ܠܳܟ ܟܬܳܒܐ ܩܰܕܺܝܫܐ ܥܰܠ ܕܽܘܒܳܪܳܐ ܕܥܳܢܘܳܝܽܘܬܶܗ ܇ ܕܰܚܕܶܬ ܗܘܳܐ ܘܰܡܫܰܓܢܰܝ ܡܶܢ ܕܽܘܒܳܪܐ ܕܟܽܠܗܽܘܢ ܒܢ̈ܰܝ ܐܢܳܫܐ . ܠܒܽܘܫܶܗ ܓܶܝܪ ܐܺܝܬܰܘܗܝ ܗܘܳܐ ܆ ܕܣܰܥܪܐ ܕܓܰܡ̈ܠܶܐ ܆ ܘܳܐܣܰܪ ܚܰܨܰܘ̈ܗܝ ܡܶܫܟܐ ܆ ܒܰܕܡܽܘܬܐ ܕܰܢܒܺܝ̈ܶܐ . ܘܡܶܐܟܽܘܠܬܶܗ ܩܰܡ̈ܨܶܐ ܘܕܶܒܫܐ ܕܒܰܪܐ ܆ ܘܥܽܘܡܪܶܗ ܡܰܕܒܪܐ ܚܰܪܒܐ ܕܰܡܓܰܙܰܝ ܡܶܢ ܫܰܝܢܐ . ܘܗܽܘܦܳܟܶܗ ܒܰܝܢܳܬ ܚܰܝ̈ܘܳܬܐ ܕܒܰܪܐ . ܘܰܒܗܳܕܶܐ ܟܽܘܠܳܗ̇ ܥܳܢܘܳܝܽܘܬܐ ܥܰܡܺܝܩܬܐ ܆ ܡܶܢܳܗ̇ ܕܝܰܠܽܘܕܽܘܬܶܗ ܡܫܰܡܠܰܝ ܗܘܳܐ . ܘܡܶܢ ܒܳܬܰܪ ܗܳܠܶܝܢ ܆ ܗܳܝܕܶܝܢ ܐܶܫܬܘܺܝ ܕܰܢܩܰܒܶܠ ܓܶܠܝܳܢܐ ܇ ܘܢܶܗܘܶܐ ܟܳܪܽܘܙܐ ܩܕܳܡ ܡܶܐܬܺܝܬܶܗ ܕܥܶܠܳܝܐ ܇ ܘܰܩܕܳܡ ܙܩܺܝܦܐ ܢܶܫܬܘܶܐ ܠܗܳܠܶܝܢ ܕܡܶܢ ܒܳܬܰܪ ܙܩܺܝܦܐ . ܘܟܰܕ ܠܐ ܥܕܰܟܺܝܠ ܐܶܬܺܝܠܶܕ ܟܝܳܢܐ ܐܢܳܫܳܝܐ ܠܪܽܘܚܳܢܽܘܬܐ ܆ ܢܶܬܺܝܠܶܕ ܗܽܘ ܐܺܝܚܺܝܕܳܐܺܝܬ ܩܕܳܡ ܡܰܘܠܳܕܐ ܕܟܽܠ . ܘܗܳܕܶܐ ܚܙܳܬܐ ܕܰܠܥܶܠ ܡܶܢ ܡܶܠܬܐ ܆ ܘܫܽܘܚܠܳܦܐ ܕܬܶܗܪܐ ܘܰܕܕܽܘܡܳܪܐ ܆ ܥܰܡ ܚܰܝܠܐ ܕܛܰܝܒܽܘܬܐ ܗܳܝ ܕܟܽܠ ܦܫܺܝܩ ܠܳܗ̇ ܆ ܡܶܢ ܥܳܢܘܳܝܽܘܬܶܗ ܬܰܩܺܝܦܬܐ ܐܶܫܬܘܺܝ ܠܳܗ̇ . ܗܳܢܰܘ ܓܶܝܪ ܟܝܳܢܶܗ ܕܗܳܢܐ ܕܽܘܒܳܪܐ ܇ ܐܶܡܰܬܝ ܕܩܰܪܺܝܒܐ ܠܶܗ ܫܰܦܝܽܘܬܐ ܕܢܰܦܫܐ . ܕܰܒܥܳܠܡܐ ܕܪܽܘܚ ܡܰܘܠܶܕ ܠܶܗ ܠܒܰܪ ܐܢܳܫܐ ܕܢܶܗܘܶܐ ܆ ܘܒܰܪ ܦܶܚܡܐ ܕܡܰܠܰܐܟ̈ܶܐ ܇ ܟܰܕ ܥܕܰܟܺܝܠ ܡܕܰܝܰܪ ܒܓܰܘ ܥܳܠܡܐ ܦܰܓܪܳܢܐ . ܘܶܐܬܒܰܝܢ ܕܶܝܢ ܥܰܡ ܗܳܕܶܐ ܆ ܕܳܐܦ ܠܐ ܫܠܺܝ̈ܚܶܐ ܛܽܘ̈ܒܳܢܶܐ ܇ ܟܰܕ ܛܳܒ ܡܶܢ ܛܰܝܒܽܘܬܐ ܐܶܬܓܒܺܝܘ ܇ ܐܶܫܬܘܺܝܘ ܠܡܰܘܗܰܒܬܐ ܕܪܽܘܚܐ ܇ ܥܕܰܡܐ ܕܶܐܬܚܙܺܝ ܒܗܽܘܢ ܒܩܰܕܡܐ ܕܽܘܒܳܪܳܗ̇ ܕܥܳܢܘܳܝܽܘܬܐ . ܘܗܐ ܟܰܕ ܥܰܡ ܝܶܫܽܘܥ ܒܥܳܠܡܐ ܡܶܬܗܰܦܟܺܝܢ ܗܘܰܘ ܆ ܠܐ ܟܬܺܝܒ ܥܠܰܝܗܽܘܢ ܕܶܐܬܕܰܒܰܪܘ ܒܗܽܘܢ ܒܢܳܡܽܘ̈ܣܶܐ ܕܥܳܢܘܳܝܽܘܬܐ . ܡܶܛܽܠ ܕܡܶܢ ܫܦܺܝܥܽܘܬ ܛܰܝܒܽܘܬܐ ܆ ܒܕܽܘܒܳܪܐ ܕܚܺܐܪܽܘܬܶܗ ܕܰܡܫܺܝܚܐ ܡܶܬܕܰܒܪܺܝܢ ܗܘܰܘ ܇ ܗܰܘ ܕܶܐܬܐ ܠܶܗ ܗܽܘ ܦܳܪܽܘܩܰܢ ܆ ܡܶܢ ܒܳܬܰܪ ܢܶܣܝܽܘܢܶܗ ܕܰܒܡܰܕܒܪܐ . ܘܟܰܕ ܛܳܒ ܗܶܢܽܘܢ ܡܶܢ ܢܶܣܝܳܢܐ ܕܪܶܗܛܐ ܕܺܝܠܗܽܘܢ ܥܕܰܟܺܝܠ ܠܗܳܕܶܐ ܠܐ ܐܶܬܡܰܛܺܝܘ ܆ ܗܽܘ ܡܫܺܝܚܐ ܒܛܰܝܒܽܘܬܶܗ ܫܰܘܬܶܦ ܐܶܢܽܘܢ ܠܰܓܡܺܝܪܽܘܬܶܗ . ܘܟܰܕ ܠܐ ܐܶܣܬܰܟܰܠܘ ܦܪ̈ܺܝܫܶܐ ܘܬܰܠܡܺܝ̈ܕܰܘܗܝ ܕܝܽܘܚܰܢܳܢ ܫܽܘܠܛܳܢܳܗ̇ ܕܗܳܕܶܐ ܚܺܐܪܽܘܬܐ ܆ ܪܳܫܶܝܢ ܗܘܰܘ ܡܰܪܳܚܳܐܺܝܬ ܠܰܡܫܺܝܚܐ ܆ ܡܶܛܽܠ ܡܳܢܐ ܐܢܚܢܰܢ ܨܳܝܡܺܝܢ ܚܢܰܢ ܣܰܓܺܝ ܇ ܘܬܰܠܡܺܝ̈ܕܰܝܟ ܠܐ ܨܳܝܡܺܝܢ . ܦܰܢܺܝ ܕܶܝܢ ܝܶܫܽܘܥ ܡܶܠܬܐ ܆ ܕܪܳܡ ܣܽܘܟܽܠܳܗ̇ ܡܶܢ ܚܰܝܠܐ ܕܡܰܫܡܰܥܬܗܽܘܢ . ܕܠܐ ܠܰܡ ܡܶܫܟܚܺܝܢ ܒܢܰܘ̈ܗܝ ܕܰܓܢܽܘܢܐ ܠܰܡܨܳܡ ܟܡܳܐ ܕܚܰܬܢܐ ܥܰܡܗܽܘܢ . ܐܶܠܐ ܐܰܟܙܢܐ ܕܰܒܡܶܫܬܽܘܬܐ ܆ ܠܰܘ ܚܰܬܢܐ ܒܰܠܚܽܘܕ ܠܒܺܝܫ ܚܶܘܳܪ̈ܶܐ ܆ ܘܰܥܢܶܐ ܒܒܽܘ̈ܣܳܡܶܐ . ܐܶܠܐ ܐܳܦ ܟܽܠܗܽܘܢ ܙܡܺܝ̈ܢܶܐ ܕܡܶܫܬܽܘܬܐ ܆ ܒܗܳܕܶܐ ܕܡܽܘܬܐ ܆ ܠܰܘ ܒܰܠܚܽܘܕ ܐܶܢܐ ܕܡܶܢ ܒܳܬܰܪ ܙܳܟܽܘܬܐ ܘܦܽܘܪܥܳܢܐ ܕܚܰܘܒܬܐ ܕܟܽܘܠܗܽܘܢ ܚܰܫܑ̈ܶܐ ܆ ܐܶܬܺܝܬ ܠܗܳܕܶܐ ܚܺܐܪܽܘܬܐ ܕܡܶܫܬܽܘܬܐ ܆ ܚܳܕܶܐ ܐܢܐ ܘܡܶܬܒܰܣܰܡ ܐܢܐ . ܐܶܠܐ ܐܳܦ ܠܬܰܠܡܺܝ̈ܕܰܝ ܡܙܰܡ̈ܢܰܝ ܠܡܰܠܟܽܘܬܐ ܆ ܥܰܡܝ ܡܫܰܘܬܶܦ ܐܢܐ . ܐܳܬܶܝܢ ܕܶܝܢ ܝܰܘ̈ܡܳܬܐ ܆ ܡܐ ܕܡܶܫܬܩܶܠ ܐܢܐ ܡܶܢܗܽܘܢ ܆ ܘܗܳܝܕܶܝܢ ܨܳܝܡܺܝܢ ܒܗܳܢܽܘܢ ܝܰܘ̈ܡܳܬܐ . ܗܳܢܰܘ ܕܶܝܢ ܡܐ ܕܶܐܬܟܰܢܰܫ ܠܘܳܬܝ ܢܽܘܗܪܐ ܥܰܬܺܝܪܐ ܇ ܕܫܽܘܠܛܳܢܐ ܚܺܐܪܳܝܐ ܆ ܗܳܝܕܶܝܢ ܡܰܕܠܩܺܝܢ ܐܳܦ ܗܶܢܽܘܢ ܫܪ̈ܳܓܶܐ ܕܰܡܣܰܝܒܪܳܢܽܘܬܗܽܘܢ . ܘܰܕܢܶܗܘܶܐ ܐܰܬܪܐ ܠܪܽܘܚܐ ܆ ܕܰܚܠܳܦ ܢܽܘܗܪܶܗ ܕܝܶܫܽܘܥ ܆ ܗܽܘ ܩܢܽܘܡܶܗ ܢܶܕܢܰܚ ܒܓܰܘ ܟܰܣܝܽܘܬܗܽܘܢ . ܗܳܝ ܕܳܐܦ ܗܘܳܬ ܡܶܢ ܒܳܬܰܪ ܡܰܣܰܩܬܐ ܕܠܰܫܡܰܝܳܐ . ܘܟܰܕ ܛܳܒ ܐܰܝܟ ܕܰܒܪܰܗܒܽܘܢܐ ܩܰܕܶܡܘ ܗܘܰܘ ܠܗܽܘܢ ܒܕܽܘܒܳܪܳܗ̇ ܕܚܺܐܪܽܘܬܐ ܇ ܐܶܠܐ ܠܐ ܢܰܣܒܽܘܗ̇ ܠܗܳܕܶܐ ܚܺܐܪܽܘܬܐ ܒܰܩܢܽܘܡܗܽܘܢ ܇ ܥܕܰܡܐ ܕܰܒܩܰܕܡܳܝܬܐ ܦܠܰܚܘ ܒܕܽܘܒܳܪ̈ܶܐ ܕܥܳܢܘܳܝܽܘܬܐ . ܡܶܚܕܐ ܗܳܟܺܝܠ ܕܶܐܣܬܰܠܰܩ ܦܳܪܽܘܩܰܢ . ܟܬܺܝܒ ܥܠܰܝܗܽܘܢ ܆ ܕܰܗܦܰܟܘ ܠܗܽܘܢ ܠܥܶܠܺܝܬܐ ܗܳܝ ܕܗܳܘܶܝܢ ܗܘܰܘ ܒܳܗ̇ . ܘܰܗܘܰܘ ܒܨܰܘܡܐ ܣܰܓܺܝܐܐ . ܘܰܒܚܽܘܫܳܒܐ ܐܰܠܺܝܨܐ . ܘܒܰܨܠܰܘ̈ܳܬܐ ܕܰܟ̈ܝܳܬܐ ܇ ܘܰܒܕܶܡ̈ܥܶܐ ܬܟܺܝ̈ܒܳܬܐ ܆ ܘܗܳܝܕܶܝܢ ܐܶܫܬܘܺܝܘ ܕܰܢܩܰܒܠܽܘܢ ܠܦܰܪܰܩܠܺܛܐ . ܘܶܐܢ ܙܥܽܘܪܺܝܢ ܗܘܰܘ ܝܰܘ̈ܡܳܬܐ ܕܥܳܢܘܳܝܽܘܬܗܽܘܢ ܆ ܕܡܶܢ ܡܰܣܰܩܬܶܗ ܕܰܡܫܺܝܚܐ ܠܡܰܚܰܬܬܶܗ ܕܪܽܘܚܐ ܆ ܢܺܐܠܰܦ ܕܳܐܦ ܡܶܢ ܒܳܬܰܪ ܕܩܰܒܶܠܘ ܪܽܘܚܐ ܆ ܒܶܗ ܒܦܽܘܠܚܳܢܐ ܗܳܢܐ ܕܨܰܘܡܐ ܘܥܳܢܘܳܝܽܘܬܐ ܡܟܰܬܪܺܝܢ ܗܘܰܘ . ܘܰܒܟܽܠ ܕܽܘܟ ܟܬܺܝܒ ܥܠܰܝܗܽܘܢ ܕܨܳܝܡܺܝܢ ܗܘܰܘ ܘܰܡܨܰܠܶܝܢ . ܟܰܕ ܗܶܢܽܘܢ ܠܰܡ ܨܳܝܡܺܝܢ ܗܘܰܘ ܘܰܡܨܰܠܶܝܢ ܆ ܐܶܡܪܰܬ ܠܗܽܘܢ ܪܽܘܚܐ ܕܩܽܘܕܫܐ ܆ ܦܪܽܘܫܘ ܠܺܝ ܠܫܳܐܽܘܠ ܘܰܠܒܰܪܢܰܒܐ ܇ ܠܰܥܒܳܕܐ ܐܰܝܢܐ ܕܶܐܢܐ ܩܪܺܝܬ ܐܶܢܽܘܢ . ܘܬܽܘܒ ܐܶܡܰܪܘ ܗܶܢܽܘܢ ܫܠܺܝ̈ܚܶܐ ܇ ܟܰܕ ܨܒܰܘ ܕܢܶܓܒܽܘܢ ܠܗܽܘܢ ܡܫܰܡ̈ܫܳܢܶܐ ܫܰܒ̈ܥܳܐ ܆ ܕܰܚܢܰܢ ܠܰܡ ܢܶܬܶܐܡܰܢ ܒܰܨܠܽܘܬܐ ܘܰܒܬܶܫܡܶܫܬܐ ܕܡܶܠܬܐ . ܘܬܽܘܒ ܟܰܕ ܚܒܺܝܫ ܗܘܳܐ ܫܶܡܥܽܘܢ ܒܶܝܬ ܐܰܣܺܝܪ̈ܶܐ ܆ ܟܬܺܝܒ ܕܟܽܠܳܗ̇ ܥܺܕܬܐ ܡܨܰܠܝܐ ܗܘܳܬ . ܘܦܰܘܠܳܘܣ ܬܽܘܒ ܩܕܳܡ ܕܢܶܥܡܰܕ . ܘܰܢܩܰܒܶܠ ܪܽܘܚܐ ܕܩܽܘܕܫܐ ܆ ܟܬܺܝܒ ܥܠܰܘܗܝ ܗܳܟܰܢܐ . ܕܰܬܠܳܬܐ ܝܰܘ̈ܡܺܝܢ ܠܐ ܐܶܟܰܠ ܘܠܐ ܐܶܫܬܺܝ . ܘܠܐ ܩܳܡ ܡܶܢ ܕܽܘܟܬܶܗ ܇ ܡܶܢ ܗܳܝ ܕܰܫܕܶܐ ܗܘܳܐ ܥܰܠ ܐܰܦܰܘܗܝ ܘܰܡܨܰܠܶܐ . ܘܗܳܟܰܢܐ ܩܰܒܶܠ ܪܽܘܚܐ ܕܩܽܘܕܫܐ . ܘܰܕܫܰܪܟܐ ܟܽܠܶܗ ܙܰܒܢܐ ܕܚܰܝ̈ܰܘܗܝ ܕܡܶܢ ܒܳܬܰܪ ܓܒܺܝܬܶܗ ܆ ܒܨܰܘܡܐ ܘܒܰܨܠܰܘ̈ܳܬܐ ܥܢܶܐ ܗܘܳܐ . ܐܰܝܟ ܕܳܐܦ ܗܽܘ ܒܟܽܠܕܘܟ ܥܳܗܶܕ ܨܰܘܡܶܗ ܘܰܨܠܽܘܬܶܗ ܆ ܘܽܐܘ̈ܠܨܳܢܶܐ ܣܰܓܺܝ̈ܶܐܐ ܕܰܚܠܳܦ ܣܒܰܪܬܐ ܛܥܺܝܢ ܗܘܳܐ . ܘܥܰܡ ܫܰܪܟܐ ܕܟܽܠܗܽܘܢ ܥܰܡ̈ܠܰܘܗܝ ܘܽܐܘ̈ܠܨܳܢܰܘܗܝ ܆ ܚܫܰܒ ܐܳܦ ܠܨܰܘܡܶܗ ܣܰܓܺܝܐܐ . ܒܨܰܘܡܐ ܠܰܡ ܣܰܓܺܝܐܐ . ܒܫܰܗܪܐ ܣܰܓܺܝܐܐ . ܒܟܰܦܢܐ ܣܰܓܺܝܐܐ . ܒܥܰܪܝܐ ܘܰܒܥܰܪܛܶܠܳܝܽܘܬܐ . ܘܬܽܘܒ ܐܶܡܰܪ ܆ ܕܰܒܟܽܠ ܡܶܕܶܡ ܡܕܰܪܰܫ ܐܢܐ . ܐܳܦ ܒܣܰܒܥܐ ܐܳܦ ܒܟܰܦܢܐ . ܒܰܡܫܰܪܬܚܽܘܬܐ ܘܰܒܚܰܣܺܝܪܽܘܬܐ ܆ ܕܰܟܡܐ ܕܶܝܢ ܚܰܣܺܝܪ ܗܘܳܐ ܘܡܶܣܟܺܝܢ ܆ ܣܳܗܕܳܐ ܗܳܝ ܕܒܰܙܒܰܢ ܥܕܰܡܐ ܕܙܰܒܶܢ ܠܒܽܘܫܶܗ ܇ ܠܐ ܐܶܫܟܰܚܘ ܕܢܶܙܒܢܽܘܢ ܠܗܽܘܢ ܣܰܝܒܳܪܬܐ ܠܶܗ ܘܠܰܕܥܰܡܶܗ . ܥܰܡ ܦܽܘܠܚܳܢܐ ܐܰܡܺܝܢܐ ܇ ܗܰܘ ܕܰܒܠܰܝ̈ܠܰܘܳܬܐ ܒܺܐܝ̈ܕܰܘܗܝ ܦܳܠܰܚ ܗܘܳܐ ܇ ܕܥܰܠ ܐܢܳܫ ܠܐ ܢܺܐܩܰܪ . ܘܥܰܠ ܫܶܡܥܽܘܢ ܬܽܘܒ ܟܬܺܝܒ ܆ ܕܰܣܠܶܩ ܗܘܳܐ ܠܶܐܓܳܪܐ ܕܰܢܨܰܠܶܐ ܒܥܶܕܳܢܐ ܕܰܬܫܰܥ ܫܳܥܺܝ̈ܢ ܆ ܘܰܟܦܶܢ . ܘܨܳܒܶܐ ܗܘܳܐ ܕܢܶܠܥܰܣ . ܘܶܐܡܰܪ ܕܢܰܬܩܢܽܘܢ ܠܶܗ . ܘܡܶܢ ܗܳܕܶܐ ܐܰܠܦܳܟ ܆ ܕܥܰܡ ܡܰܠܦܳܢܽܘܬܐ ܐܰܡܺܝܢܬܐ ܘܰܨܠܰܘ̈ܳܬܐ ܕܟܽܠ ܫܳܥ ܆ ܐܳܦ ܒܥܶܕܳܢ̈ܶܐ ܝܺܕܺܝ̈ܥܶܐ ܗܳܢܽܘܢ ܕܺܐܝܬܰܝܗܽܘܢ ܬܶܫܡܶܫܬܐ ܕܓܰܘܳܐ ܆ ܐܰܡܺܝܢܳܐܺܝܬ ܡܨܰܠܶܐ ܗܘܳܐ . ܘܥܰܡ ܨܠܽܘܬܶܗ ܐܳܦ ܨܰܘܡܶܗ ܐܰܡܺܝܢ ܗܘܳܐ ܇ ܗܳܝ ܓܶܝܪ ܕܒܰܬܫܰܥ ܫܳܥܺܝ̈ܢ ܟܦܶܢ ܘܨܳܒܶܐ ܗܘܳܐ ܠܡܶܠܥܰܣ ܆ ܟܰܦܢܐ ܗܘܳܐ ܕܰܡܕܰܒܪܳܢܽܘܬܐ ܘܠܰܘ ܕܰܥܝܳܕܐ ܆ ܘܠܰܘ ܒܗܰܘ ܥܶܕܳܢ ܐܺܝܬ ܗܘܳܐ ܠܶܗ ܢܳܡܽܘܣܐ ܕܢܶܣܬܰܝܒܰܪ . ܘܺܝܕܺܝܥܐ ܡܶܢ ܗܳܝ ܕܶܐܡܰܪ ܆ ܕܟܰܕ ܣܠܶܩ ܠܶܐܓܳܪܐ ܕܰܢܨܰܠܶܐ . ܡܶܢ ܫܶܠܝ ܢܦܰܠ ܥܠܰܘܗܝ ܟܰܦܢܐ ܇ ܘܰܫܒܰܩ ܨܠܽܘܬܶܗ ܆ ܘܶܐܡܰܪ ܕܢܰܬܩܢܽܘܢ ܠܶܗ ܣܰܝܒܳܪܬܐ . ܘܶܐܠܽܘ ܥܶܕܳܢܐ ܗܘܳܐ ܗܰܘ ܕܒܶܗ ܡܥܳܕ ܗܘܳܐ ܠܡܶܠܥܰܣ ܆ ܗܶܢܽܘܢ ܡܩܰܒ̈ܠܳܢܰܘܗܝ ܐܰܝܟ ܕܒܰܥܝܳܕܐ ܡܰܬܩܢܺܝܢ ܗܘܰܘ . ܐܶܠܐ ܡܶܢ ܗܳܝ ܕܗܽܘ ܦܩܰܕ ܠܗܽܘܢ ܕܢܰܬܩܢܽܘܢ ܠܶܗ ܆ ܓܰܠܝܐ ܗ̣ܝ ܕܡܶܢ ܡܕܰܒܪܳܢܽܘܬܐ ܟܦܶܢ ܆ ܕܡܶܢ ܚܰܫܐ ܕܟܰܦܢܶܗ ܆ ܢܩܰܒܶܠ ܡܰܠܦܳܢܽܘܬܐ ܕܗܳܠܶܝܢ ܕܶܐܬܶܐܡܰܪ ܠܘܳܬܶܗ . ܟܰܕ ܨܰܘܡܶܗ ܕܺܝܠܶܗ ܐܰܡܺܝܢܐ ܗܘܳܐ . ܚܫܽܘܒ ܕܶܝܢ . ܕܠܐ ܨܳܝܡܺܝܢ ܗܘܰܘ ܫܠܺܝ̈ܚܶܐ . ܠܐ ܕܶܝܢ ܠܳܚܶܡ ܕܽܘܒܳܪܗܽܘܢ ܕܢܺܐܬܶܐ ܠܣܳܗܕܽܘܬܳܟ ܆ ܡܶܛܽܠ ܕܗܶܢܽܘܢ ܡܶܢ ܕܩܰܒܶܠܘ ܪܽܘܚܐ ܦܰܪܰܩܠܺܝܛܐ ܓܡܺܝܪܺܝܢ ܗܘܰܘ ܆ ܘܰܐܝܟ ܕܠܐ ܨܳܡ ܡܳܪܰܢ ܡܶܢ ܒܳܬܰܪ ܢܶܣܝܽܘ̈ܢܰܘܗܝ ܆ ܗܳܟܰܢܐ ܐܳܦܠܐ ܠܗܽܘܢ ܠܳܚܡܐ ܗܘܳܬ ܕܰܢܨܽܘܡܽܘܢ ܇ ܐܰܝܟ ܕܡܶܢ ܕܽܘܒܳܪܐ ܕܚܺܐܪܽܘܬܐ ܕܒܳܗ̇ ܩܳܝܡܺܝܢ ܗܘܰܘ . ܘܡܶܢ ܓܡܺܝܪܽܘܬܐ ܕܒܳܗ̇ ܐܺܝܬܰܝܗܽܘܢ ܗܘܰܘ . ܐܶܠܐ ܟܰܕ ܛܳܒ ܠܥܶܠ ܡܶܢ ܥܰܡ̈ܠܶܐ ܐܺܝܬܰܘܗܝ ܗܘܳܐ ܕܽܘܒܳܪܗܽܘܢ ܒܪܽܘܚ ܆ ܗܶܢܽܘܢ ܠܘܳܬ ܥܰܡ̈ܠܶܐ ܘܽܐܘ̈ܠܨܳܢܶܐ ܢܳܚܬܺܝܢ ܗܘܰܘ . ܚܕܐ ܡܶܛܽܠ ܕܢܶܬܠܽܘܢ ܠܰܢ ܛܽܘܦܣܐ ܫܰܦܺܝܪܐ ܕܢܶܬܕܰܡܶܐ ܒܗܽܘܢ ܆ ܘܰܐܚܪܺܝܬܐ ܕܰܢܝܳܚܐ ܕܒܽܘܣܳܡܗܽܘܢ ܆ ܐܽܘ̈ܠܨܳܢܶܐ ܗܘܳܐ ܘܥܰܡ̈ܠܶܐ . ܡܶܐܟܽܘܠܬܗܽܘܢ ܕܶܝܢ ܕܺܝܠܗܽܘܢ ܕܗܳܠܶܝܢ ܪ̈ܰܘܪܒܶܐ ܕܶܐܬܡܰܛܺܝܘ ܠܰܓܡܺܝܪܽܘܬܐ ܆ ܡܳܢܐ ܐܺܝܬܶܝܗ̇ ܗܘܳܬ ܇ ܐܶܡܰܬܝ ܕܰܫܟܺܝܚܐ ܠܗܽܘܢ . ܠܰܘ ܠܰܚܡܐ ܘܝܰܪ̈ܩܶܐ ܘܙܰܝ̈ܬܶܐ ܒܰܠܚܽܘܕ ܆ ܘܶܐܢ ܫܠܺܝ̈ܚܶܐ ܥܰܠ ܕܽܘܒܳܪ̈ܶܐ ܕܥܳܢܘܳܝܽܘܬܐ ܐܶܣܬܢܶܩܘ ܆ ܘܰܒܙܰܒܢܐ ܕܰܓܡܺܝܪܽܘܬܐ ܐܰܝܟ ܩܰܢܺܝ̈ܛܶܐ ܡܶܬܕܰܒܪܺܝܢ ܗܘܰܘ ܆ ܡܰܢܽܘ ܕܠܐ ܢܙܽܘܥ ܘܢܶܫܬܐܶܠ ܡܶܢ ܪܰܦܝܽܘܬܐ ܇ ܘܢܶܪܗܰܛ ܢܶܐܚܽܘܕ ܕܽܘܒܳܪܐ ܕܚܺܝܨܽܘܬܐ . ܐܺܝܬ ܠܳܟ ܕܶܝܢ ܕܬܶܣܬܰܟܰܠ ܆ ܐܳܦ ܡܶܢ ܣܳܗܕܽܘܬܐ ܕܰܢܒܺܝ̈ܶܐ ܆ ܕܳܐܦ ܗܶܢܽܘܢ ܟܽܘܠ ܐܶܡܰܬܝ ܕܠܰܚܙܳܬܐ ܕܰܐܠܳܗܳܐ ܐܰܘ ܕܡܰܠܰܐܟ̈ܶܐ ܡܶܫܬܘܶܝܢ ܗܘܰܘ ܆ ܒܨܰܘܡܐ ܣܰܓܺܝܐܐ ܡܶܬܕܰܒܪܺܝܢ ܗܘܰܘ ܆ ܘܗܳܝܕܶܝܢ ܠܰܚܙܳܬܐ ܕܓܶܠ̈ܝܳܢܶܐ ܡܶܫܬܘܶܝܢ ܗܘܰܘ . ܐܰܝܟ ܕܰܟܬܺܝܒ ܥܰܠ ܓܰܒܪܐ ܕܪܶܓܬܐ ܕܳܢܺܝܐܶܝܠ . ܕܡܶܢ ܒܳܬܰܪ ܬܠܳܬܐ ܫܳܒܽܘ̈ܥܺܝܢ ܕܨܰܘܡܶܗ ܆ ܟܶܢ ܐܶܫܬܘܺܝ ܠܰܚܙܳܬܐ ܕܡܰܠܰܐܟ̈ܶܐ . ܘܶܐܢ ܠܗܰܘ ܕܰܠܡܶܐܬܺܝܬܐ ܕܡܰܠܰܐܟܐ ܚܳܐܰܪ ܗܘܐ : ܗܳܢܐ ܟܽܠܶܗ ܨܰܘܡܐ ܐܶܬܒܥܺܝ ܇ ܘܟܶܢ ܐܶܫܬܘܺܝ ܕܰܢܩܰܒܶܠ ܓܶܠ̈ܝܳܢܶܐ ܪ̈ܽܘܚܳܢܳܝܶܐ ܆ ܐܰܝܟܰܢܐ ܐܰܢܬ ܕܰܡܣܰܟܶܐ ܐܰܢܬ ܠܰܚܙܳܬܐ ܪܽܘܚܳܢܳܝܬܐ ܕܰܡܫܺܝܚܐ ܇ ܘܰܕܬܶܣܰܒ ܒܢܰܦܫܳܟ ܡܰܪܓܫܳܢܽܘܬܐ ܕܰܠܥܶܠ ܡܶܢ ܟܝܳܢܐ ܇ ܠܐ ܝܰܬܺܝܪ ܡܶܬܒܥܶܐ ܠܳܟ ܨܰܘܡܐ ܣܰܓܺܝܐܐ ܇ ܘܥܳܢܘܳܝܽܘܬܐ ܘܟܽܘܒܳܫܐ ܕܦܰܓܪܐ ܇ ܕܬܶܬܡܰܛܶܐ ܠܗܳܠܶܝܢ ܕܪ̈ܰܘܪܒܳܢ ܡܶܢ ܡܶܕܶܡ ܕܰܚܙܳܐ ܕܳܢܺܝܐܶܝܠ . ܗܳܟܰܢܐ ܐܳܦ ܐܶܠܺܝܐ ܆ ܡܶܢ ܒܳܬܰܪ ܨܰܘܡܶܗ ܕܰܐܪ̈ܒܥܺܝܢ ܝܰܘ̈ܡܺܝܢ ܘܰܐܪ̈ܒܥܺܝܢ ܠܰܝ̈ܠܰܘܳܢ ܆ ܗܳܝܕܶܝܢ ܐܰܩܒܶܠ ܚܙܳܬܐ ܕܰܐܠܳܗܳܐ ܒܛܽܘܪܐ ܕܚܽܘܪܺܝܒ ܇ ܟܰܕ ܐܺܝܬܰܘܗܝ ܒܰܠܚܽܘܕܰܘܗܝ ܒܚܽܘܪܒܐ . ܘܥܰܡ ܨܰܘܡܐ ܡܬܺܝܚܐ ܆ ܛܥܺܝܢ ܗܘܳܐ ܆ ܐܳܦ ܥܰܡܠܐ ܕܡܰܪܕܺܝܬܳܗ̇ ܕܽܐܘܪܚܐ . ܘܥܰܡ ܗܳܠܶܝܢ ܐܳܦ ܡܓܰܙܝܽܘܬܐ ܕܡܶܢ ܒܢ̈ܰܝ ܐܢܳܫܐ ܘܫܶܠܝܐ ܇ ܗܰܘ ܕܺܐܝܬܰܘܗܝ ܕܽܘܟܳܝܳܗ̇ ܕܰܨܠܽܘܬܐ . ܘܡܶܢ ܒܳܬܰܪ ܗܳܠܶܝܢ ܆ ܫܡܰܥ ܩܳܠܐ ܕܰܐܠܳܗܳܐ ܕܰܡܡܰܠܶܠ ܥܰܡܶܗ . ܘܰܐܟܘܳܬܶܗ ܕܗܳܢܐ ܓܰܒܪܐ ܩܰܕܺܝܫܐ . ܘܳܐܦ ܛܽܘܒܳܢܐ ܡܽܘܫܶܐ ܆ ܬܰܪ̈ܬܶܝܢ ܙܰܒ̈ܢܺܝܢ ܕܶܐܫܬܘܺܝ ܕܢܶܥܽܘܠ ܠܥܰܪܦܶܠܐ ܆ ܘܰܢܩܰܒܶܠ ܢܳܡܽܘܣܐ ܥܰܠ ܠܽܘ̈ܚܶܐ ܆ ܒܨܰܘܡܐ ܕܰܐܝܟ ܗܳܢܐ ܐܶܬܕܰܟܺܝ ܆ ܘܗܳܝܕܶܝܢ ܠܗܳܝ ܚܙܳܬܐ ܕܚܺܝܠܬܐ ܐܶܫܬܘܺܝ . ܗܳܟܰܢܐ ܐܳܦ ܠܘܳܬ ܢܒܺܝܐ ܚܰܙܩܺܝܐܶܝܠ . ܟܰܕ ܓܶܠܝܳܢܐ ܕܰܢܒܺܝܽܘܬܐ ܕܰܥܩܽܘܪܝܐ ܕܰܡܕܺܝܢܬܐ ܘܕܰܣܬܳܪܶܗ ܕܗܰܝܟܠܐ ܥܬܺܝܕ ܗܘܳܐ ܕܰܢܩܰܒܶܠ ܆ ܠܽܐܘ̈ܠܨܳܢܶܐ ܩܫܰܝ̈ܳܐ ܐܰܥܶܠܬܶܗ ܡܶܠܬܶܗ ܕܰܐܠܳܗܳܐ . ܘܰܕܢܶܐܟܽܘܠ ܠܰܚܡܐ ܒܡܰܬܩܳܠܐ ܆ ܘܰܕܢܶܫܬܐ ܡܰܝ̈ܳܐ ܒܟܰܝܠܐ . ܘܰܕܢܶܕܡܰܟ ܥܰܠ ܓܰܒܶܗ ܒܽܐܘܠܨܳܢܐ ܆ ܘܟܶܢ ܐܶܬܐ ܠܘܳܬ ܚܶܙ̈ܘܶܐ ܕܰܢܒܺܝܽܘܬܐ . ܘܗܳܟܰܢܐ ܡܶܫܟܰܚ ܐܰܢܬ ܠܟܽܠܗܽܘܢ ܟܺܐܢ̈ܶܐ ܘܰܢܒܺܝ̈ܶܐ ܆ ܕܶܐܢ ܡܶܢ ܨܶܒܝܳܢܐ ܕܺܝܠܗܽܘܢ ܆ ܘܶܐܢ ܡܶܢ ܦܽܘܩܕܳܢܐ ܕܰܐܠܳܗܳܐ ܕܰܠܘܳܬܗܽܘܢ ܆ ܒܟܽܠܙܒܰܢ ܐܽܘ̈ܠܨܳܢܶܐ ܘܥܰܡ̈ܠܶܐ ܛܥܺܝܢܺܝܢ ܗܘܰܘ . ܐܰܝܟ ܕܳܐܦ ܛܽܘܒܳܢܐ ܕܰܘܺܝܕ ܡܶܢ ܩܰܫܝܽܘܬܐ ܕܨܰܘܡܐ ܡܰܘܕܰܥ ܇ ܕܶܐܬܡܰܚܰܠܘ ܗܶܢܽܘܢ ܗܰܕ̈ܳܡܶܐ ܕܦܰܓܪܶܗ . ܒܽܘܪ̈ܟܰܝ ܠܰܡ ܐܶܬܟܪܰܗ̇ ܡܶܢ ܨܰܘܡܐ ܆ ܘܒܶܣܪܝ ܢܚܶܒ ܡܶܢ ܡܶܫܚܐ . ܘܬܽܘܒ ܐܶܡܰܪ . ܡܶܛܽܠ ܕܰܛܥܺܝܬ ܡܶܐܟܽܘܠܬܶܗ ܕܠܰܚܡܝ . ܘܡܶܢ ܩܳܠܐ ܕܬܶܐܢ̈ܚܳܬܝ ܕܒܶܩ ܒܶܣܪܝ ܠܓܰܪ̈ܡܰܝ . ܠܐ ܓܶܝܪ ܣܦܺܝܩ ܗܘܳܐ ܡܶܢ ܥܽܘܗܕܳܢܐ ܕܰܐܠܳܗܳܐ ܆ ܕܢܶܬܦܢܶܐ ܥܰܠ ܣܰܝܒܳܪܬܐ ܕܰܟܝܳܢܐ . ܐܶܠܐ ܟܽܠ ܟܽܠܶܗ ܛܥܳܗ̇ ܠܗܳܕܶܐ ܣܰܝܒܳܪܬܐ ܡܶܬܚܰܒܠܳܢܺܝܬܐ ܆ ܡܶܛܽܠ ܕܰܒܗܳܝ ܕܪܽܘܚܐ ܗܳܪܶܓ ܗܘܳܐ ܪܶܥܝܳܢܶܗ ܆ ܘܡܶܢ ܩܰܫܝܽܘܬܐ ܕܥܰܡ̈ܠܰܘܗܝ ܘܽܐܘ̈ܠܨܳܢܰܘܗܝ ܆ ܘܡܶܢ ܚܰܫܐ ܘܥܳܩܬܐ ܕܬܶܐܢ̈ܚܳܬܶܗ ܆ ܒܶܣܪܶܗ ܠܓܰܪ̈ܡܰܘܗܝ ܕܒܶܩ ܗܘܳܐ . ܘܬܽܘܒ ܡܰܠܶܦ ܠܳܟ ܆ ܐܳܦ ܥܰܠ ܬܽܘ̈ܩܳܢܶܐ ܕܥܰܠ ܡܶܐܟܽܘܠܬܶܗ ܢܳܣܶܒ ܗܘܳܐ . ܡܶܛܽܠ ܠܰܡ ܕܩܶܛܡܐ ܐܰܝܟ ܠܰܚܡܐ ܠܶܥܣܶܬ . ܗܳܠܶܝܢ ܡܽܘ̈ܕܳܟܶܐ ܘܰܛܥܽܘ̈ܡܶܐ ܡܶܬܬܣܺܝܡܺܝܢ ܗܘܰܘ ܥܰܠ ܦܳܬܽܘܪܶܗ ܇ ܕܗܳܢܐ ܡܰܠܟܐ ܙܰܕܺܝܩܐ ܇ ܒܥܶܕܳܢܐ ܕܣܰܝܒܳܪܬܶܗ . ܫܡܰܥ ܕܶܝܢ ܬܽܘܒ ܐܳܦ ܥܰܠ ܚܰܡܖ̈ܳܢܶܐ ܡܨ̈ܰܠܠܶܐ ܕܫܳܬܶܐ ܗܘܳܐ . ܡܰܫܬܰܝ ܠܰܡ ܒܰܒܟܳܬܐ ܡܶܙܓܶܬ . ܗܐ ܡܶܐܟܽܘܠܬܶܗ ܘܫܶܩܝܶܗ ܕܡܰܠܟܐ ܟܺܐܢܐ . ܐܽܘܟܠܶܗ ܩܶܛܡܐ ܆ ܘܡܰܫܬܝܶܗ ܕܶܡ̈ܥܶܐ ܕܚܰܫܐ . ܘܰܐܝܢܰܐ ܗܘ ܬܰܠܡܺܝܕܐ ܕܗܳܠܶܝܢ ܢܶܫܡܰܥ ܇ ܕܠܐ ܢܶܬܒܽܘܪ ܠܶܒܶܗ ܒܚܰܫܐ ܥܰܠ ܚܰܝ̈ܰܘܗܝ ܪ̈ܦܰܝܳܐ ܇ ܐܶܢ ܕܶܝܢ ܐܺܝܬܰܘܗܝ ܬܰܠܡܺܝܕܐ . ܘܬܽܘܒ ܐܶܡܰܪ ܆ ܕܡܰܟܟܶܬ ܢܰܦܫܝ ܒܨܰܘܡܐ ܘܰܗܘܺܝܬ ܠܗܽܘܢ ܠܚܶܣܕܐ . ܘܥܶܒܕܶܬ ܠܒܽܘܫܝ ܣܰܩܐ ܘܰܗܘܺܝܬ ܠܗܽܘܢ ܠܡܶܠܬܐ . ܘܰܒܗܳܕܶܐ ܐܰܠܦܰܢ ܆ ܕܠܰܘ ܒܰܠܚܽܘܕ ܥܰܡܠܗܶܝܢ ܕܛܳܒ̈ܳܬܐ ܡܣܰܝܒܰܪ ܗܘܳܐ ܆ ܐܶܠܐ ܐܳܦ ܚܶܣ̈ܕܶܐ ܘܥܰܝ̈ܛܶܐ ܕܰܚܠܳܦܰܝܗܶܝܢ ܫܳܡܰܥ ܗܘܳܐ . ܘܛܳܥܶܢ ܒܰܡܣܰܝܒܪܳܢܽܘܬܐ . ܕܡܶܢ ܗܳܪܟܐ ܐܳܦ ܐܰܢܬ ܬܺܐܠܰܦ ܆ ܕܶܐܢ ܡܶܬܬܫܺܝܛܺܝܢ ܥܰܡ̈ܠܰܝܟ ܡܶܢ ܪ̈ܦܰܝܳܐ ܆ ܘܡܶܬܬܢܶܝܢ ܐܽܘ̈ܠܨܳܢܰܝܟ ܐܰܝܟ ܕܰܒܒܶܙܚܐ ܡܶܢ ܪ̈ܳܚܡܰܝ ܢܝ̈ܳܚܶܐ ܆ ܬܶܕܟܰܪ ܡܶܠܬܶܗ ܗܳܕܶܐ ܕܰܢܒܺܝܐ ܘܬܶܬܒܰܝܰܐ ܆ ܘܬܶܗܘܶܐ ܒܶܝܬ ܡܰܣܡܰܟ ܪܺܫܐ ܠܢܰܦܫܳܟ ܆ ܐܶܡܰܬܝ ܕܥܰܝܛܐ ܡܶܢ ܒܺܝ̈ܫܶܐ ܦܳܓܰܥ ܒܳܟ . ܘܬܽܘܒ ܒܕܽܘܟܬܐ ܐܚܪܺܬܐ ܆ ܕܰܥܕܰܡܐ ܠܰܐܝܕܐ ܩܰܫܝܽܘܬܐ ܕܥܰܡ̈ܠܶܐ ܐܶܬܡܰܛܺܝ ܒܰܡܣܰܝܒܪܳܢܽܘܬܐ ܕܽܐܘ̈ܠܨܳܢܰܘܗܝ ܆ ܐܶܡܰܪ ܆ ܕܰܗܘܺܝܬ ܐܰܝܟ ܙܶܩܐ ܒܰܐܓܠܺܝܕܐ ܆ ܘܦܽܘ̈ܩܕܳܢܰܝܟ ܠܐ ܛܥܺܝܬ . ܘܰܐܠܦܳܟ ܒܝܰܕ ܗܳܕܶܐ ܆ ܕܡܶܢ ܢܰܚܒܽܘܬܐ ܣܰܓܺܝܐܬܐ ܘܨܶܗܝܐ ܆ ܐܰܘܦܝܰܬ ܘܓܶܡܪܰܬ ܘܳܐܦ ܗܺܝ ܪܰܛܺܝܒܽܘܬܐ ܕܓܽܘܫܡܶܗ . ܘܬܽܘܒ ܫܡܰܥܳܝܗܝ ܒܕܽܘܟܬܐ ܐܚܪܺܬܐ ܕܡܰܠܶܦ ܠܳܟ ܆ ܕܰܩܕܳܡ ܕܢܶܥܽܘܠ ܐܢܳܫ ܠܽܐܘ̈ܠܨܳܢܶܐ : ܘܢܶܬܒܚܰܪ ܒܟܽܘܪܐ ܕܰܡܣܰܝܒܪܳܢܽܘܬܐ ܕܥܰܡ̈ܠܶܐ ܆ ܠܐ ܡܶܫܟܰܚ ܕܢܶܦܽܘܩ ܠܰܐܪܘܰܚܬܐ ܕܒܽܘ̈ܣܳܡܶܐ ܪ̈ܽܘܚܳܢܳܝܶܐ . ܐܰܥܶܠܬܳܢܝ ܠܰܡ ܒܢܽܘܪܐ ܘܰܒܡܰܝ̈ܳܐ ܘܰܐܦܶܩܬܳܢܝ ܠܰܐܪܘܰܚܬܐ . ܟܰܕ ܡܰܬܶܠ ܒܢܽܘܪܐ ܘܰܒܡܰܝ̈ܳܐ ܆ ܠܽܐܘ̈ܠܨܳܢܶܐ ܘܒܺܝ̈ܫܳܬܐ ܘܥܰܡ̈ܠܶܐ ܇ ܕܡܶܢ ܟܽܠ ܓܰܒܺܝ̈ܢ ܠܶܗ ܟܪܺܝܟܺܝܢ ܗܘܰܘ . ܐܶܢ ܡܶܢ ܐܽܘ̈ܠܨܳܢܶܐ ܕܨܶܒܝܳܢܶܗ ܆ ܘܶܐܢ ܡܶܢ ܡܰܪܕܽܘܬܐ ܕܰܐܠܳܗܳܐ ܇ ܗܳܝ ܕܰܗܘܳܬ ܠܒܽܘܚܪܳܢܶܗ . ܘܶܐܢ ܡܶܢ ܒܺܝ̈ܫܶܐ ܕܚܳܣܡܺܝܢ ܗܘܰܘ ܒܛܳܒ̈ܳܬܶܗ . ܫܡܰܥ ܕܶܝܢ ܬܽܘܒ ܥܰܡ ܗܳܢܐ ܡܰܠܟܐ ܟܺܐܢܐ ܆ ܐܳܦ ܡܶܠܬܶܗ ܕܰܐܬܠܺܝܛܐ ܪܽܘܚܳܢܐ ܐܺܝܽܘܒ . ܕܰܩܕܳܡ ܟܽܠܳܗ̇ ܡܶܐܟܽܘܠܬܶܗ ܆ ܐܰܝܢܐ ܐܳܕܫܐ ܐܰܠܶܦܬܶܗ ܐܳܣܝܽܘܬܐ ܕܪܽܘܚܐ ܕܰܢܣܺܝܡ ܥܰܠ ܦܳܬܽܘܪܶܗ . ܡܶܛܽܠ ܠܰܡ ܕܰܩܕܳܡ ܠܰܚܡܝ ܬܶܐܢܰܚܬܝ ܥܶܠܰܬ ܇ ܘܶܐܫܬܰܦܰܥ ܐܰܝܟ ܡܰܝ̈ܳܐ ܢܶܗ̈ܡܳܬܝ . ܗܳܠܶܝܢ ܦܺܐܪ̈ܶܐ ܒܩܰܕܡܐ ܢܳܣܶܒ ܗܘܳܐ . ܬܶܐܢ̈ܚܳܬܐ ܘܒܶܟܝܐ ܆ ܘܟܶܢ ܠܘܳܬ ܣܰܝܒܳܪܬܐ ܕܰܟܝܳܢܐ ܡܶܬܩܰܪܰܒ ܗܘܳܐ . ܡܶܣܬܰܝܒܰܪ ܗܘܳܐ ܓܶܝܪ ܒܩܰܕܡܐ ܚܰܫܑ̈ܶܐ ܆ ܘܫܳܬܶܐ ܗܘܳܐ ܕܶܡ̈ܥܶܐ ܕܬܶܐܢ̈ܚܳܬܶܗ ܆ ܘܟܶܢ ܣܰܝܒܳܪܬܐ ܕܦܰܓܪܐ ܡܩܰܒܶܠ ܗܘܳܐ . ܕܡܶܢ ܗܳܪܟܐ ܐܳܦ ܗܰܘ ܡܶܕܶܡ ܕܡܶܣܬܰܝܒܰܪ ܗܘܳܐ ܆ ܩܽܘܕܫܐ ܗܘܳܐ ܘܠܰܘ ܐܽܘܟܠܐ . ܫܡܰܥ ܬܽܘܒ ܡܶܢܶܗ ܕܰܐܝܠܶܝܢ ܐܽܘ̈ܠܨܳܢܶܐ ܛܥܺܝܢ ܗܘܳܐ ܇ ܘܡܶܢ ܚܽܘܒܐ ܕܰܠܘܳܬ ܐܰܠܳܗܳܐ ܠܐ ܦܳܪܶܩ ܗܘܳܐ . ܠܡܳܢܐ ܠܰܡ ܫܩܺܝܠ ܐܢܐ ܒܶܣܪܝ ܒܫܶܢ̈ܰܝ ܆ ܘܢܰܦܫܝ ܣܺܝܡܳܐ ܒܺܐܝ̈ܕܰܝ . ܐܶܢ ܢܶܩܛܠܰܢܝ ܠܶܗ ܗܽܘ ܡܣܰܟܶܐ ܐܢܐ ܒܰܠܚܽܘܕ . ܐܰܝܟ ܐܢܳܫ ܢܺܐܡܰܪ ܆ ܐܳܦ ܟܰܕ ܗܽܘ ܠܐ ܢܶܪܚܡܰܢܝ ܆ ܐܶܢܐ ܡܶܢ ܚܽܘܒܶܗ ܠܐ ܡܫܰܢܶܐ ܐܢܐ . ܐܰܝܟ ܕܠܰܒܥܶܠܕܒܳܒܐ ܪܕܳܝܗܝ ܐܰܠܳܗܳܐ . ܘܗܽܘ ܩܳܥܶܐ ܗܘܳܐ ܕܡܶܢ ܪܳܚܡܐ ܒܳܠܰܥ ܐܢܐ . ܘܰܒܪܶܚܡܬܶܗ ܕܪܳܕܽܘܝܐ ܆ ܠܐ ܟܳܦܰܪ ܗܘܐ . ܘܰܒܟܽܠܕܽܘܟ ܐܶܢ ܬܶܒܥܶܐ ܐܳܘ ܬܰܠܡܺܝܕܐ ܆ ܬܶܫܟܰܚ ܕܠܐ ܐܢܳܫ ܡܶܢ ܟܺܐܢ̈ܶܐ ܫܦܰܪ ܠܰܐܠܳܗܳܐ ܒܥܳܠܡܐ ܆ ܒܶܠܥܳܕ ܐܽܘ̈ܠܨܳܢܶܐ ܘܥܰܡ̈ܠܶܐ . ܡܶܛܽܠ ܕܗܳܕܶܐ ܐܺܝܬܶܝܗ̇ ܐܶܣܛܪܰܛ ܕܰܡܕܺܝܢܬܐ ܕܡܰܠܟܽܘܬܐ ܕܰܠܥܶܠ . ܩܰܛܺܝܢܐ ܠܰܡ ܘܰܐܠܺܝܨܐ ܐܽܘܪܚܐ ܕܡܰܘܒܠܐ ܠܚܰܝ̈ܶܐ . ܢܶܪܕܶܐ ܡܳܕܶܝܢ ܒܰܫܒܺܝܠܐ ܩܰܛܺܝܢܐ ܕܰܕܪܰܫ ܠܰܢ ܐܰܠܳܗܳܐ ܆ ܘܰܢܗܰܠܶܟ ܒܽܐܘܪܚܐ ܕܽܐܘ̈ܠܨܳܢܶܐ ܕܚܰܘܺܝ ܠܰܢ . ܢܶܬܶܐܠܶܨ ܬܢܳܢ ܕܢܶܬܪܘܰܚ ܬܰܡܳܢ . ܢܶܟܦܰܢ ܗܳܪܟܐ ܕܢܶܣܒܰܥ ܠܗܰܠ . ܢܶܒܨܽܘܪ ܡܶܢ ܡܶܐܟܽܘܠܬܰܢ ܘܡܶܢ ܫܶܩܝܰܢ ܆ ܕܬܶܫܬܰܦܰܥ ܠܰܢ ܬܰܡܳܢ ܣܰܝܒܳܪܬܐ ܕܪܽܘܚܐ . ܢܰܥܶܠ ܢܰܦܫܰܢ ܠܟܽܘܪܐ ܕܽܐܘ̈ܠܨܳܢܶܐ ܆ ܕܢܶܬܺܝܗܶܒ ܠܡܰܠܟܽܘܬܐ ܕܰܗܒܐ ܕܰܟܝܐ ܕܠܰܝܬ ܒܶܗ ܡܽܘܡܐ . ܠܐ ܢܚܽܘܣ ܥܰܠ ܚܽܘܒܳܠܶܗ ܕܦܰܓܪܰܢ ܆ ܕܢܶܬܚܰܕܰܬ ܝܽܘܡ ܡܶܢ ܝܽܘܡ ܒܰܪ ܐܢܳܫܰܢ ܟܰܣܝܐ . ܠܐ ܢܶܪܢܶܐ ܒܟܺܐܒ̈ܶܐ ܘܟܽܘܪ̈ܗܳܢܶܐ ܕܓܳܕܫܺܝܢ ܠܰܢ . ܐܶܠܐ ܢܶܬܪܰܥܶܐ ܆ ܕܰܕܠܐ ܗܳܟܰܢ ܚܒܳܪ̈ܳܬܐ ܕܢܰܦܫܐ ܠܐ ܡܶܬܚܰܠ̈ܡܳܢ . ܢܶܬܡܠܶܐ ܚܰܕܽܘܬܐ ܒܪܶܗܛܰܢ ܆ ܕܢܶܬܺܝܕܰܥ ܕܰܠܣܰܒܪܐ ܪܳܗܛܺܝܢ ܚܢܰܢ . ܐܰܝܟ ܒܢܰܝ̈ܳܐ ܕܛܰܝܒܽܘܬܐ ܒܶܝܬ ܐܰܒܐ ܕܰܫܪܳܪܐ ܢܶܦܠܽܘܚ ܆ ܕܢܶܫܬܘܶܐ ܠܗܳܝ ܝܳܪܬܽܘܬܐ ܇ ܡܰܠܝܰܬ ܛܽܘ̈ܒܶܐ ܕܰܡܠܺܝܟܐ ܠܰܒܢ̈ܰܝܳܐ . ܢܶܬܕܟܰܪ ܒܟܽܠ ܥܶܕܳܢ ܠܡܶܠܬܶܗ ܕܰܫܠܺܝܚܐ ܆ ܕܒܽܐܘܠܨܳܢܐ ܘܳܠܶܐ ܠܰܢ ܕܢܶܥܽܘܠ ܠܡܰܠܟܽܘܬܶܗ ܕܰܐܠܳܗܳܐ . ܘܥܰܡܶܗ ܕܰܫܠܺܝܚܐ ܚܰܕ ܠܘܳܬ ܚܰܕ ܢܺܐܡܰܪ ܆ ܕܶܐܢ ܢܶܚܰܫ ܥܰܡ ܡܫܺܝܚܐ ܆ ܥܰܡ ܡܫܺܝܚܐ ܢܶܫܬܰܒܰܚ . ܘܶܐܢ ܢܣܰܝܒܰܪ ܐܳܦ ܢܰܡܠܶܟ ܥܰܡܶܗ . ܕܠܶܗ ܫܽܘܒܚܐ ܡܶܢ ܟܽܠܰܢ ܆ ܠܥܳܠܡܺܝܢ ܐܰܡܺܝܢ ܀ ܀ ܫܠܶܡ ܡܺܐܡܪܐ ܕܰܚܕܰܥܣܰܪ ܕܥܰܠ ܥܳܢܘܳܝܽܘܬܐ ܀ ܡܐܡܪܐ ܕܚܕܥܣܪ ܕܥܠ ܥܳܢܘܳܝܽܘܬܐ ܡܐܡܪܐ ܕܚܕܥܣܪ ܕܥܠ ܥܳܢܘܳܝܽܘܬܐ