ܡܛܠ ܫܘܼܡܠܝܐ ܕܒܝܕ ܥܡܵܕܐ ܩܕܝܫܐ Chapter 3: On Baptism pb. f.46v ܦܤܘܿܩܐ ܩܕܡܝܐ ܀ ܡܛܠ ܫܘܼܡܠܝܐ ܕܒܝܕ ܥܡܵܕܐ ܩܕܝܫܐ ܀ ܫܘܼܡܠܝܐ ܡ̇ܢ ܕܒܝܕ ܥܡܵܕܐ ܐܝܼܬܼܘܗܝ ܆ ܒܲܝܬܵܝܘܼܬܐ ܕܠܘܬ ܐܠܗܐ : ܒܝܕ ܫܘܼܢܝܐ ܕܡ̣ܢ ܚ̈ܝܐ ܨ̈ܠܐ ܘܛܦ̈ܠܐ ܘܚܫ݁̈ܐ ܒܸܤܪ̈ܢܝܐ . ܒܕ ܒܠܥܕ ܫܘܼܢܵܝܐ ܕܡܸܢܗܘܿܢ ܠܡܸܬܼܩܲܪܒܘ ܠܘܬ ܒܲܝܬܵܝܘܼܬܐ ܕܐܝܟ ܗܕܐ ܆ ܠܐ ܡܸܫܟܿܚܐ . ܐܝܟܿܢܐ ܓܹܝܪ ܡܲܨܝܐ ܕܒܼܕܟ̈ܝܬܐ ܠܐ ܕܲܟܼܝܵܐܝܼܬܼ ܢܓܼܫܘܿܦ ܘܠܐ ܗܙܝܼܪܐܝܼܬܼ ܘܢܲܡܸܕ ܡ̣ܢ ܡܤܵܡ ܒܪܹܫܵܐ . ܐܟܼܡܐ ܕܠܥܘܿܙܝܼܵܐ ܡܲܠܟܿܐ ܘܲܠܩܘܪܚ ܘܢܵܕܒܼ ܘܐܲܒܝܗܘܿ ܕܟܼܕ ܠܐ ܕܟܝܐܝܬ ܓܫ̣ܦܘ ܒܕܟ̈ܝܬܼܐ . ܐܤܬܿ ܠܹܝܘ ܘܐܬܕܚܸܩܘ ܀ ܦܤܘܩܐ ܕܬܪܝܢ ܀ ܡܛܠ ܟܘܢܝܐ ܕܫܘܼܡܠܝܐ ܗܢܐ . ܬܘܼܒܼ ܒܲܬܠܬܐ ܟܘܼ̈ܢܝܐ ܡܸܬܼܟܲܢܹܐ ܗܘܸ ܫܘܼܡܠܝܐ ܗܢܐ : ܩܲܕܡܝܐ ܡ̇ܢ ܆ ܥܡܵܕܐ ܘܡܲܥܡܘܕܝܼܬܐ : ܬܪܝܵܢܐ ܕܝܢ ܆ ܡܲܢܗܪܢܘܼܬܐ ܀ ܕܬܠܬܐ ܕܝܢ .. ܀ .. ܗ .. ܀ .. pb. f.47r ܬܘܼܒܼ . ܡܵܘܠܕܐ ܀ ܘܗ̇ܘ ܩܲܕܡܝܼܐ . ܒܗ̇ܝ ܕܒܡܚܬܬܐ ܕܒܼܡ̈ܝܐ ܘܫܝܵܓܼܬܐ ܕܡ̣ܢ ܨܵܐܘܼܬܼܐ ܦܓܼܪܢܝܬܐ . ܫܝܵܓܼܬܐ ܕܡ̣ܢ ܟܘܼܬܼܡ̈ܬܐ ܢܲܦܫ̈ܢܝܢ ܐܵܘ ܟܹܝܬܼ ܚܛܗ̈ܐ ܡܸܬܼܛܦܝܼܤ̈ܢܐ ܀ ܒܲܬܪܝܢܐ ܕܝܢ . ܒܗ̇ܝ ܕܟܕ ܡ̣ܢ ܚܸܫܘܿܟܼܘܼܬܐ ܕܠܐ ܝܼܕܥܬܼܐ ܡܲܤܛܹܐ ܗ̇ܘ ܕܥ̇ܡܕ ܆ ܠܘܬ ܡܲܢܗܪܢܘܼܬܐ ܕܒܝܼܕܥܬܐ ܕܐܠܗܐ ܡܸܬܩܲܪܒ . ܒܗ̇ܘ ܕܬܠܬܼܐ ܓܹܝܪ ܆ ܕܐܟܼܡܐ ܕܒܝܕ ܡܵܘܠܕܐ ܗ̇ܘ ܩܲܕܡܝܐ ܇ ܗ̇ܝ ܕܢܗܘܐ ܦܫܝܼܛܵܐܝܼܬܼ ܐܸܫܬܟܿܢܬ̤ ܠܢ ܡ̣ܢ ܐܒ̈ܗܐ ܬܪܝܼܢ ܆ ܒܗܵܢܐ ܕܬܪܝܢ ܆ ܕܡ̣ܢ ܪܘܼܚܐ ܘܡ̈ܝܐ ܗ̇ܝ ܕܫܲܦܝܼܪ ܢܸܗܘܐ : ܘܒܗ̇ܘ ܕܡܝܼܬܪ ܢܸܬܕܲܡܹܐ . ܐܸܬܝܲܗܒܿܬ̤ ܠܢ . ܦܤܘܩܐ ܕܬܠܬܐ ܀ ܡܛܠ ܡܠܘܿܐܐ ܕܥܡܵܕܐ ܕܡ̣ܢ ܡ̈ܝܐ ܘܪܘܼܚܐ ܐܝܬܘܗܝ . ܐܡ̣ܪ ܓܹܝܪ ܦܪܘܿܩܐ . ܕܐܢ ܠܐ ܡܸܬܼܝܼܠܕ ܐܢܫ ܡ̣ܢ ܡ̈ܝܐ ܘܪܘܼܚܐ ܆ ܠܵܐ ܀ ܀ ܀ ܘ ܀ ܀ ܀ pb. f.47v ܡܸܫܟܿܚ ܕܢܥܘܿܠ ܠܡܲܠܟܘܼܬܐ . ܗܟܢ ܒܗ̇ܝ ܕܡ̈ܝܐ ܝܲܬܿܝܼܪ ܡ̣ܢ ܬܠܬܐ ܐܤܛܘ̈ܟܤܐ ܐܚܪ̈ܢܐ ܠܨܐܘܼܬܼܐ ܕܓܼܘܼܫܡܵܐ ܡܥܵܕܝܼܢ ܠܲܡܚܲܠܠܘܼ ܘܲܠܡܸܡܪܩ . ܪܘܼܚܐ ܕܝܢ ܆ ܡܕܲܟܿܝܢܐ ܕܨܵܐܘܼܬܼ ܢܲܦܫܐ ܒܝܲܕ ܟܦܘܪܵܐ ܕܒܤܛܢܐ ܘܥܒ̈̇ܕܘܗܝ ܀ ܘܡܛܠ ܕܒܡ̈ܝܐ ܗܘܸܬܼ ܘܟܠܫܥ ܐܝܼܬܹܝܗ̇ ܓܒܼܝܠܬܿܢ ܩܲܕܡܝܬܐ ܕܲܠܡܵܝܘܿܬܘܼܬܐ ܆ ܒܗ̇ܘ ܬܘܼܒܼ ܐܵܠܨܵܐ ܕܢܬܓܒܸܠ ܠܬܘܼܩܢܐ ܕܠܐ ܡܵܝܘܿܬܘܬܐ ܇ ܐܝܕܿܐ ܕܚܙ̣ܐ ܐܪܡܝܐ ܢܒܼܝܐ . ܠܡܵܐܢܐ ܕܦܚܪܐ ܕܒܬܪ ܕܐܸܤܬܿܪܚ ܆ ܓܵܒܼܘܿܠܹܗ ܬܘܼܒܼ ܒܡ̈ܝܐ ܥܛܦ̣ ܓܲܒܼܠܗ ܀ ܬܘܼܒܼ ܡܼܛܠ ܕܒܲܟܝܵܢܗܘܢ ܐܝܬܼ ܠܗܘܿܢ ܕܢܲܪܚܫܘܼܢ ܚ̈ܝܐ ܐܝܟ ܡܐ ܕܡ̣ܢ ܒܪܵܫܝܼܬܼ ܒܦܘܼܩܕܵܢ ܐܠܗܐ . ܐܦ ܬܘܼܒ ܒܓܼܠܝܘܼܬܼܐ ܕܫܝܵܓܼܬܼ ܓܘܼܫܡ̈ܐ ܕܒܼܤܘܼܥܪܢܹܐ ܆ ܟܤܝܼܘܼܬܼܐ ܕܡܵܪܩܵܐ ܠܢ ܡ̣ܢ ܡܵܘܬܿܐ ܘܲܚܛܝܼܬܐ ܘܫܘܼܚܬܐ pb. f.48r ܤܵܛܢܝܬܐ . ܡܫܘܕܥܝܢ ܀ ܘܡܼܛܠ ܕܠܲܝܬܿ ܥܦܪܢܐ ܕܒܸܠܥܕ ܡ̈ܝܐ ܡ̣ܫܟܿܚ ܠܡܹܚܵܐ . ܒܕܒܗܘܢ ܗܘ̣ ܩܘܼܝܵܡܵܬ ܕܚ̈ܝܐ ܕܟܠܒܤܪ . ܗܕܐ ܕܡܫܵܘܕܥܐ ܠܐܪܙ ܚ̈ܝܐ ܚ̈ܕܬܐ ܕܡܼܬܿܬܿܨܝܼܪܝܼܢ ܒܝܼܠܝܼܕܘܼܬܢ ܕܡܸܢܗܘܢ ܀ ܘܡܛܠ ܕܡܬܚܘܝܐ ܒܗܘܿܢ ܕܡܘܼܬܼܐ ܕܡ̇ܢ ܕܩ̇ܐܡ ܠܥܠ ܡܢܗܘܢ ܘܚ̇ܐ ܪܒܗܘܿܢ . ܕܡܐܪܙܐ ܒܗܘܢ ܡܸܫܟܿܚܝܼܢ ܠܡܸܚܙܐ ܕܡܘܼܬܐ ܕܲܥܬܝ̈ܕܬܼܐ . ܘܥܹܠ ܕܒܗܘܢ ܡܲܝܐ ܕܢܸܬܿܬܿܨܝܼܪ ܆ ܐܪܙܐ ܕܡܵܘܬܿܐ ܘܕܩܝܵܡܬܵܐ . ܒܕ ܛܒܼܵܥܐ ܕܒܗܘܢ ܆ ܡܵܘܬܿܐ ܡܛܲܦܣ . ܘܡܲܦܩܐ ܕܡܸܢܗܘܿܢ ܆ ܩܝܵܡܬܐ ܡܪܼ̈ܘܙܹܙ . ܟܕ ܓܹܝܪ ܒܗܘܿܢ ܡܚܲܦܹܝܢܢ ܆ ܒ̇ܛܠܝܼܢ ܟܠܗܘܿܢ ܪ̈ܓܼܫܝܼܢ ܡ̣ܢ ܡܥܒܕܢܘܬܐ ܇ ܐܝܟ ܒܘܼܛܠܗܘܢ ܕܒܩܒܪܐ . ܘܡܲܤܩܬܢ ܕܝܢ ܕܡܢܗܘܢ ܆ ܕܠܝܼܠܐܝܼܬܼ ܠܟܠ ܤܥ̇ܪܝܼܢܢ : ܒܐܪܙܐ ܕܚ̈ܝܐ ܕܒܲܩܝܵܡܬܿܐ̣ ܡܸܬܝܼܗܸܒ ܠܢ ܀ pb. f.48v ܬܘܼܒ ܡܛܠ ܫܟܼܝܼܚܘܼܬܗܘܿܢ ܕܒܟܼܠܕܘܼܟ ܡܙܠܗܙܐ ܗܘܼܬ ܓܹܝܪ ܨܒܘܼܬܐ : ܐܸܠܘܼ ܒܡܸܫܚܐ ܘܒܚܲܡܪܐ ܫܘܼܡܠܝܗ ܐܸܬܛܟܿܣ . ܦܤܘܿܩ ܕܐܪܒܿܥܐ ܀ ܡܛܠ ܙܢ̈ܝܐ ܕܡܲܥܡܘ̄ܕ : ܬܡܢܝܐ ܓܹܝܪ ܐܝܼܬܝܗܘܢ ܙ̈ܢܝܐ ܗܵܠܹܝܢ ܕܡܲܥܡܘܿܕܝܼܬܐ . ܚܕ ܡ̇ܢ ܙܢ̣ܐ . ܗ̇ܝ ܕܒܛܵܘܦܢܐ ܕܕܟܿܝܬ̤ ܠܥܠܡܐ ܡ̣ܢ ܥܵܘ̣ܠܐ ܀ ܕܬܪ̈ܬܝܢ ܕܝܢ ܆ ܗ̇ܝ ܕܒܝܕ ܝܲܡܐ ܘܥܢܢܐ . ܕܒܗ̇ ܥܡ̣ܵܕ ܥܲܡܐ ܝܼܤܪܠܝܐ . ܐܝܟ ܕܐܡ̣ܪ ܦܘܠܘܣ ܀ ܕܬܠܬ ܆ ܗ̇ܝ ܢܡܘܿܤܝܬܿܐ ܕܒܝܕ ܡܘܼܫܐ ܇ ܕܡܬܩܪܝܐ ܕܕܘܼ̈ܟܵܝܹܐ ܀ ܕܐܪܒܥ ܆ ܗ̇ܝ ܕܝܘܿܚܢܢ ܕܒܡ̈ܝܐ ܒܲܠܚܘܿܕ ܕܬܼܝܵܒܼܘܼܬܐ ܀ ܕܚܡܫ ܆ ܗ̇ܝ ܕܡܵܪܢ ܕܐܝܼܬܹܝܗ̇ ܕܤܝܼܡܲܬܼ ܒܢ̈ܝܐ ܕܒܡ̈ܝܐ ܘܒܪܘܼܚܐ ܀ ܗ̇ܝ ܕܫܹܬ ܆ ܗ̇ܝ ܕܤܵܗ̈ܕܐ . ܤ̈ܓܝܐܐ ܓܝܪ ܡܢܗܘܿܢ ܒܲܕܡܐ ܒܲܠܚܘܿܪ ܕܨܵܘܪ̈ܝܗܘܢ ܥܡ̣ܕܘ ܀ ܕܫܒܼܥ ܗ̇ܝ pb. f.49r ܕܕܡ̈ܥܐ . ܒܗ̇ ܓܹܝܪ ܐܸܬܕܲܟܿܝܼ ܕܵܘܝܼܕ ܟܕ ܒܕܡ̈ܥܘܗܝ ܬܫܘܝܼܬܹܗ ܐܲܡܤܝܸ ܀ ܀ ܕܬܡܢܐ ܆ ܗ̇ ܕܒܢܘܪܐ ܥܵܡ̇ܕܝܼܢ ܡܲܥܡܘܕܝܼܬܐ ܐܚܪܬܼܐ . ܗ̇ܝ ܕܝܲܬܿܝܼܪ ܥܡܝܼܠܐ . ܦܤܘܩܐ ܕܚܡܫܐ ܀ ܕܠܡܢܐ ܠܐ ܬܲܚܸܡܘ ܫ̈ܠܝܚܐ ܡܠܘܿܐܐ ܕܥܡܵܕܐ . ܐܟܡܐ ܕܬܲܚܸܡܘ ܡܠܘܿܐܐ ܕܦܓܼܪܐ ܘܲܕܡܐ . ܟܕ ܬܪܝܗܘܢ ܡܠܘܿܐܐ ܡ̣ܢ ܡܪܢ ܐܹܬܬܲܫܠܡܘܢ . ܐܡ̇ܪܝܼܢܢ ܓܹܝܪ ܕܡܛܠ ܕܲܒܥܬܝܼܩܬܿܐ ܐܚܪ̈ܢܝܬܐ ܡܸܬܼܩܲܪ̈ܒܢ ܗܘܼ̈ܝ . ܘܡ̣ܢ ܗܕܐ ܟܒܼܪ ܡܵܬܿܬܿܙܝܼܥ ܗܘ̣ܐ ܚܘܼܫܒܼܐ ܠܫܘܼܚܠܦ ܨܒ̈ܘܬܐ ܕܒܼܩܘܼܪܒܢܐ : ܐܟܼܡܐ ܕܤ̈ܓܝܐܐ ܠܡܸܛܪ ܡܕܡ ܡ̣ܢ ܦܘܼܩ̈ܕܐ ܕܒܥܬܝܼܩܬܐ ܐܬܕܲܟܿܝܸܘ : ܓܙܘܼܪܬܐ ܠܡܐܡܪ ܆ ܘܢܛܘܼܪ̈ܬܼܐ ܐܚܪ̈ܢܝܬܐ ܩܪܬ̤ ܥܸܠܬܼܐ ܠܲܡܬܲܚܵܡܘܼ : ܕܐܠܐ ܒܠܲܚܡܵܐ ܘܚܲܡܪܐ ܆ ܠܐ ܢܸܬܼܩܲܪܒ ܐܪܙܐ . ܐܟܼܡܵܐ pb. f.49v ܕܬܲܚܸܡܘ ܒܩܢܘܿܢܐ ܕܬܠܬܝܢ ܘܫܸܬܐ ܕܝܼܠܗܘܢ .. ܕܐܢ ܐܢܫ ܐܦܤܩܘܦܐ ܐܵܘ ܩܫܝܫܐ ܥܲܡ ܨܒ̈ܘܬܐ ܐܚܪ̈ܢܝܬܐ ܥܠ ܡܲܕܒܚܐ ܢܩܲܪܸܒܼ : ܕܒܼܚܵܐ ܐܵܘ ܚܲܠܒܼܐ ܐܵܘ ܚܠܦ ܚܲܡܪܐ ܫܟܼܪܐ ܆ ܐܵܘ ܦܵܪܚܬܼܐ ܢܸܬܩܲܬܪܣ .. ܠܲܥܡܵܕܐ ܕܝܢ ܘܠܐ ܚܕ ܡܠܘܿܐܐ ܐܸܫܟܚܘ ܕܦܠܹܐ ܤܛܪ ܡ̣ܢ ܡ̈ܝܐ . ܡܛܠ ܗܕܐ ܠܐ ܐܸܬ̱ܠ̈ܨܸܘ ܠܡܬܼܚܡܘܼ ܡܠܘܬܹܗ . ܦܤܘܿܩܐ ܕܫܬܐ ܀ ܡܛܠ ܡܢ̈ܘܬܐ ܐܘܼ̈ܤܝܵܝܵܬܐ ܕܡܢܗܝܢ ܡܸܬܩܲܝܡ ܥܡܵܕܵܐ ܩܕܝܼܫܐ . ܐܡ̇ܪܝܼܢܢ ܕܠܥܠ ܤܘܼܥܪܢܐ ܡܪܟܿܒܼܐ . ܡܵܢܵܝܘܼܬܼܐ ܐܝܼܬܼ ܕܡ̣ܢ ܡܢ̈ܘܬܐ ܐܘܼܤ̈ܝܵܝܵܬܐ ܡܸܬܼܩܲܝܡܐ . ܘܕܒܸܠܥܕܝܗܝܢ ܠܐ ܡܲܨܝܵܐ ܠܐ ܡܲܨܝܐ ܕܬܸܫܬܟܼܚ ܒܤܘܼܥܪܢܐ ܆ ܗܸܝ ܡܵܢܵܝܘܼܬܼܐ . ܐܟܼܡܐ ܕܠܐ ܪ̈ܙܐ ܡܚ̈ܝܢܐ ܕܦܓܼܪܐ ܘܕܡܐ ܇ ܠܚܡܐ ܐܡ̇ܪ ܐܢܐ ܘܚܲܡܪܐ ܘܡܕܒܚܐ ܘܟܗܢܐ ܘܨܠ̈ܘܬܗ pb. f.50r ܟܗ̈ܢܝܬܐ . ܗܟܢܐ ܐܦ ܠܥܡܵܕܐ ܩܕܝܼܫܐ : ܡ̈ܝܐ ܘܡܸܫܚܐ ܘܟܵܗܢܵܐ ܘܨ̈ܠܘܬܐ ܟܗܢ̈ܝܬܐ : ܡܢ̈ܘܬܐ ܐܘܼܤ̈ܝܵܝܵܬܐ ܕܒܸܠܥܕ ܟܢܝܼܫܘܼܬܗܹܝܢ ܠܐ ܡܸܫܬܲܡܠܹܐ ܠܲܓܼܡܪ . ܗ̇ܢܝܢ ܕܡܸܬ ܓܡܪ̈ܢ ܒܛܲܒܼܥܵܐ ܕܪܘܿܫܡܐ ܩܲܕܝܼܫܐ . ܕܐܝܼܬܼܘܗܝ ܫܡܐ ܕܐܒܼܐ ܘܕܒܪܐ ܘܲܕܪܘܼܚܵܐ ܩܲܕܝܼܫܐ ܇ ܕܒܹܗ ܡܸܬܼܦܪܫ ܥܲܡܐ ܩܕܝܼܫܐ ܕܟܪ̈ܤܛܝܢܐ ܡ̣ܢ ܥܲܡ̈ܡܐ ܐܚܪ̈ܢܐ . ܦܤܘܿܩܐ ܕܫܒܥܐ ܀ ܡܛܠ ܗ̇ܝ ܠܡ̇ܢܐ ܡܸܫܚܐ ܡܩܕܫܝܼܢܢ ܩܕܡܝܬ ܆ ܟܸܢ ܡ̈ܝܐ ܕܥܡܵܕܐ . ܐܡ̇ܪܝܼܢܢ . ܕܡܵܘܠܕܐ ܗܢܐ ܐܪܙܢܝܼܐ : ܕܨ̇ܐܪ ܛܘܼܦܤܐ ܕܡܵܘܬܐ ܘܕܩܝܵܡܬܐ : ܕܡܢܗ ܠܡܲܠܟܿܘܼܬܼ ܫܡܲܝܐ ܡܸܬܼܥܲܠܐ ܒܐܪܙ ܓܸܢܤܵܐ ܐܢܫܝܐ : ܐܝܟ ܡܸܠܬܐ ܡܵܪܢܝܬܿܐ ܕܚܬܡܬ̤ . ܕܐܢ ܐܢܫ ܠܐ ܡܸܬܝܼܠܕ ܡ̣ܢ ܕܪܫ . ܠܐ ܡܸܫܟܿܚ ܕܢܸܚܙܹܐ ܡܠܟܿܘܬܹܗ ܕܐܠܗܐ . ܡܵܘܠܕܢ pb. f.50v ܟܝܵܢܝܐ ܕܡ̣ܢ ܚܸܟܼܡܬܼ ܒܪܘܿܝܐ ܩܲܕܡ ܪܫ̣ܡ ܘܛܲܟܸܿܣ ܘܲܢܛܪ ܇ ܐܟܼܙܢܐ ܕܠܐ ܬܗܘܐ ܠܢ ܦܠܝܼܓܘܼܬܼܐ ܥܠܵܘܗܝ ܕܡܘܠܕܢ ܐܪܙܢܝܐ ܆ ܗܢܐ ܕܒܡ̈ܝܐ ܘܡܸܫܚܵܐ ܩ̇ܢܐ ܫܘܼܡܠܝܐ . ܟܕ ܩܕܡܝܬܼ ܡܸܫܚܵܐ ܡܸܬܼܩܲܕܫ . ܟܸܢ ܕܝܢ ܆ ܡ̈ܝܐ . ܘܠܵܐ ܐܟܼܚܕܵܢܐܝܼܬ ܐܝܟ ܦܓܼܪܐ ܘܕܡܐ . ܡܛܠ ܕܡܵܘܠܕܐ ܟܝܵܢܝܐ ܒܬܲܪܡܝܼܬܼ ܙܪܥܐ ܠܡܐܡܪ ܓܒܪܝܐ ܩܲܕܡܝܑܬܼ ܡܛܲܟܿܣ ܆ ܟܸܢ ܬܪܝܢܐܝܬ ܘܲܡܫܲܠܡܵܢܐܝܬܼ ܡ̣ܢ ܐܢܬܿܬܼܐ . ܗܟܼܢܐ ܬܘܼܒ ܘܨܒ̈ܘܬܼܐ ܕܒܗܹܝܢ ܡܸܫܬܲܡܲܫ ܡܘܠܕܢ ܐܪܙܢܝܐ ܇ ܡܦܪܫܐܝܼܢ ܐܸܬܿܛܲܟܿܣ̈ ܆ ܐܦ ܩܘܼܕܵܫܗܝܢ . ܩܕܡܝܑܬܼ ܡ̇ܢ ܆ ܩܘܼܕܵܫ ܡܸܫܚܐ . ܦܠܐܬܹܗ ܕܙܪܥܐ ܓܲܒܪܝܐ . ܟܸܢ ܕܝܢ ܡ̈ܝܐ ܆ ܨܲܠܡܹܗ ܕܡܲܪܒܿܥܐ ܐܸܡܗܵܝܐ . ܡܛܠ ܗܟܢ ܡܸܬܿܩܲܕܫ ܡܸܫܚܐ ܩܲܕܡܝܬܲ ܗ̇ܘ ܕܡܲܤܒܘ ܠܙܪܥܐ ܐܒܗܵܝܐ . ܟܸܢ pb. f.51r ܕܝܢ ܡ̈ܝܐ . ܗ̇ܢܘܢ ܕܡܲܤܒܿܗܝܼܢ ܠܐ̣ܡܗܵܝܐ ܆ ܘܡܸܬܪܫܡܝܼܢ ܗܢ̣ܘܢ ܡ̈ܝܐ ܒܡܸܫܚܐ ܥܲܬܿܝܼܩܐ ܆ ܠܫܘܼܪܪܗ ܕܡܵܘܠܕܐ . ܟܕ ܛܵܒ ܗܘܸ ܡܸܫܚܐ ܚܲܕܬܼܐ : ܘܐܦ̇ܢ ܒܗ ܒܪܘܼܚܐ ܡܩܲܕܫ ܇ ܘܗ̇ܘ ܕܒܹܗ ܘܗ̇ܘ ܡܸܫܚܵܐ ܥܲܬܝܼܩܐ ܕܒܗ ܡܸܬܼܪܲܫܡܝܼܢ ܡܝ̈ܐ ܡܩܲܕܫ . ܐܠܐ ܠܘ ܐܝܟ ܕܐܬܝܐ . ܒܗ̇ܝ ܕܐܟܼܡܵܐ ܕܒܡܵܘܠܕܐ ܟܝܢܝܐ ܠܪܘܼܚܐ ܩܲܕܝܼܫܐ ܘܡܲܥܒܿܕܢܐ ܝܗ̇ܒ ܨܘܼܪ̈ܬܐ ܐܸܤܬܿܢܸܩܢ : ܒܬܪ ܫܘܼܡܠܝܐ ܘܙܘܥܐ ܕܟܠ ܡܵܝܘܿܬܐ ܘܐܲܝܢܵܝܘܼܬܼܐ : ܠܢܹܛܝܵܝܐ ܢܲܦܫܢܐ ܆ ܗܘܸ ܗܵܟܼܢ ܠܫܘܼܘܕܥܗ ܕܪܘܼܚܐ ܗ̇ܘ ܆ ܡܢܐ ܡܸܫܚܵܐ ܩܲܕܝܼܫܐ ܡܸܬܼܒܿܥܐ . ܘܐܦܢ ܡܥܲܠܝ ܛܲܟܼܤܵܐ ܗܢܐ ܕܡܵܘܠܕܐ ܐܪܙܢܝܐ ܇ ܡ̣ܢ ܡܵܘܠܕܐ ܗ̇ܘ ܟܝܵܢܝܐ ܇ ܟܡܐ ܕܬܹܐܡܲܪ ܟܡܐ . ܐܝܟ ܡܠܬܗ ܕܡܪܝܐ . ܡܕܡ ܠܡ ܕܝܼܠܝܼܕ ܡ̣ܢ ܒܸܤܪܐ ܆ ܒܤܪܐ ܗ̄ܘ̣ . ܘܡܸܕܡ ܕܝܼܠܝܼܕ ܡ̣ܢ pb. f.51v ܪܘܼܚܐ ܆ ܪܘܼܚܐ ܗ̄ܘ̣ . ܐܸܠܐ ܡܲܤܒܿܗܘܼܬܼܐ ܘܕܘܼܡܝܵܐ ܆ ܠܐ ܐܵܠܵܨܵܐ ܕܒܼܟܠ ܬܸܗܘܐ ܇ ܘܬܼܘܼܒ ܐܝܟܿܢܐ ܕܡܝܬܪ ܡܵܘܠܕܐ ܐܚܪܝܐ ܐܸܡܗܵܝܐ : ܡ̣ܢ ܡܘܠܕܐ ܩܲܕܡܝܐ ܐܒܗܵܝܹܐ ܆ ܗܟܼܢܐ ܡܝܬܿܪ ܘܲܫܒܿܝܼܚ ܡܵܘܠܕܐ ܐܚܪܝܐ ܕܡ̣ܢ ܥܡܵܕܐ : ܒܦܸܚܡܵܐ ܕܡܵܘܠܕܐ ܩܲܕܡܝܐ ܆ ܕܡ̣ܢ ܐܢܬܿܬܼܐ : ܦܤܘܩܐ ܕܲܬܡܢܝܵܐ : ܡܛܠ ܡ̇ܢܐ ܟܕ ܐܝܼܬܼ ܡܸܫܚܐ ܡܩܲܕܫܐ ܒܥ̈ܕܬܢ ܢܛܝܼܪܐ . ܐܚܪܢܐ ܡܩܲܕܫܝܼܢܢ ܘܢܛ̇ܪܝܼܢܢ ܇ ܘܡ̇ܢܐ ܡܛܲܦܣ . ܐܡ̇ܪܝܼܢܢ ܘܐܦܢ ܐܝܼܬ ܡܸܫܚܐ ܡܩܲܕܫܐ ܒܥܹ̈ܕܬܢ ܟܕ ܢܛܝܼܕܿ . ܐܠܐ ܐܢܢܩܐ ܬܵܒܼܥܵܐ ܕܤܘܥܪ݁ܢܐ . ܠܲܡܩܲܕܵܫܘܼ ܡܸܫܚܐ ܠܚܪܢܐ ܚܕܬܐܝܼܬ . ܟܕ ܛܵܒܼ ܬܪܝܗܘܢ ܥܲܡ ܩܘܼܕܵܫܐ ܚܕ ܚܲܝܠܐ ܩܢܹܝܢ : ܘܚܕ ܪܘܼܚܐ ܡܩܲܕܸܫ ܠܗܘܢ . ܘܲܚܙ̣ܐ ܩܪܵܝܬܐ ܘܗܸܝ ܟܕ ܗܝܸ . ܐܹܠܐ ܗ̇ܝ ܕܚܲܕܬܼܐܝܼܬܼ ܡܩܲܕܫܝܼܢܢ ܠܡܸܫܚܐ ܘܲܠܡ̈ܝܐ ܇ ܐܪܙ̇ ܝܼܠܝܼܕܘܬܢ pb. f.52r ܕܡ̣ܢ ܐܒܼܐ ܘܐܡܐ ܕܚܲܕܬܐܝܼܬܼ ܐܝܼܬܹܝܗ̇ ܡܛܦܣ . ܚܕܬܿܐ ܗܝܼ ܓܝܪ ܝܼܠܝܼܕܘܼܬܢ ܕܡ̣ܢ ܐܵܒܼܐ ܟܠ ܐܸܡܬܼܝ . ܐܦ ܡ̣ܢ ܐܸܡܵܐ . ܘܚܕܬܼܐܝܬ ܙ̇ܕܩ ܕܢܸܬܼܩܲܕܫ ܡܸܫܚܐ ܆ ܐܪܙ ܝܼܠܝܼܕܘܼܬܼܐ ܕܡ̣ܢ ܐܒܼܐ . ܘܡܠܝܐ ܆ ܐܪܙ ܝܼܠܝܼܕܘܼܬܐ ܕܡ̣ܢ ܐܡܐ ܀ ܗ̇ܝ ܕܝܢ ܕܥܲܬܿܝܼܩܐ ܢܛ̇ܪܝܼܢܢ ܒ̈ܥܹܕܬܢ ܆ ܐܪܙܐ ܐܚܪܢܐ ܨ̇ܐܪ ܠܢ ܆ ܕܐܝܼܬܼܘܗܝ ܝܘܼܒܵܠܹܗ ܕܪܘܼܚܐ ܩܕܝܼܫܐ ܓܵܡܘܿܪܐ ܕܥܵܡܵܕܐ ܒܟܠ ܕܵܪ ܘܕܵܪ ܇ ܟܕ ܠܐ ܡܵܘܦܹܐ ܘܠܐ ܚ̇ܤܕܿ . ܘܐܦܠܐ ܡܲܢܗܪܢܘܼܬܗ ܡܸܬܼܒܲܨܪܐ ܀ ܗ̇ܝ ܕܝܢ ܕܠܡܸܫܚܐ ܘܡ̈ܝܐ ܒܵܬܼܪ ܕܐܸܬܩܲܕܫܘ ܡ̣ܢ ܡܸܫܚܐ ܕܲܒܼܩܲܪܢܐ ܪܫܡܝܼܢܢ ܘܐܦܢ ܚܼܕ ܐܢܘܢ ܒܚܝܠܐ ܒܬܪ ܩܘܕܫܐ ܇ ܚܲܕ ܗܘ̣ ܓܝܪ ܪܘܼܚܐ ܡܩܲܕܫܵܢܗ̇ ܕܗ̇ܘ ܘܕܗܵܢܐ : ܒܡܲܓܿܢܵܢܘܼܬܼܐ ܕܛܲܝܒܿܘܼܬܐ ܇ ܐܸܠܐ ܫܘܼܪܪ ܗܲܝܡܢܘܼܬܢ ܘܚܬܝܼܬܼܘܼܬܼ ܡܵܘܠܕܢ ܕܒܝܘܼܒܿܠܐ ܟܪܤܛܝܵܢܐ ܡܒܲܕܸܩ . ܘܐܦ pb. f.52v ܠܬܲܚܘܝܼܬ ܡܲܓܵܢܢܘܼܬܼܗ̇ ܕܛܝܒܿܘܬܼܐ ܕܪܘܼܚܵܐ ܕܒܼܡܲܚܬܬܗ̇ ܩܲܕܫܬ̤ ܠܡܘܠܕܐ ܇ ܘܠܐܪܙ ܚܘܼܠܛܢܢ ܘܲܠܫܵܘܬܦܘܼܬܢ ܕܒܲܫܡ̈ܝܢܝܬܐ . ܘܲܠܥܘܼܗܕܢ ܡܲܓܼܢܢܘܼܬܹܗ ܕܥܠ ܪܫܝܼܬ ܚ̈ܝܝܢ ܕܒܝܘܿܪܕܢܢ ܇ ܘܥܠ ܫ̈ܠܝܼܚܐ ܩܕܝܼܫ̈ܐ ܡܬܕܓܫܢܐܝܬ ܒܥܸܠܝܼܬܐ .. ܬܘܼܒܼ ܕܝܢ ܘܡܛܠ ܕܒܬܼܪܝܢ ܙܪ̈ܥܐ ܐܸܬܼܡܬܸܠܘ ܡܸܫܚܵܐ ܘܡ̈ܝܐ ܆ ܠܫܲܘܝܘܬܗܘܢ ܕܥܲܡ ܚ̈ܕܕܐ ܐܸܤܬܿܢܸܩܘ ܇ ܒܪܘܿܫܡܵܐ ܗ̇ܘ ܕܡ̣ܢ ܩܪܢܐ . ܕܡܘܼܬܼ ܪܘܼܚܐ ܩܕܝܼܫܐ ܘܡܲܥܒܿܕܵܢܐ ܒܦܸܚܡܵܐ ܇ ܕܫܘܼܡܠܝ ܡܵܘܠܕܐ ܟܝܵܢܝܐ . ܐܟܼܡܵܐ ܕܠܥܠ ܐܸܡܲܪܢ ܆ ܟܕ ܛܵܒܼ ܟܠܗ̇ ܗܕܐ ܇ ܡܤܲܟܿܠܐ ܫܲܘܝܘܬܗܘܢ ܕܥܡ ܚ̈ܕܕܐ ܘܚܘܼܠܛܢܗܘܢ . ܥܲܬܼܝܼܩܵܐ ܘܕܚܕܬܼܐ ܇ ܘܪܘܿܫܡܵܐ ܕܡ̣ܢ ܬܪܝܗܘܿܢ : ܩܲܕܡܵܝܐ ܘܡܸܨܥܵܝܐ ܘܐܚܪܝܐ ܇ ܕܚܕܐ ܗ̣̄ܝ ܤܵܥܘܪܬܐ ܆ ܘܕܚܕ ܗ̣ܘ ܚܝܠܐ .. ܐܦ ܕܝܢ pb. f.53r ܒܚܘܼܠܛܢܗ ܕܥܲܬܝܼܩܵܐ ܥܲܡ ܡܸܫܚܵܐ ܚܲܕܬܼܐ ܘܡ̈ܫܐ ܇ ܟܪܘܿܙܐ ܢܸܗܘܐ ܕܡܲܓܿܢܢܘܼܬܼ ܪܘܼܚܐ ܥܠ ܥܡ̈ܝܼܕܐ ܘܕܫܘܬܦܘܗܘܢ ܕܥܡܹܗ . ܐܦܢ ܠܐ ܡܸܬܼܚܲܙܝܵܢܝܼܬܼܐ ܗܝܼ ܡܲܓܢܢܘܬܹܗ ܡܛܠ ܓܢܝܼܙܘܼܬܹܗ . ܘܟܕ ܛܵܒܼ ܡܲܥܡܘܕܝܬܢ ܒܡ̈ܝܐ ܘܡܸܫܚܵܐ ܘܡܸܬܓܡܪܐ ܆ ܡ̈ܝܐ ܡܸܬܐ̱ܡܪ ܕܡܵܘܠܕܝܼܢ . ܘܗܕܐ ܡܛܠ ܠܐ ܡܸܬܝܲܙܝܵܢܘܼܬܗ ܕܪܘܼܚܐ ܛܲܟܿܤܬ̤ ܠܢ ܚܸܟܡܬܐ ܡܸܫܚܵܐ ܕܡܸܬܼܚܙܐ : ܕܒܡܸܬܚܲܙܝܢܘܬܹܗ ܢܲܟܼܪܙ ܥܠ ܚܝܠܐ ܠܐ ܡܸܬܼܚܲܙܝܵܢܐ ܕܪܘܚܐ ܓܵܡܘܿܪܗ ܕܡܵܘܠܕܐ . ܡܼܛܠ ܗܕܐ ܥܕܡܵܐ ܠܡܓܢܢܘܬܐ ܕܪܘܼܚܵܐ ܕܥܠ ܡ̈ܝܐ ܘܡܸܫܚܐ ܠܐ ܡܸܬܼܚܲܠܛ ܒܗܘܿܢ ܡܸܫܚܵܐ ܥܲܬܼܝܼܩܐ ܠܒܘܼܕܵܩ ܐܪ̈ܙܐ ܕܬܹܬ̱ܐܡܪ ܦܤܘܿܩܐ ܕܬܫܥܐ ܀ ܡܛܠ ܗ̇ܝ ܕܒܪܘܼܚܐ ܩܕܝܼܫܐ ܡܬܝܼܠ ܡܸܫܚܐ ܡܩܲܕܫܐ ܒܥܕܬܐ . ܐܟܼܡܐ ܕܐܦ ܒܥܲܬܿܝܼܩܬܿܐ . pb. f.53v ܐܡܿܪܝܼܢܢ ܕܒܪܘܼܚܐ ܩܕܝܼܫܐ ܡܬܝܼܠ ܗ̄ܘ̣ ܡܸܫܚܐ . ܘܲܡܚܟܿܡܐ ܠܢ ܠܘܬ ܗܕܐ ܆ ܗ̇ܝ ܕܐܢ ܐܢܫ ܠܐ ܡܸܬ̱ܝܼܠܕ ܡ̣ܢ ܡ̈ܝܐ ܘܪܘܼܚܐ ܘܫܪܟܵܐ ܕܒܼܪܘܼܚܐ ܡܬܝܼܠ ܗܘܸ ܡܸܫܚܐ .. ܐܦ ܕܝܢ ܬܘܼܒ ܘܒܟܼܠܗܘܢ ܟܬ̈ܒܝ ܩܘܼܕܫܐ ܗܟܼܢܐ ܡܸܬܼܚܲܙܝܐ . ܗܐ ܓܹܝܪ ܒܝܕ ܢܒܼܝܵܐ ܫܡܘܐܝܠ ܡܸܫܬܕܪ : ܘܩܪܢܐ ܕܡܸܫܚܐ ܥܲܡܹܗ ܠܐ ܦܪܬܼܐ ܠܓܼܒܝܼܬܹܗ ܕܡܲܠܟܿܐ . ܘܡܫ̣ܚ ܠܕܘܝܼܕ ܢܒܝܐ ܡܸܬܐ̱ܡܪܐ ܇ ܕܐܲܨܠܚܬ̤ ܠܡ ܪܘܼܚܗ ܕܡܵܪܝܐ ܥܠ ܕܘܝܼܕ ܡ̣ܢ ܗ̇ܘ ܝܵܘܡܵܐ . ܠܪܘܼܚܐ ܓܹܝܪ ܗܕܐ ܆ ܘܐܦ ܫܐܘܿܠ ܩܲܒܸܿܠ ܒܝܕ ܡܸܫܚܐ . ܘܟܕ ܡܪܡܪ ܘܐܪܓܸܙ ܠܪܘܚܹܗ ܕܡܵܪܝܐ . ܟܬܝܼܒ ܓܹܝܪ ܕܪܘܼܚܗ ܠܡ ܕܡܪܝܐ ܥܸܒܼܪܬ̤ ܡ̣ܢ ܫܐܘܠ ܘܲܡܕܝܒܼܵܐ ܗܘܼܬܼ ܠܗ ܪܘܼܚܐ ܒܝܼܫܬܐ . ܡ̣ܢ ܩܕܡ ܡܪܝܐ . ܕܚܢܢ ܢܸܬܼܚܲܟܿܡ ܆ ܕܟܼܠ ܕܩܲܕܝܼܫܐܝܬ ܡܫܝܼܚ ܆ ܪܘܼܚܐ ܠܒܝܼܫ . ܘܟܠ ܕܤܦܝܼܩ pb. f.54r ܡ̣ܢ ܡܫܝܼܚܘܼܬܐ ܪܘܼܚܢܝܬܿܐ ܆ ܪܘܼܚܐ ܛܲܢܦܐ ܡܕܲܝܪ ܒܗ . ܘܲܫܠܝܡܘܢ ܬܘܼܒ ܡܸܬܡܫܚ ܕܢܲܡܠܟ ܥܠ ܝܼܤܪܝܠ . ܒܝܕ ܨܕܘܿܩ ܘܢܬܢ ܆ ܕܒܝܕ ܪܘܼܚܐ ܢܸܬܼܩܲܕܫ . ܟܒܪܼ ܕܝܢ ܘܕܘܝܼܕ ܆ ܚܠܦ ܐܪ̈ܙܐ ܗܠܝܼܢ ܡܵܘܕܐ ܠܐܠܗܐ . ܐܕ̃ܢܗ ܐܕܗܸܢܬܿ ܠܡ ܪܫ ܒܡܸܫܚܐ ܘܟܼܵܤܝ ܡܲܪܘܐ ܐܝܟ ܚܝܐ . ܘܬܼܘܼܒܼ ܐܪܝܼܡ̣ܬ ܩܪ̈ܢܬܝ ܐܝܟ ܕܪܲܝܡܵܐ ܇ ܘܨܲܒܿܥܬܢܝ ܒܡܸܫܚܐ ܡܒܲܤܡܵܐ .. ܐܹܫܲܥܝܐ ܬܘܼܒܼ : ܘܟܕ ܥܠ ܡܫܝܼܚܐ ܡܸܬܼܢܲܒܹܐ . ܪܘܼܚܹܗ ܠܡ ܕܡܵܪܝܐ ܥܠܝܼ : ܡܛܠ ܗܵܢܐ ܡܲܫܚܢܝ ܠܲܡܤܲܒܿܪܘ ܠܡܤ̈ܟܿܢܐ ܆ ܘܠܡܸܬܠ ܠܐܒ̈ܝܠܐ ܕܨܸܗܝܘܢ ܫܘܼܒܚܵܐ . ܘܤܓ̈ܝܐܬܼܐ ܕܐܝܟ ܗܠܝܢ ܡܲܨܝܐ ܠܡܲܝܬܿܝܘܼ̇ . ܕܥܠ ܪܘܼܚܐ ܩܲܕܝܼܫܐ ܡܫܘ̈ܕܥܵܢ ܒܡܸܨܥܵܝܘܼܬܼ ܡܸܫܚܐ . ܘܐܦ ܕܝܢ ܕܵܡܝܐ ܕܟܕ ܡܸܫܚܐ ܐܝܟ ܡܲܫܠܡܢܘܼܬܐ ܕܲܟܼܝ̈ܢܝܐ ܡ̣ܢ ܪܘܼܚܐ ܠܐܪܝܐ ܕܒܡ̃ܦܚ̃ܡܐ ܕܲܒܦܸܚܡܵܐ . pb. f.54v ܕܓܼܘܫܡܵܐ ܕܤܛܪ ܡܸܢܹܗ ܠܐ ܡܸܬܚܲܘܝܵܢܐ ܗܘܼ ܐܪ̈ܓܫܐ ܒܪ̈ܝܐ ܆ ܡܬܝܼ̱ܠܕ . ܠܕܘܼܡܝܵܐ ܕܪܘܼܚܐ ܩܕܝܼܫܐ ܢܤܝܼܒ ܒܥܹܕܬܿܐ .. ܦܤܘܿܩܐ ܕܥܤܪܐ ܀ ܡܛܠ ܕܡܸܫܚܐ ܗܢܐ ܆ ܠܘ ܗ̇ܘ ܥܬܝܼܩܐ ܐܝܼܬܼܘܗܝ ܗ̇ܘ ܕܒܢܡܘܿܤܐ ܇ ܐܦܠܐ ܡܢܗ ܡܸܬܼܝܲܒܿܠ ܡܛܠ ܕܝܢ ܕܤ̈ܓܝܐܐ ܗܘ̤ܬ ܠܗܘܿܢ ܡܲܤܒܿܪܢܘ̄ ܥܠ ܡܸܫܚܐ ܥܲܬܝܼܩܵܐ ܕܒܥܹܕܬܿܐ ܆ ܕܡ̣ܢ ܡܸܫܚܵܐ ܗ̇ܘ ܥܲܬܿܝܼܩܐ ܕܒܢܡܘܿܤܐ ܐܸܬܼܝܒܿܠ . ܡܠܘܿܐܐ ܕܝܢ ܠܡܲܤܒܿܪܢܘܼܬܼܐ ܗܕܐ ܆ ܡ̣ܢ ܦܸܬܓܼܡܵܐ ܗ̇ܘ ܕܐܝܼܬܼ ܒܲܨܠܘܿܬܼܐ ܕܥܠ ܡܸܫܚܐ ܚܲܕܬܼܐ ܕܒܥܡܵܕܐ ܢܤܒܼܘ . ܕܐܝܼܬܹܝܗ̇ ܆ ܠܟ ܥܬܝܼܪܐ ܒܚܘܼܒܿܗ ܇ ܘܲܫܦܝܼܥܐ ܒܲܚܢܢܗ . ܛܲܒܼܥܵܐ ܕܝܢ ܕܦܸܬܓܡܐ ܐܝܼܬܼܘܗܝ . ܡܸܫܚܐ ܓܹܝܪ ܩܕܝܼܫܐ ܗ̇ܘ ܕܝܲܗܒܬܵܝܗܝ ܠܩܕܡ̈ܝܐ ܠܪܘܿܫܡܐ ܘܠܡܲܦܤܢܘܼܬܼܐ ܕܟܼܗܢܘܬܼܐ ܕܙܲܒܢܐ : ܕܡܲܠܟܘܼܬܐ ܥܵܒܼܘܿܪܬܿܐ ܆ pb. f.55r ܗܫܐ ܐܲܓܼܥܸܠܬܿܝܗܝ ܕܢܗܘܐ ܠܢܝܼܫܵܐ ܘܠܦܸܠܐܬܼܐ ܕܐܝܠܝܢ ܕܡܫܲܢܹܝܢ ܡ̣ܢ ܐܪ̈ܥܢܝܬܐ : ܘܕܫ̄ܕ : ܗܕܐ ܕܓܲܠܝܐܝܼܬܼ ܡܤܲܟܿܠܐ . ܕܠܵܘ ܡܸܫܚܵܐ ܕܝܲܗܒܬܿܝܗܝ ܠܩܕܡ̈ܝܐ ܫܩ̣ܠܬܝܗܝ ܡ̣ܢ ܗ̇ܢܘܢ ܘܠܢ ܝܗܒܬܿܝܗܝ . ܐܸܠܐ ܡܸܫܚܐ ܕܠܩܕܡ̈ܝܐ ܝܗܒ̣ܬܿܝܗܝ ܆ ܠܢ ܗܫܐ ܐܓܥܸܠܬܝܗܝ ܇ ܠܵܘ ܕܗܘܸ ܟܕ ܗܘܸ . ܐܠܐ ܛܟܼܤܗ ܠܡ . ܡܛܠ ܕܫܡܐ ܕܡܸܫܚܐ ܓܵܘܵܢܵܝ ܗܘܼ ܡ̣ܢ ܗ̇ܘ ܕܒܢܡܘܤܐ ܘܡ̣ܢ ܗܢܐ ܕܒܥܕܬܐ . ܘܬܪܝܗܘܢ ܡܫܚ̈ܐ ܐܝܟ ܕܝ̈ܠܢܝܐ ܬܚܹܝܬܼ ܓܵܘܵܢܝܐ ܚܒܼܝܼܫܝܼܢ . ܐܸܠܐ ܗܕܐ ܗܝ̣ ܕܲܡܤܲܟܸܿܠ ܦܬܓܼܡܐ ܗ̇ܘ . ܕܡܸܫܚܐ ܕܠܗ̇ܢܘܢ ܝܗܒ̣ܬܝܗܝ ܒܛܘܼܦܤܐ ܆ ܠܢ ܕܡܥܠܝ ܡܸܢܹܗ ܒܩܲܕܝܼܫܘܼܬܐ ܐܲܓܥܸܠܬܿ ܗܫܐ . ܘܟܼܡܐ ܕܗ̇ܘ ܒܨ̈ܒܘܬܐ ܐܪ̈ܥܢܝܵܬܐ ܡܸܬܦܿܪܹܫ ܗܘ̣ܐ : ܒܦܸܚܡܵܐ ܕܕܘܼܒܪܐ ܐܪܥܢܝܐ : ܗܵܢܐ pb. f.55v ܒܪܘܼܚܐ ܕܩܘܼܕܫܐ ܡܸܬܼܩܲܕܫ ܆ ܕܘܼܡܝܹܗ ܕܗܘܼܦܟܼܐ ܪܘܼܚܢܝܐ ܇ ܕܢܗܘܐ ܠܢܝܼܫܐ ܘܠܦܠܐܬܼܐ ܘܫ̄ . ܡܕܝܼܢ ܛܘܼܦܤܐ ܡܲܠܝܼ ܗ̇ܘ ܢܵܡܘܿܤܝܐ ܕܗܢܐ ܕܒܥܹܕܬܐ ܆ ܘܠܘ ܗܘܸ ܟܕ ܗܘܸ . ܡܛܠ ܕܢܡܘܤܐ ܛܸܠܢܝܬܐ ܐܝܼܬܼ ܗܘ̣ܐ ܒܗ ܇ ܕܛܒ̈ܬܐ ܕܥܬܝܼ̈ܕܢ ܆ ܘܠܐ ܗܘ̣ܐ ܩܢܘ [...] ܕܨ̈ܒܼܘܬܐ ܆ ܐܝܟ ܕܫܠܝܚܐ ܫܡܝܵܢܐ ܚܪ̣ܩ . ܒܗܿܝ ܕܢܡܘܿܤܐ ܥܲܬܝܼܩܐ ܆ ܡܛܠ ܚܕܬܐ ܐܸܬܝܼܗܸܒ ܇ ܘܠܘ ܚܕܬܼܐ ܡܛܠ ܥܬܝܼܩܐ . ܘܡܛܠ ܒܘܼܛܠ ܬܪܥܝܼܬܐ ܗܕܐ ܇ ܤܗܕܘܬܐ ܡ̣ܢ ܒܥܸܠ ܕܝܼܢܐ ܡܕܲܠܩܒܼܵܢܐ ܙ̇ܕܩ ܠܡܤܒ ܆ ܕܝܲܬܝܼܪ ܢܕܢܚ ܫܪܪܐ ܘܢܲܨܡܚ . ܝܗܘܼܕܝܐ ܓܹܝܪ : ܘܐܦܢ ܐܲܚܓܿܪ ܠܡ̈ܠܐ ܢܒ̈ܝܝܬܼܐ ܇ ܐܝܟܿܢܐ ܕܤܵܪܘܿܒܘܼܬܹܗ ܬܸܬܼܩܲܝܡ . ܐܟܼܡܐ ܕܒܗ̇ܝ ܕܒܕܢܝܐܝܠ ܇ ܕܢܬܩܛܥ ܡܹܫܚܐ ܘܠܐ ܐܝܼܬܼ ܠܗ̇ ܐܡ̇ܪ . ܚܠܦ ܗܵܝ ܕܢܬܩܛܸܠ pb. f.56r ܡܫܝܼܚܵܐ ܘܠܐ ܐܝܼܬܼ ܠܗ̇ . ܐܸܠܐ ܐܵܘܕܝܵܗ ܟܕ ܠܐ ܨ̇ܒܐ ܠܩܛܝܼܥܘܼܬܹܗ ܕܡܸܫܚܵܐ ܢܡܘܿܤܝܐ ܕܡܢܗ ܕܝܗܘܕܐ . ܕܐܝܟܿܢܐ ܕܝܢ ܕܐܸܬܩܲܛܲܥ ܡܸܫܚܗ ܘܕܐܲܝܟܿܢ ܘܐܸܡܬܼܝ ܬܐܘܪܝܐ ܐܚܪܬܼܐ ܕܠܐ ܐܠܵܨܵܐ ܥܠܝܗ̇ ܗܪܟܐ ܐܝܼܬ . ܐܢܕܝܢ ܗ̇ܘ ܕܐܸܬ̱ܥܨܝܸ ܟܕ ܠܐ ܨ̇ܒܐ ܕܠܝܬܿ ܠܗ ܡܸܫܚܐ . ܐܝܟܢܐ ܡܲܡܪܚ ܐܢܫ ܡ̣ܢ ܒܝ̈ܬܝܐ ܠܡܹܐܡܪ : ܕܝܘܼܒܵܠܐ ܕܗܵܢܐ ܡܸܫܚܐ ܡ̣ܢ ܗ̇ܘ ܡܸܫܚܐ ܐܝܬܼܘܗܝ ܥܲܬܝܼܩܐ : ܐܵܘ ܕܗܘ̤ ܟܕ ܗܘܸ ܢܸܗܡܘܿܣ ܆ ܕܐܝܼܢܘܼܗܝ . ܦܤܘܿܩܐ ܕܲܚܕܥܤܪ ܀ ܡܛܠ ܝܘܼܒܵܠܹܗ ܕܡܸܫܚܵܐ ܩܕܝܼܫܵܐ ܐܡܪܝܼܢܢ . ܕܟܕ ܐܸܬܗܲܝܡܢܘ ܫܠܝܚ̈ܐ ܛܘܼܒ̈ܢܐ ܝܕܥܬܐ ܕܐܪ̈ܙܐ ܐܠܗ̈ܝܐ . ܘܩܲܒܿܠܘ ܒܡܲܦܘܿܚܝܼܬܐ ܕܡ̣ܢ ܪܘܼܚܐ ܩܕܝܼܫܐ ܟܠ ܚܸܟܡ̈ܢ ܘܟܼܠ ܝܕܥ̈ܢ ܘܟܼܠ ܤܘܼܟܿܠ ܆ ܒܲܪܟܼܘܼܗܝ ܘܩܲܕܝܫܘ̄ : ܠܗܢܐ ܡܸܫܚܐ ܒܚܝܠܐ ܕܪܘܼܚܐ ܆ ܕܢܸܗܘܐ pb. f.56v ܠܐܬܸܐ ܘܠܚܝܬܡܐ ܕܤܝܼܡܬܼ ܒܢ̈ܝܐ . ܘܡܛܠ ܕܗܲܝܡܢܘܼܬܐ ܕܐܲܫܠܸܡܘ : ܘܦܘܼܩ̈ܕܢܐ ܕܝܲܒܸܠܘ ܆ ܥܤ̈ܩܐ ܗܘ̣ܘ ܕܢܸܬܼܩܲܒܿܠܘܢ ܡ̣ܢ ܥܵܠܡܵܐ ܇ ܐܸܠܘܼܠܐ ܚܝܠܐ ܕܢܩ̇ܦ ܗܘ̣ܐ ܠܗܘܢ ܇ ܠܡܸܤܥܪ ܐܬ̈ܘܬܐ ܘܬܸܕܡܪ̈ܬܼܐ ܗܠܝܢ ܕܡܸܬ ܪܓܼܫܢܐܝܼܬ ܓܡ̣ܪܘ ܠܚ̈ܙܝܐ ܇ ܕܫܲܪܪܘ ܒܡܕܥ̈ܝܗܘܢ ܫܪܵܪ ܤܘܼܥܪ̈ܢܐ ܕܡܠܦܢܘܬܗܘܢ . ܘܐܠܐ ܐܝܟܿܢܐ ܡܸܫܟܿܚܐ ܗܘ̣ܬ : ܕܗ̇ܢܘܢ ܕܥܕܟܝܠ ܥܢܢܐ ܚܸܫܘܿܟܼܬܐ ܕܠܐ ܝܕܥܬܐ ܩܪܝܼܡܵܐ ܗܘܼܬܼ ܥܠ ܐܦܝ̈ ܡܕܥܗܘܢ : ܢܗܲܝܡܢܘܼܢ ܕܐܢܫ ܩܵܡ ܡ̣ܢ ܡ̈ܝܼܬܐ ܒܬܪ ܕܐܸܨܛܠܸܒ : ܘܕܲܤܠܩ ܠܫܡܝܐ ܆ ܐܠܘܼܠܐ ܤܵܥܘܪ̈ܘܬܐ ܗ̇ܢܝܢ ܡܲܬܡ̱̈ܗܬ ܠܗܘ̈ܢܝܗܘܢ ܚܙ̇ܝܢ ܗܘ̣ܘ ܆ ܒܕܠܥܠ ܡ̣ܢ ܡܕܪ̱ܟܢܘܬܗ ܕܟܼܝܵܢܢ ܡܚܝܠܹܐ ܆ ܐܝܼܬܼܝܗ̇ ܨܒܼܘܼܬܼܐ ܗܕܐ . ܘܒܗ̇ܝ ܕܗܢ̣ܘܢ ܫ̈ܠܝܼܚܐ . ܡ̣ܢ ܠܐ ܡܸܫܟܚ̈ܢܝܬܐ ܗܘ̣ܬ ܡܩܵܘܝܵܢܘܼܬܗܘܿܢ ܕܒܥܵܠܡܵܐ ܗܢܐ : .. ܀ .. ܘ .. ܀ .. pb. f.57r ܘܠܐ ܕܠܟܼܠ ܤܵܘ̈ܦܐ ܒܲܪ̈ܝܹܐ ܢܸܬܡܬܚܘܢ ܡܲܨܝܐ ܗܘ̣ܬܼ . ܐܬ̱ܐܠܸܨܘ ܕܒܝܕ ܡܸܨ̈ܥܵܝܐ ܘܲܡܫ̈ܡܫܢܐ : ܢܝܲܒܿܠܘܼܢܗ̇ ܠܲܤܒܪܬܼܐ ܡܲܚܝܢܝܼܬܐ ܥܕܡܵܐ ܠܤܘ̈ܦܐ ܐܚܪ̈ܝܐ ܕܒܪܝܼܬܐ : ܘܬܸܬ̱ܢܛܪ ܘܬܸܬܝܲܒܿܠ ܟܪܘܙܘܬܼܐ . ܘܲܠܥܠܡ . ܘܡܼܛܠ ܕܠܐ ܒܫܘܼܘܫܵܛܐ ܕܪܵܕܐ : ܘܒܡܸܬܼܚܵܐ ܕܙܲܒܢܐ : ܬܬܪܢܐ ܟܪܘܙܘܼܬܼܐ ܕܲܡܤܲܒܿܪ̈ܢܐ : ܕܢܘܟܼܪܝܲܬܼ ܠܬܘܕܝܼܬܼܗܘܢ ܕܫ̈ܠܝܼܚܐ ܐܝܼܬܹܝܗ̇ ܇ ܘܐܦ ܕܬܬܝܼܕܥ ܐܟܚܕܢܵܝܘܬܼ ܗܲܝ̇ܡܵܢܘܼܬܐ ܐܪܬܕܿܘܼܟܿܤܝܬܐ ܕܫܠܝܼܚ̈ܐ ܘܲܡܤܲܒܿܪ̈ܢܐ : ܐܝܟ ܚ̇ܬܡܐ ܡܗܝܡܢܐ : ܘܛܲܒܼܥܐ ܠܐ ܡܸܬܼܕܓܿܠܵܢܐ : ܩܲܕܫܘܼܗܝ ܠܡܸܫܚܐ ܗܢܐ ܆ ܘܝܲܗܒܿܘܗܝ ܕܢܸܬܿܝܲܒܿܠ ܒܐܝܼ̈ܕܝ ܡܸܨ̈ܥܵܝܐ ܕܤܒܼܪܬܼܐ ܒܟܼܠܦܢ̈ܝܢ ܇ ܕܟܕ ܠܐ ܡܵܝܘܬܐܝܼܬ ܢܸܪܕܐ ܥܕܡܐ ܠܥܠܡ ܆ ܠܐ ܡܝܘ̈ܬܐ ܢܓܼܡܘܿܪ ܠܟܼܠ ܥܲܡ̈ܡܝܼܢ ܒܬܘܼܠܡܕܐ ܘܒܥܡܵܕܐ ܇ ܐܝܟ ܒܪܬܼ ܩܵܠܹܗ ܕܡܪܢ . ܕܙܸܠܘ ܠܡ .. ܀ .. ܙ .. ܀ .. pb. f.57v ܬܲܠܡܸܕܘ ܘܕܫ̄ : ܥܸܠܬܼܐ ܕܬܪ̈ܬܝܢ ܬܘܼܒ ܩܲܕܫܘ ܠܡܸܫܚܐ ܗܢܐ ܡܬܼܪܓܫܢܐ ܒܚܲܝܠܐ ܕܪܘܼܚܐ ܘܐܲܫܠܸܡܘ ܠܢ : ܕܡܢܗ ܢܸܬܪܓܸܫ ܠܢ ܚܲܝܠܗ ܘܢܸܬܕܪܓܼ ܒܡܸܨܥܝܘܼܬܹܗ ܇ ܠܘܵܬ ܬܚܘܝܼܬܼܐ ܕܚܝܠܐ ܠܐ ܡܸܬܚܲܙܝܵܢܐ ܕܪܘܼܚܐ ܆ ܕܠܗ ܢܲܩܝܼܦ . ܘܒܗܕܐ ܠܐ ܬܘܼܒ ܤܢܝܼܩܐ ܨܒܘܼܬܐ ܗܫܐ ܥܠ ܡܓܢܢܘܼܬܹܗ ܕܪܘܼܚܐ ܩܕܝܼܫܐ ܡܸܬܪܓܼܫܢܐܝܼܬ : ܐܟܿܡܵܐ ܕܗܝܼܕܝܟ ܐܓܢ ܥܠ ܫܠܝܚ̈ܐ ܩܕܝܼܫ̈ܐ : ܘܒܼܡܸܨܥܵܝܘܼܬܗܘܢ ܥܠ ܐܚܪ̈ܢܐ ܆ ܐܟܡܐ ܕܥܠ ܒܹܝܬܼ ܩܘܼܪܢܠܝܼܘܿܣ ܘܤܛܪ . ܒܗ̇ܝ ܕܐܢܢܩܐ ܩܪܵܬ̤ ܗܝܕܝܟ ܒܫܘܼܪܵܝ ܬܘܼܠܡܵܕܐ ܠܕܐܝܟ ܗܕܐ ܆ ܠܐ ܕܝܢ ܒܬܪ ܬܘܼܠܡܵܕܐ ܘܡܸܫܬܪܪܢܘܼܬܐ ܕܲܒܗܲܝܡܢܘܬܐ ܇ ܟܕ ܛܵܒܼ ܠܘ ܩܢܘܿܡܵܐ ܕܪܘܼܚܐ ܩܕܝܼܫܐ ܡܸܬܪܓܼܫܢܐܝܬ ܐܓܢ ܚܵܣ ܠܡܸܬܪܥܝܘܼ ܐܢ ܢܲܤܒܪ ܐܢܫ . ܟܤܹܐ ܗܘܼ ܓܹܝܪ ܥܡ ܐܒܼܐ ܘܒܼܪܐ ܘܡܸܫܬܒܚ pb. f.58r ܒܲܓܼܢܝܼܙܘܼܬܐ : ܘܠܐ ܡܦ̈ܩܢ ܒܪ̈ܝܬܐ : ܠܡܩܒܿܠܘܼ ܓܠܝܢܗ . ܐܠܐ ܡܲܓܿܢܵܢܘܼܬܹܗ ܠܤܥܘܪܘܬܐ ܘܠܡܥܒܕܢܘܬܗ ܩ̇ܪܝܢܢ . ܗܕܐ ܕܡܗܲܝܡ ( ܢܝܢܢ ) ܘܡܘܕܝܢܢ ܕܒܲܥܡܵܕܐ ܕܒܡ̈ܝܐ ܘܡܹܫܚܐ ܡܩܲܒܿܠܝܼܢܢ ܠܗ̇ . ܘܡ̣ܢ ܡܝ̈ܘܬܐ ܠܐ ܡܝ̈ܘܬܐ ܡܸܨܛܲܠܡܝܼܢܢ . ܘܗܘ̇ܝܢܢ . ܘܐܝܟ ܕܒܼܤܘܓܠܐ ܛܝܒܿܘܼܬܐ ܕܪܘܼܚܐ ܡܸܬܐܡܪܐ ܡܓܿܢܵܢܘܼܬܼܐ ܗܝ̇ : ܒܟܬ̈ܒܐ ܩܕܝܼ̈ܫܐ . ܐܝܟܿܢܐ ܦܵܠܛܐ ܗܘܼܬ ܠܗܘܿܢ ܠܗ̈ܘܢܐ ܫܠܝܚ̈ܐ : ܕܒܼܪܘܼܚܐ ܩܕܝܼܫܐ ܐܬܡ̱ܫܚܘ ܕܢܸܦܤܩܘܢ ܥܘܼܗܕܢܐ ܗ̇ܘ ܕܝܼܗܝܼܒܘܼܬܹܗ ܕܪܘܼܚܐ : ܘܠܐ ܡܓܼܫܡܝܼܢ ܗܘ̣ܘ ܥܘܼܗܕܢܗ̇ ܕܗܕܐ ܡܵܘܗܒܬܼܐ ܡܥܠܝܬܐ ܒܡܸܫܚܐ ܡܩܲܕܫܐ ܕܐܝܟ ܗܢܐ ܆ ܘܲܢܝܲܒܿܠܘܼܢ ܒܥܕܬܿܗ ܕܐܠܗܐ . ܡܥܲܠܝܐ ܗܝܼ ܓܹܝܪ ܒܲܫܪܪܐ ܡܵܘܗܒܬܐ ܗܕܐ . ܕܲܒܡܸܫܚܐ ܘܡ̈ܝܐ ܆ ܗ̇ܘ ܕܡܵܘܠܕܐ ܕܡ̣ܢ ܪܘܼܚܵܐ ܡܪܲܙܙ . ܚܕܬܿܐ ܗܝ̣ ܓܹܝܪ ܡܵܘܗܒܬܐ ܗܕܐ pb. f.58v ܕܐܸܬܼܝܗܒܬ̤ ܠܒܢܝ̈ܢܫܐ . ܒܕ ܠܐ ܝܼܗܝܼܒܵܐ ܗܘܼܬ ܠܐܢܫ ܆ ܩܕܡ ܕܢܸܫܬܲܒܿܚ ܝܼܫܘܿܥ . ܬܸܫܒܿܘܿܚܬܹܿܗ ܓܹܝܪ ܕܝܼܫܘܼܥ . ܗ̇ܝ ܕܐܝܼܬܹܝܗ̇ ܩܝܵܡܬܐ ܕܡ̣ܢ ܒܹܝܬܼ ܡܝܼ̈ܬܐ ܆ ܗܘܸ ܪܘܼܚܐ ܓܲܡܪܗ̇ ܆ ܐܟܼܡܵܐ ܕܓܡ̇ܪ ܠܗ̇ ܠܢ ܒܝܕ ܥܡܵܕܐ ܕܐܪܙܗ̇ ܐܝܼܬܼܘܗܝ ܡܛܠ ܗܕܐ ܟܠܡ̇ܢ ܕܥܡ̇ܕ ܒܐܪܙ ܡܵܘܬܹܿܗ ܕܡܵܪܢ ܘܡܸܬܩܒܼܪ ܥܲܡܗ ܆ ܠܗ ܠܪܘܼܚܐ ܕܚ̈ܝܐ ܢܲܩܝܼܦܐܝܼܬܼ ܡܩܲܒܸܠ . ܘܡܹܟܹܿܝܠ ܦܓܼܪܐ ܪܘܼܚܢܝܐ ܒܐܪܙ ܇ ܗ̇ܘ ܕܲܥܬܝܼܕ ܒܲܩܝܵܡܬܐ ܡܸܟܿܐ ܢܩܲܒܸܿܠ . ܗܕܐ ܕܚܕ ܡ̣ܢ ܩܕܡ̈ܝܐ ܠܐ ܐܸܫܬܿܘܝܼ ܠܗ̇ . ܠܪ̈ܘܚܢܐ ܠܡ ܪ̈ܘܚܵܢܝܬܐ ܡܦܚܡܝܼܢܢ . ܘܪܘܚܢܐ ܓܹܝܪ ܟܠܡܕܡ ܕܐ̇ܢ . ܘܐܢܬܘܿܢ ܠܐ ܗܘܸܝܬܘܢ ܒܲܒܼܤܪ ܐܸܠܐ ܒܪܘܼܚ . ܡܛܠ ܗܕܐ ܛܝܒܿܘܬܐ ܕܪܘܼܚܐ ܆ ܐܲܝܟ ܚܕܐ ܡ̣ܢ ܡܢ̈ܘܬܗ ܕܒܪܢܫܐ ܟܪܤܛܝܵܢܵܐ ܗܵܘܝܐ . ܐܟܼܡܐ ܕܦܘܠܘܿܣ ܐܠܵܗܵܝܐ pb. f.59r ܤܗ̇ܕ ܟܕ ܐܡ̇ܪ . ܕܟܠܗ̇ ܪܘܼܚܟܼܘܢ ܘܦܓܪܟܘܢ ܢܢܲܛܪ ܕܠܐ ܪܹܫܝܵܢ . ܥܕܡܐ ܓܹܝܪ ܠܡܵܘܬܿܗ ܕܡܪܢ ܆ ܒܲܪܢܫܐ ܦܓܼܪܐ ܘܢܲܦܫܵܐ ܒܲܠܚܘܿܕ . ܒܥܡܵܕܐ ܕܝܢ ܕܒܐܪܙ ܡܵܘܬܿܗ ܕܡܪܢ : ܘܗܵܘܝܐ ܕܡ̣ܢ ܕܪܹܫ ܇ ܡܢ̈ܘܵܬ ܬܚܘܼܡܗ ܕܒܼܪܢܫܐ ܟܪܤܛܝܼܢܐ ܆ ܦܓܼܪܐ ܘܢܦܫܐ ܘܪܘܼܚܐ . ܘܲܬܠܬܝܗܹܝܢ ܠܵܘ ܒܫܡܐ ܘܡܲܤܒܿܪܢܘܬܐ . ܐܠܐ ܒܲܟܼܝܵܢܐ ܚܲܬܼܝܼܬܼܐ ܕܤܘܥܪ̈ܢܐ ܘܬܠܬܝܗܝܢ ܕܝܼܠܢ ܆ ܐܝܟ ܡܢ̈ܘܬܢ . ܐܝܟܢܐ ܓܹܝܪ ܕܗ̇ܝ ܕܦܓܼܪܟܘܢ ܘܢܲܦܫܟܼܘܢ ܆ ܗܟܼܢܐ ܘܒܫܲܘܝܘ ܗ̇ܝ ܕܪܘܼܚܟܘܢ ܆ ܐܸܬܼܐܡܪܬ̤ ܥܠܝܢ ܡ̣ܢ ܦܘܠܘܿܣ . ܐܝܟ ܕܐܦ ܒܕܘܼ̈ܟܿܝܬܐ ܐܚܪܢܝܬܐ ܐܡ̣ܪ ܇ ܕܛܝܒܿܘܼܬܹܗ ܕܡܪܢ ܥܡ ܪܘܼܚܟܘܢ . ܘܪܘܼܚܐ ܡܲܤܗ̱ܕܐ ܠܪܘܼܚܢ . ܘܐܢܐ ܥܲܡܟܘܢ ܥܡ ܪܘܼܚܐ ܕܝܼܠܝ . ܘܡܪܢ ܝܼܫܘܿܥ ܡܫܝܼܚܐ ܥܲܡ ܪܘܼܚܟ . ܒܲܕܓܼܘܿܢ ܚܕܵܐ ܐܝܼܬܝܗ̇ ܥܲܡܢ ܪܘܼܚܐ ܕܛܝܒܿܘܼܬܐ pb. f.59v ܥܡܵܕܐ ܕܒܲܡܫܝܼܚܵܐ ܡܬܝܼܠܐ : ܕܡ̣ܢ ܥܡ̣ [...] ܐ ܩܲܕܝܼܫܐ ܩܲܒܸܿܠܢ ܐܪܙܢܐܝܼܬ ܇ ܗ̇ܝ ܕܒܢܛܘܼܪܬ ܦܘܼܩ̈ܕܢܐ ܐܝܼܕܐ ܒܐܝܼܕܵܐ ܡܲܥܒܿܕܢܐܝܬ ܒܢ ܡܸܬܓܠܝܐ ܇ ܒܦܘܼܪܫܢ ܦܘܼܪܫܢ ܇ ܘܒܡܘ̈ܗܒܢ ܡܵܘ̈ܗܒܢ . ܒܲܕܡܘܼܬܼ ܥܘܸܠܐ ܕܟܕ ܡܩܲܒܸܿܠ ܚܲܝܠܢܐܝܬ ܡ̣ܢ ܟܪܤܐ ܟܠܗܝܢ ܡܲܥܒܕ̈ܢܘܬܐ ܕܫܘܼܡܠܝܗ ܕܟܝܵܢܐ : ܠܦܘܼܬ ܬܪܒܿܝܼܬܹܗ ܘܡܘܼܫ̈ܚܵܬܹܗ ܟܝ̈ܢܝܬܐ . ܡܸܬܚܵܘ̈ܝܢ ܒܗ ܡܲܥܒܿܕܢܐܝܼܬܼ ܒܝܕ ܤܘܥܪ̈ܢܐ ܒܗ̇ ܒܕܡܘܼܬܐ ܥܠ ܚܝܠܗ ܕܪܘܚܐ ܐܸܤܬܿܟܿܠ . ܕܐܦܢ ܗܫܐ ܥܡ ܝܼܠܝܼܕܘܼܬܢ ܐܪܙܢܝܬܐ ܇ ܠܐ ܡܬܚܘܝܐ ܒܢ ܓܠܝܐܝܼܬ ܤܥܘܪܘܬܗ ܐܠܗܝܬܐ : ܐܠܐ ܨܘܼܪ̈ܬܼܐ ܘܓܘܼܫ̈ܡܐ ܕܠܐ ܡܸܬܼܚܲܒܠܢܘܼܬܐ ܕܩܲܒܸܿܠܢܢ ܟܤܹܝܢ ܒܢ . ܒܛܟܼܤܐ ܕܗܕܡ̈ܐ ܕܠܐ ܦܠܘܿܚ̈ܐ ܕܛ̈ܠܝܐ . ܗ̇ܘܐ ܕܝܢ ܙܒܼܢܐ ܕܒܗܘܢ ܚܬܝܼܬܐܝܬ ܡܸܫܬܡܠܹܝܢܢ : ܟܕ ܡܸܫܬܡܠܝܐ ܡܸܫܬܿܝܼܬܹܗ ܕܥܵܠܡܵܐ . ܘܐܝܟܿܢܐ ܕܡ̣ܢ ܙܪܥܐ ܓܲܒܪܐ pb. f.60r ܕܢܗܘܐ ܒܪܢܫܐ ܠܝܬܿ ܠܢ ܕܢܸܬܦܠܓܼ ܆ ܗܟܢܐ ܘܡ̣ܢ ܡܸܫܚܐ ܡܩܲܕܫܐ ܕܢܗܘܐ ܡܵܝܘܿܬܐ ܠܐ ܡܵܝܘܿܬܐ ܒܚܲܝܠܐ ܕܪܘܼܚܐ ܆ ܠܐ ܙ̇ܕܩ ܕܢܼܬܦܪܬܟ . ܥܸܠܬܼܐ ܕܬܼܠܬܼ ܬܘܼܒܼ ܩܲܕܫܘܼܗܝ ܠܡܸܫܚܐ ܆ ܡܛܠ ܕܝܵܕܥܝܼܢ ܗܘ̣ܘ : ܕܲܥܬܝܼܕ ܒܝܼܫܵܐ ܠܡܸܒܼܛܢ ܘܠܡܹܐܠܕ : ܘܲܠܡܸܚܒܿܠ ܗܲܪ̈ܵܤܝܼܵܣ ܕܛܘܼܥܝܲܝ ܤܓ̈ܝܐܬܼܐ : ܐܟܼܡܐ ܕܒܝܘܡ̈ܝܗܘܢ ܆ ܒܤܝܼܡܘܢ ܘܤܛܪ ܐܲܥܒܸܿܕ . ܝܲܒܿܠܘܼܗܝ ܠܡܸܫܚܐ ܗܢܐ ܡܩܲܕܫܐ ܇ ܕܢܸܬܦܪܫܘܢ ܒܹܗ ܡܗܲܝ̈ܡܢܐ ܡ̣ܢ ܠܐ ܡܗܝ̈ܡܢܐ ܘܢܸܬܡܲܫܚܘܢ . ܘܕܐܝܢܐ ܕܠܐ ܡܩܲܒܸܿܠ ܥܠܘܗܝ ܪܘܿܫܡܐ ܕܒܗ ܘܡܸܢܹܗ . ܬܠܡܝܼܕܐ ܗܘ̣ ܕܗ̇ܢܘܢ ܕܡ̣ܢ ܤܛܢܐ ܡܬܬܥܲܒܿܕܝܼܢ : ܘܒܪܘܼܚ ܫܘܼܩܪܐ ܡܸܬܕܒܿܪܝܼܢ . ܐܝܢܐ ܕܝܢ ܕܒܗ ܡܸܬܛܿܒܲܥ ܆ ܘܡܸܢܗ ܡܸܬܼܡܫܚ ܆ ܒܠܐ ܡܵܝܘܿܬܘܬܐ ܗܪܟܐ ܡܸܨܛܲܠܡ . ܘܲܠܚܲܪܬܼܐ ܒܓܡܝܪܘܼܬܐ ܡܸܫܬܒܚ . ܥܠܬܐ ܕܐܪܒܥ . pb. f.60v ܬܘܼܒ ܕܝܢ ܕܐܠܘܼܠܐ ܒܡܸܫܚܐ ܡܸܬܛܲܟܿܣ ܗܘ̣ܐ ܥܡܵܕܐ ܩܕܝܼܫܐ ܡ̣ܢ ܫ̈ܠܚܐ ܆ ܟܒܼܪ ܕܝܢ ܒܘܼܠܒܿܠܐ ܥ̇ܐܠ ܗܘ̣ܐ ܥܠ ܛܘܼܟܵܤܹܗ ܕܥܡܵܕܐ ܇ ܘܒܨ̈ܒܘܬܐ ܐܚܪ̈ܢܝܬܐ ܐܚܪܢܐܝܼܬܼ ܡܲܥܡܕܝܼܢ ܗܘ̣ܘ . ܘܡܵܢܐ ܠܐ ܫܲܘܝܘܼܬܐ ܥܵܐܠܐ ܗܘ̣ܬ ܥܠ ܥܹܕܬܐ . ܥܠܬܼܐ ܕܚܡܫ . ܬܘܒ ܕܝܢ ܐܠܘܼܠܐ ܛܲܟܿܤܘ ܫ̈ܠܝܚܐ ܠܝܘܼܒܵܠܐ ܗܢܐ ܕܡܸܫܚܐ ܆ ܩܛ̇ܠ ܗܘ̣ܐ ܒܫܘܼܘܫܵܛܐ ܕܪܵܕܐ ܘܒܪܘܼܚܩܐ ܕܙܒ̣ܢܐ ܛܘܼܟܤܗ ܒܬܪܥܝܼܬܐ ܐܢܫܝܬܐ ܢܲܩܝܲܬ̤ ܠܢܸܫܝܵܢܐ ܐܝܼܬܹܝܗ̇ . ܡܵܠܘܿܢ ܕܝܢ ܆ ܟܕܠܐ ܗܘ̣ܐ ܩܪܝܼܚܐ ܙܢܗ ܒܐܘܢܓܠܝܘܢ . ܘܡܸܢܗ̇ ܕܢܕܐ ܟܒܼܪ ܡܸܬܟܲܕܒܼ ܗܘ̣ܐ ܤܘܼܥܪܢܐ ܕܠܐ ܦܩܝܼܪ ܒܐܘܢܓܠܝܘܢ . ܡܕܝܢ ܐܢܢܩܐ ܩܪܬ̤ ܐܢܘܢ ܕܢܩܲܕܫܘܢ ܠܡܸܫܚܐ ܗܢܐ ܘܲܢܝܲܒܿܠܘܼܢܵܝܗܝ ܇ ܘܢܸܦܩܕܘܢ ܥܘܼܬܿܩܗ ܒܥܕܬܐ ܩܕܝܼܫܬܿܐ . ܕܲܢܚܲܕܬܘܢ ܒܗ ܟܠ ܝܿܘܡ ܟܗ̈ܢܐ ܘܲܢܩܲܕܫܘܢ pb. f.61r ܚܲܕܬܼܐ ܒܥܲܬܿܝܼܩܵܐ ܆ ܕܡܫܘܕܥ ܥܠ ܫܲܘܝܘܬܐ ܘܐܘܝܘܬܼܐ ܕܬܘܕܝܼܬܐ ܘܠܐ ܤܕܲܝܩܘܼܬܐ ܕܤܟ ܕܒܼܡܲܫܠܡܢܘܼܬܐ ܗܕܐ . ܗܠܝܢ ܐܢܝܢ ܐܝܟ ܚܲܬܼܝܼܬܼܘܼܬܼܐ : ܥܸ̈ܠܠܬܼܐ . ܕܩܘܼܕܵܫ ܡ̣ܫܚܐ ܘܝܘܼܒܵܠܹܗ : ܕܡ̈ܲܠܦܢ ܥܠ ܫܘܼܪܪ ܩܘܼܕܵܫܹܗ ܕܡܸܫܚܢ : ܘܠܦܘܼܪܫܢܐ ܕܡ̣ܢ ܗܲܪܵ̈ܤܝܼܵܣ ܘܠܬܚܘܝܼܬܼ ܚܕܵܢܝܘܼܬܼ ܬܘܕܝܖܼܬܐ . ܘܠܐܪܙ ܡܲܓܿܢܵܢܘܼܬܐ ܕܛܝܒܿܘܼܬܐ ܕܪܘܼܚܐ ܕܥܠ ܥܡܵܕܐ . ܦܤܘܩܐ ܕܬܪܥܤܪ ܀ ܥܠ ܗ̇ܝ ܕܡܛܠ ܡ̇ܢܐ ܒܐܕܫܐ ܗܢܐ ܕܡܸܫܚܵܐ ܐܸܬܝܒܿܠܘ ܘܠܘ ܒܡܕܡ ܐܚܪܝܢ ܡ̣ܢ ܐܕܫ̈ܐ ܐܚܪ̈ܢܐ . ܐܡ̇ܪܝܢܢ . ܥܠ ܕܗܝܸ ܡܲܥܒܿܕܢܘܬܐ ܕܪܘܼܚܐ ܩܘܕܫܐ ܟܡܵܐ ܙܒܢ̈ܝܢ ܆ ܒܲܫܡܐ ܕܡܸܫܚܵܐ ܠܟܬܒܐ ܢܤܝܼܒܼܵܐ . ܐܡ̇ܪ ܓܝܪ ܠܸܫܢ ܩܲܢܝܹܗ ܕܤܵܦܪܐ ܡܗܝܼܪܐ . ܒܪ ܐܝܼܫܝ ܢܒܝܼܵܐܝܼܬ ܡܛܠ ܒܪܗ ܘܡܵܪܹܗ . ܡܛܠ ܗܢܐ ܡܲܫܚܵܟ ܐܠܗܐ ܐܠܗܝܟ ܆ ܡܸܫܚܵܐ pb. f.61v ܕܚܕܘܼܬܼܐ ܝܲܬܝܼܪ ܡ̣ܢ ܚܲܒܪ̈ܝܟ . ܐܚܪܢܐ ܕܝܢ ܢܦܝܼܚ ܡ̣ܢ ܪܘܼܚܐ . ܪܘܼܚܗ ܕܡܵܪܝܐ ܥܠܝ . ܡܛܠ ܗܢܐ ܡܲܫܚܢܝ ܘܫ̄ . ܐܦ ܓܝܪ ܡܸܫ̈ܚܹܐ ܥܬ̈ܝܼܩܐ ܕܛܘܦܤܢܐܝܼܬܼ ܒܥܲܬܝܼܩܬܐ ܆ ܠܗܢܐ ܚܒ̇ܠܝܼܢ ܗܘ̣ܘ . ܘܡܛܠ ܓܝܪ ܕܒܛܟܼܤܐ ܕܪܘܼܚܐ ܠܐ ܡܸܬܼܚܲܙܝܵܢܐ ܢܤܝܼܒ ܡܸܫܚܐ ܡܸܬܚܙܝܢܐ ܒܡܲܥܡܘܕܝܬܐ : ܐܝܟ ܕܠܥܸܠ ܐܬܚܘܝܬ̤ . ܗܘܸ ܗ̇ܘ ܪܘܼܚܐ ܕܚܲܟܸܿܡ ܠܢܒ̈ܝܐ : ܒܗ ܒܲܙܢܐ ܠܫ̈ܠܝܚܐ ܢܲܗܪ ܘܚܵܘܝ : ܕܒܐܕܫܐ ܕܡܸܫܚܐ ܢܝܲܒܿܠܘܢ ܐܪܙܐ ܕܲܥܡܵܕܐ ܩܕܝܼܫܐ . ܘܢܸܡܫܚܘܢ ܠܥܡ̈ܝܼܕܐ ܠܒܘܼܕܵܩ ܤܘܼܟܵܠܐ ܕܪܘܚܗ ܕܡܸܫܚܐ : ܗ̇ܘ ܕܒܡܲܢܒܿܕܢ݂ܘܼܬܐ ܕܚܲܝܠܗ ܡܩܝܼܡ ܠܦܓܼܪ̈ܝܗܘܢ ܡܝܼ̈ܬܼܐ ܘܠܲܫܡܲܝܐ ܢܲܤܸܩ ܆ ܒܕܡܘܼܬܗ ܕܡܫܝܼܚܵܐ . ܐܢ ܠܡ ܪܘܼܚܹܗ ܕܗ̇ܘ ܡ̇ܢ ܕܐܲܩܝܼܡ ܠܡܫܝܚܐ ܡ̣ܢ ܒܹܝܬܼ ܡܝ̈ܬܐ ܥ̇ܡܪ ܒܟܘܢ ܆ ܐܦ ܠܦܓܼܪ̈ܝܟܘܢ ܡܝܼ̈ܬܐ ܢܲܚܸܐ . ܬܘܒ pb. f.62r ܘܡܼܛܠ ܕܡܢܗ ܡ̣ܢ ܡܫܝܚܵܐ ܐܸܬܿܬܲܝܬܼܝܸ ܫܘܼܡܗܐ ܕܪܫܝܼܬܼ ܚ̈ܝܢ ܇ ܘܕܥܠܝܢ ܬܸܬܝܲܒܿܠ ܩܪܵܝܬܐ ܕܫܘܼܡܗܵܐ ܗܿܘ ܡܸܢܹܗ ܘܡ̣ܢ ܤܵܥܘܿܪܘܼܬܹܗ ܕܲܠܘܬܼܢ . ܘܕܬܸܗܘܐ ܠܢ : ܡܚܲܝܢܘܼܬܼܐ ܠܘܼܬܼ ܩܪܵܝܬܐ ܗ̇ܝ ܩܕܝܼܫܬܐ . ܟܕ ܡ̣ܢ ܐܵܢܢܩܐ ܕܟܠ ܕܡܸܬܡ̱ܫܚ . ܡܫܝ̃ܚܐ ܡܫܝܼܚܐ ܡܸܬܐ̱ܡܪ . ܐܪܙܐ ܪܒܐ ܕܦܪܝܼܫܘܬܢ ܠܒܼܝܼܬܵܝܘܼܬܹܗ ܕܐܠܗܐ ܇ ܘܡܸܬܗܕܡܢܘܬܢ ܕܒܼܡܫܝܼܚܐ ܪܫܐ ܕܥܕܬܐ ܇ ܕܗܢܗ ܢܤܒܼܢ ܘܕܟܪ̈ܤܛܝܢܐ ܢܸܬܼܩܪܐ . ܗܢ̇ܘ ܕܝܢ : ܡܫܝܼܚ̈ܐ . ܡ̣ܢ ܒܤܪܗ ܠܡ ܐܝܼܬܼܝܢ ܘܡ̣ܢ ܓܲܪ̈ܡܗܝ . ܘܦܓܪܗ ܐܢܬܘܢ ܕܡܫܚܝܐ ܘܗܕܡ̈ܐ ܒܕܘܼܟܬܟܘܢ . ܬܘܼܒܼ ܕܝܢ ܘܡܛܠ ܕܛܲܝܒܘܼܬܐ ܕܪܘܚܐ ܒܲܕܡܘܼܬܼ ܢܘܼܪܐ ܐܲܓܢܬ̤ ܥܠ ܫ̈ܠܝܚܐ : ܗܿܝ ܕܕܵܡܝܵܐ ܒܙܢܐ ܠܢܘܼܪܵܐ ܗ̇ܝ ܕܒܡܸܫܚܐ ܕܵܠܵܩܵܐ ܇ ܕܒܗ ܐܸܬܼܝܲܒܿܠ ܐܪܙܐ ܕܥܡܵܕܢ ܒܦܘܼܪܤܐ pb. f.62v ܫܡܲܝܵܢܐ . ܕܐܝܟ ܗܿܘ ܕܒܲܡܫܝܼܚܘܼܬܢ ܕܒܗ ܆ ܠܢܘܼܪܐ ܕܛܲܝܒܿܘܼܬܐ ܕܒܢ ܡܲܕܠܩܝܼܢܢ . ܠܘ ܠܡܵܘܩܵܕܘܼ ܇ ܐܠܐ ܠܲܡܕܲܟܿܝܘܼ ܘܲܠܡܲܢܗܪܘܼ ܆ ܠܡܕܟܿܝܘ ܡ̇ܢ ܆ ܡ̣ܢ ܛܘܼܘܵܫ̈ܐ ܚܛܝܼܬ̈ܢܝܐ . ܠܡܲܢܗܪܘ ܕܝܢ ܆ ܒܝܕ ܝܕܥܬܐ ܕܲܫܪܪܐ . ܬܘܼܒܼ ܕܝܢ ܘܡܛܠ ܕܡ̈ܠܘܐܐ ܢܘܼܪ̈ܢܝܐ ܐܠܐ ܒܡܸܫܝܚܐ ܆ ܠܐ ܡܢܗܪܝܢ . ܘܕܘܼܒܵܪ̈ܐ ܒܦܘܩ̈ܕܢܐ ܒܡܲܢܗܪܢܘܬܐ ܡܬܝܼܠܝܼܢ . ܐܝܟ ܗ̇ܝ ܕܢܸܗܘܘܢ ܐܤܝܼܪܝܼܢ ܚܲܝܨ̈ܝܟܘܢ ܘܡܲܢܗܪܝܼܢ ܫܪܵܓܼܝܟܘܢ . ܕܲܡܚܲܦܛ ܠܗܘܢ ܥܠ ܕܘܼܒܵܪ̈ܐ ܢܘܼܗܪ̈ܢܝܐ : ܗܢ̇ܘܢ ܕܡ̣ܢ ܪܘܼܚܐ ܡ̣ܢ ܥܡܵܕܐ ܩܕܝܼܫܐ ܠܒܸܫܘ : ܕܒܼܡܨܥܵܝܘܼܬ ܡܸܫܚܐ ܗܵܢܐ ܡܩܲܕܫܐ ܚܲܝܠܗܘܢ ܢܤܲܒܼܘ : ܕܡ̣ܢ ܚܝܠܐ ܠܡܲܥܒܿܕܢܘܬܼܐ ܆ ܒܕܘܼܪܓܼܐ ܢܲܦܩܘܼܢ . ܗܟܢܐ ܠܡ ܢܸܢܗܪ ܢܘܗ̱ܪܟܼܢܘܢ ܩܕܡ ܒܢ̈ܝܢܫܐ ܆ ܐܬܕܿܢܝܼܘ ܕܠܡܸܫܚܐ ܢܩܲܕܫܘܢ . ܬܘܼܒܼ ܕܝܢ . ܘܠܐܪܙ ܠܒܼܘܼܫܵܐ pb. f.63r ܕܠܐ ܡܸܬܼܚܲܒܿܠܢܘܼܬܼܐ ܆ ܐܸܬ̱ܝܼܗܒ ܡܸܫܚܐ . ܒܗ̇ܝ ܕܐܟܼܡܵܐ ܕܡ̣ܢ ܠܒܪ ܡܸܬܡ̱ܫܚ ܗܕܡܐ ܆ ܗܟܼܢܐ ܘܠܓܼܘ ܥ̇ܐܠ ܒܚܝܠܐ ܕܩܢܹܐ ܡ̣ܢ ܟܝܵܢܐ ܘܠܵܘ ܐܝܟ ܠܒܘܼܫ̈ܐ ܐܚܪ̈ܢܐ ܕܡ̣ܢ ܠܒܼܪ ܐܝܼܬܼܝܗܘܢ ܘܲܡܟܲܤܹܝܢ ܥܪܲܛܠܝܘܬܐ .. ܐܸܠܐ ܘܲܠܓܼܘ ܘܲܠܒܼܪ ܡܲܠܒܸܫ ܠܒܘܼܫܐ ܕܠܐ ܡܵܝܘܬܘܼܬܐ ܘܠܐ ܡܸܬܚܲܒܿܠܢܘܼܬܼܐ . ܬܘܼܒܼ ܕܝܢ . ܡܛܠ ܕܒܪ̈ܚܡܐ ܡܬܝܠ ܗܘܸ ܡܸܫܝܚܐ ܒܫܪܒܐ ܕܚܲܟܼܝܼܡ̈ܬܐ ܘܤܟ̈ܠܬܐ ܡ̣ܢ ܡܵܪܢ . ܢܤ̣ܒ ܠܡ ܡܸܫܚܐ ܒܡ̈ܐܢܐ ܥܲܡ ܠܡܦܝܼܕܝ̈ܗܹܝܢ . ܘܲܢ̣ܨܠ ܠܡ ܥܠܝܗܝܢ ܚܲܡܪܐ ܘܡܸܫܚܐ ܩܲܕܝܼܫܐ . ܗܟܢܐ ܘܒܡܸܨܥܵܝܘܼܬ ܡܸܫܚܐ ܩܲܕܝܼܫܐ ܕܒܼܡܲܥܡܘܕܝܼܬܐ ܩܲܕܼܫܬܐ ܇ ܕܒܪ̈ܚܡܐ ܐܸܬܓܲܡܪܬ̤ ܠܘܵܬܢ ܡ̣ܢ ܡܫܲܪܝܵܢܗ̇ ܘܓܼܵܡܘܿܪܗ̇ : ܕܡܛܠ ܚܛܗ̈ܝܢ ܠܥܸܛܝܵܢܐ ܫܘ̇ܝܢ ܗܘ̣ܝܢ ܆ ܒܪܚܡܐ ܐܸܬܼܩܲܒܿܠܢ . ܘܐܸܬܼܪܲܥܝܹ ܠܢ ܐܠܗܐ ܒܪ̈ܚܡܐ . ܗܠܝܢ ܕܒܼܡܸܫܚܐ ܡܸܬܼܝܼܠܝܼܢ pb. f.63v ܘܐܸܫܬܿܘܝܼܢ ܕܒ̈ܢܝܐ ܢܸܫܬܿܡܲܗ ܆ ܡ̣ܢ ܡܲܤܚܘܼܬܐ ܩܲܕܝܼܫܬܐ ܕܒܼܥܡܵܕܐ . ܬܘܼܒܼ ܕܝܢ ܘܡܛܠ ܕܙܲܒܼܢܐ ܗܘ̣ ܗܵܢܐ ܕܒܹܗ ܐܝܼܬܝܢ : ܕܐܓܼܘܿܢܐ ܕܥܲܡ ܒܝܼܫܐ : ܗ̇ܘ ܕܡܸܬܩܬܐ ܘܡܸܬܟܲܒܿܕ ܡ̣ܢ ܒܬܪ ܕܐܸܙܕܟܼܝܸ ܒܕܲܪ̈ܐ ܬܠܬܼܐ ܕܥܲܡ ܡܵܪܢ ܆ ܐܵܢܢܩܐ ܩܪܵܬܢ ܕܢܸܬܼܡ̱ܫܚ ܒܡܸܫܚܵܐ ܩܕܝܼܫܐ ܠܕܪܐ ܕܥܲܡܗ . ܒܗ̇ܝ ܕܲܡܥܵܕ ܡܸܫܚܐ ܠܡܲܫܪܵܥܘܼ ܐܝܼ̈ܕܝܐ ܡ̣ܢ ܓܘܼܫܡܵܐ ܕܲܡܫܝܼܚ . ܠܦܸܠܐܬܼܐ ܕܫܵܪܥܝܼܢ ܟܠܗܘܢ ܦܘܼܪ̈ܤܘܗܝ ܕܲܢܟܼܝܼܠܐ ܡ̣ܢ ܓܘܫܡܵܐ ܕܡܫܝܼܚ ܆ ܒܡܸܫܚܐ ܩܕܝܼܫܐ . ܒܕܒܸܠܥܕ ܚܝܠܐ ܗܢܐ ܕܒܡܸܫܚܐ ܠܒܸܫܢ ܕܢܸܙܟܹܐ ܚܢܢ ܚܲܝ̈ܒܹܐ : ܘܲܢܚܘܼܒ ܡܵܪܘܿܕܐ ܆ ܠܐ ܡܲܨܝܐ ܗܘ̣ܬ . ܘܒܥܸܠܬܐ ܗܕܐ ܤܓ̈ܝܐܐ ܡ̣ܢ ܥܕܬ̈ܢܝܐ ܕܕܘܓܼܡ̈ܐ ܐܚܪ̈ܢܐ ܐܚܝܼܕܝܢ : ܡ̇ܫܚܝܼܢ ܠܥܢܝܼ̈ܕܐ ܕܟܕ ܐܡ̇ܪܝܼܢ : ܕܐܵܦ ܒܬܪܫܘܼܢܝܐ ܕܵܐܪܝܼܢ pb. f.64r ܚܲܝܠܘ̈ܬܼܐ ܒܝܼ̈ܫܐ ܥܲܡ ܥܲܢܝܼ̈ܕܐ . ܚܢܢ ܡ̇ܢ ܚܠܦ ܗܕܐ ܡܫܝܼܚܘܼܬܐ . ܥܲܦܪܐ ܡܩܲܕܫ ܟܗܢܐ ܘܪ̈ܵܡܹܐ ܥܠ ܥܲܢܝܼܕܐ . ܠܗܕܐ ܓܹܝܪ ܐܸܬܝܼܗܸܒܼ ܡܸܫܚܵܐ ܡ̣ܢ ܫ̈ܠܝܚܐ ܘܐܸܬܝܲܒܿܠ ܘܐܸܫܬܪܒܼ ܒܥܕܬܿܐ ܩܕܝܼܫܬܐ . ܦܤܘܩܐ ܕܬܠܬ ܥܤܪ ܀ ܡܛܠ ܗ̇ܝ ܕܠܡ̇ܢܐ ܡ̣ܢ ܡܫܚܢܐ ܟܠܗܘܢ ܡܫܚܐ ܕܙܝܬܿܐ ܐܬܿܩܲܕܫ ܠܲܡܫܝܼܚܘܬܢ ܘܠܪܘܿܫܡܢ ܕܒܲܥܡܵܕܐ ܩܕܝܼܫܐ . ܘܠܘ ܡܫܚ̈ܢܐ ܐܚ̈ܪܢܐ ܐܡ̇ܪܝܢܢ . ܕܠܘ ܐܝܟ ܕܐܵܬܼܝܵܐ ܗܕܐ . ܠܐ ܓܹܝܪ ܤܝܼܡ ܒܥܹܕܬܿܐ ܩܲܕܝܼܫܬܐ ܡܕܡ ܐܝܟ ܕܐܵܬܼܝܵܐ ܘܗܲܦܠܘܿܣ ܚܵܣ . ܪܘܼܚܵܐ ܓܹܝܪ ܩܕܝܼܫܐ ܐܝܼܬܼܘܗܝ ܡܛܟܿܤܢܐ ܕܟܠ ܕܒܹܗ̇ ܡܛܟܹܿܣ ܆ ܕܐܝܼܬܘܗܝ ܢܸܒܼܥܹܗ ܕܫܪܪܐ . ܘܠܐ ܢܲܤܒܿܪ ܐܢܫ ܕܡܛܠ ܗܢܝܼܐܘܼܬܼ ܪܚܝܗ ܕܥܵܠܒܿܐ ܠܟܠ ܡܫ̈ܚܢܐ ܕܫ̄ ܆ ܐܠܨܬ ܕܒܹܗ ܢܸܬܿܬܿܨܝܼܪܘܢ ܗܕܡ̈ܐ ܕܠܐ ܡܵܝܘܿܬܼܘܼܬܼܐ pb. f.64v ܘܠܐ ܥܠ ܝܲܩܝܼܪܘܼܬܐ ܕܙܸܒܼܢܹܗ . ܐܝܼܩܵܪܐ ܕܡܵܘܗܒܬܐ ܕܤܝܼܡܬܼ ܒܢ̈ܝܐ ܢܸܬܼܒܲܕܩ . ܐܸܠܐ ܡܛܠ ܕܐܟܼܡܐ ܕܡܲܥܡܘܕܝܬܐ ܥܠ ܪܒܼܝܼܥܵܝܘܼܬܼ ܫܘܼ̈ܟܵܢܐܹ . ܡܒܲܕܩܐ ܝܼܗܝܼܒܘܼܬܗ̇ . ܕܐܝܬܝܗܘܢ . ܫܘܼܒܼܩܢ ܚܘ̈ܒܐ ܘܚܛܗ̈ܐ : ܥܨܵܒܼܵܐ ܕܡܵܝܘܿܬܼܘܼܬܼܐ . ܒܠܐ ܡܵܝܘܿܬܼܘܼܬܼܐ : ܝܕܥܬܹܗ ܕܫܪܪܐ ܇ ܕܒܒܘܼܕܵܩܐ ܕܬܼܠܝܼܬܝܘܼܬܼܵܐ . ܡܲܤܩܬܿܢ ܕܠܫܡܲܝܵܐ ܀ ܐܸܫܬܟܼܚ ܐܦ ܗܘܸ ܡܸܫܚܵܐ ܕܙܲܝܬܐ ܕܐܝܟ ܗܠܝܢ ܐܪܒܥܬܝܗܘܿܢ ܆ ܐܪܙܐ ܐܝܟ ܕܒܼܨܠܡܐ ܛܥܝܼܢ ܘܲܡܙܚ ܀ ܩܕܡܝܬܼ ܡ̇ܢ ܕܗܢܐ ܡܸܫܚܐ ܚܝܠܐ ܕܝܼܠܢܝܐ ܩܢܹܐ ܝܲܬܝܼܪ ܡ̣ܢ ܟܠ ܡܸܫ̈ܚܵܢܝܼܢ ܇ ܕܦܫܝܼܩܵܐܝܼܬ ܡܒܼܵܛܠ ܡ̣ܢ ܓܘܼܫܡܐ ܕܒܗ ܡܸܬܼܡܫܚ ܆ ܟܠܗ̇ ܙܗܘܿܡܘܼܬܐ ܘܤܲܪܝܘܼܬܼܵܐ . ܕܦܚ̇ܡ ܠܐܪܙ ܚܝܠܐ ܕܒܡܫܚܝܘܬܐ ܕܒܥܡܕܐ ܕܕܠܝܼܠܐܝܬ ܥܵܛܝܐ ܡ̣ܢ ܥܵܡ̈ܘܿܕܐ ܬܲܛܘܼܫܬܼܵܐ ܕܚܛܝܼܬܐ : ܘܲܚܠܦ ܤܪܝܘܼܬܐ ܕܡܵܝܘܿܬܘܼܬܐ ܆ ܡܲܓܼܙܪܐ pb. f.65r ܪܼܚܝܵܐ ܗܢܝܐܐ ܕܤܝܼܡܬܼ ܒ̈ܢܝܐ . ܕܬܪ̈ܬܝܢ ܕܐܝܼܬܝܗ ܥܨܵܒܼܵܐ ܕܠܐ ܡܝܘܿܬܼܘܼܬܼܐ ܐܡ̇ܪܝܼܢܢ ܕܗܘܸ ܗܢܐ ܡܸܫܚܵܐ ܐܝܟ ܕܒܛܘܼܦܤܐ ܒܕܝܼ̈ܠܝܬܹܗ : ܩܢܹܐ ܝܲܬܝܼܪ ܡ̣ܢ ܟܠ ܡܸܫܚ̈ܢܐ ܚܲܝܠܐ : ܕܟܼܠ ܐܝܟܿܐ ܕܐܝܼܬܼ ܡܪܲܒܿܠܘܬܐ ܕܫܘܚ̈ܢܐ ܤܪ̈ܲܝܐ ܘܲܚܒܼܵܪ̈ܬܼܐ ܡܲܤܝ̈ܬܐ ܇ ܒܲܡܡܫܚܘܬܼ ܚܲܝܠܗ ܗ̇ܘ ܕܡ̣ܢ ܐܲܪܟܿܝܼܵܛܪܹܐ ܡܸܬܿܬܿܕܝܼܢ . ܡܢܲܓܸܒܼ ܘܲܡܝܲܒܸܿܫ ܘܡܲܝܬܐ ܠܚܘܼܠܡܵܢܐ . ܠܐܪܙ ܚܲܝܠܐ ܕܥܨ̇ܒ ܚܒܼܵܪ̈ܬܼܐ ܘܬܲܡܤܘܼܬܐ ܕܩܲܪܝܼܪܘܼܬܼ ܡܵܝܘܿܬܘܼܬܼܐ ܘܡܵܘܫܛ ܚܘܠܡܢܐ ܕܠܐ ܡܸܬܚܲܒܠܢܘܼܬܼܐ ܕܬܼܠܬܼ ܝܼܕܥܬܹܗ ܕܫܪܪܐ .. ܡܸܬܼܚܲܙܝܐ ܕܝܢ ܕܒܕܠܩܗ ܡܲܢܗ̱ܪܢܐ ܕܥܲܡ ܢܘܼܪܐ . ܡܲܨܡܚ ܘܡܲܕܠܹܩ ܫܪܵܓܹܗ ܝܲܬܝܼܪ ܡ̣ܢ ܟܠ ܕܠܹܩ̈ܝܼܢ ܕܡܬܬܩܢܝܼܢ ܡ̣ܢ ܟܠ ܡܸ̈ܫܚܵܢܝܼܢ ܘܡܸܫܬܪܓܝܢ ܆ ܐܝܼܬܘܗܝ ܕܡܝܲܬܿܪ . ܠܒܼܘܼܕܵܩ pb. f.65v ܬܐܘܿܪܝܐ ܕܥܕܬܿܐ ܩܕܝܼܫܬܐ ܒܬܘܕܝܼܬܐ ܬܪܝܼܨܬܐ . ܕܗܝܸ ܗܝܼ ܢܘܼܗܪܐ ܕܫܪܪܐ : ܕܚܸܫܘܿܟܼܐ ܠܐ ܡܲܕܪܟ ܠܗ : ܕܡܩܲܒܿܠܝܼܢܢ ܡ̣ܢ ܥܡܵܕܐ ܩܕܝܼܫܐ ܕܥܵܠܒܿܐ ܒܢܘܼܗܪܗ̇ ܆ ܠܟܼܠ ܝܕܥ̈ܢ ܘܚܸܟܼܡ̈ܢ . ܕܐܪܒܥ ܕܝܢ ܡܲܤܩܬܢ ܕܠܫܡܝܐ ܕܡ̣ܢ ܒܬܪ ܩܝܵܡܬܐ ܒܤܘܼܥܪܢܐ ܕܐܸܬܼܓܡܪ ܨܝܕ ܡܵܪܢ ܡܝܲܩܢܐ . ܡ̣ܢ ܛܘܪܐ ܓܹܝܪ ܕܒܹܝܬ ܙܲܝܬܐ ܐܸܤܬܲܠܩ ܪܫܝܼܬܼ ܚ̈ܝܢ : ܐܝܟ ܕܡܵܘܕܥ ܐܘܢܓܠܤܛܐ . ܠܡܵܢܐ ܕܝܢ ܡ̣ܢ ܛܘܼܪܐ ܕܒܹܝܬܼ ܙܝ̈ܬܐ . ܗ̄ ܆ ܕܟܠ ܕܥܡ̇ܕ . ܒܛܘܼܦܤܗ ܕܡܫܝܼܚܐ ܘܲܡܩܲܒܿܠ ܛܲܒܼܥܗ ܡܵܪܢܝܐ : ܗ̇ܘ ܕܐܒܼܐ ܘܒܪܐ ܘܪܘܼܚܐ : ܘܒܡܸܫܚܐ ܡܩܲܕܫܐ ܕܙܲܝܬܐ ܡܸܬܼܡ̱ܫܚ . ܡܩܲܒܸܿܠ ܗܪܟܐ ܪܗܒܼܘܿܢܐܝܼܬ ܐܪܙܐ ܕܠܐ ܡܵܝܘܿܬܼܘܼܬܐ : ܘܲܠܚܲܪܬܼܐ ܡ̣ܢ ܡܝܼ̈ܬܐ ܩ̇ܐܡ ܘܤܠ̇ܩ ܠܫܡܲܝܐ : ܐܝܟ ܡܪܢ ܡ̣ܢ ܛܘܼܪ ܙܝ̈ܬܐ : pb. f.66r ܘܥܲܡܹܗ ܢܕܝܪ ܒܲܫܡܲܝܐ ܐܝܟܿܐ ܕܦܓܼܪܐ ܆ ܘܥ̃ܡܹܗ̃ . ܕܠܘܬܗ ܢܬܟܲܢܫܘܢ ܢܲܫܪ̈ܐ . ܠܐ ܬܸܬܡܲܗ ܕܝܢ ܒܗܠܝܢ ܟܕ ܛܘܒܼܢܐ ܡܦܲܫܩܢܐ ܬܸܚܙܐ . ܕܥܠ ܡ̈ܝܐ ܤܓܝܼܐܬܼܐ ܪܡ̇ܙ . ܘܐܚܪ̈ܢܐ ܐܚܪܢܝܐܝܬ . ܦܤܘܩܐ ܕܐܪܒܬ ܥܤܪ ܀ ܡܛܠ ܥܠܬܼܐ ܕܪܘܫܡܐ ܡܸܬܼܪܫܡܝܼܢܢ ܗܟܝܠ ܕܢܸܬܦܪܸܫ ܡ̣ܢ ܓܵܘܐ ܕܠܐ ܡܗܝ̈ܡܢܐ : ܘܢܸܬܚܲܠܛ ܒܓܼܘܐ ܕܡܗܝ̈ܡܢܐ : ܘܒܼܡܲܪܓܼܐ ܥ̈ܕܬܢܝܐ ܢܹܪܥܐ ܥܲܡ ܐܝܠܝܢ ܕܒܛܒܼܥܐ ܗܢܐ ܪܫܝܼܡܝܼܢ : ܒܲܕܡܘܼܬ ܥܸܪ̈ܒܐ ܕܡܸܬܪܫܡܝܼܢ : ܒܪܘܿܫܡܵܐ ܕܗܿܘ ܕܩܢ̣ܵܐ ܐܢܘܢ . ܘܐܦ ܕܢܼܬܝܼ̱ܕܥ ܕܠܐܝܢܐ ܡܵܪܐ ܐܲܟܼܬܸܒܼܢܢ ܢܲܦܫܢ ܕܢܸܩܢܹܝܢ ܆ ܒܛܒܼܥܗ ܙ̇ܕܩ ܕܢܬܪ̱ܫܡ ܇ ܕܠܐ ܒܥܹܪ̈ܒܐ ܕܤܛܪ ܡܢܗ ܢܸܬܼܚܲܛܠ ܘܢܸܬܼ̱ܡܢܐ .. ܘܐܟܼܙܢܐ ܕܫܘܼܘܕܥܐ ܕܒܲܝܬܵܝܘܼܬܼܐ ܕܒܥܡܐ ܝܤܪܠܝܐ : pb. f.66v ܪܘܿܫܡܵܐ ܓܲܠܝܐ ܕܓܙܘܼܪܬܿܐ ܕܒܸܤܪܐ ܡܹܬܚܵܘܹܐ ܗܘ̣ܐ ܆ ܠܒܼܪ ܡ̣ܢ ܗܕܐ ܓܹܝܪ ܘܠܐ ܐܢܫ ܝܗܘܕܝܐ : ܘܠܐ ܡܹܫܬܘܬܼܦ ܒܦܸܨܚܵܐ . ܐܵܘ ܒܲܚܕܐ ܡ̣ܢ ܝܗܘܕܝܬܼܐ ܆ ܐܝܟ ܨܸܒܝܵܢܹܗ ܕܢܵܡܘܿܣܵܐ . ܗܟܼܢܐ ܕܠܐ ܪܘܿܫܡܐ ܟܤܝܐ ܕܡܹܬܓܡܪ ܒܪܘܼܚܐ ܒܐܪܙܓܙܘܼܪܬܿܐ ܕܠܐ ܒܐܝܼ̈ܕܝܢ : ܒܲܫܠܵܚ ܒܸܤܪܐ ܕܚܛܗ̈ܐ ܕܓܼܙܘܼܪܬܗ ܕܡܫܝܚܐ ܆ ܘܠܐ ܐܢܫ ܕܡܫܝܚܐ ܇ ܘܠܐ ܡܸܫܬܘܐ ܠܡܸܬܼܒܲܤܡܘܼ ܒܐܪ̈ܙܘܗܝ ܐܠܗܝܐ ܦܤܘܿܩܐ ܕܚܲܡܫ ܬܥܤܪ ܀ ܡܛܠ ܬܠܝܬܝܘܼܬ ܪ̈ܘܿܫܡܐ ܕܥܡܵܕܐ ܕܒܼܬܠܬ ܙܒ̈ܢܝܼܢ . ܐܡ̇ܪܝܼܢܢ . ܕܚܕܵܐ ܡ̇ܢ ܠܒܘܼܕܵܩ ܬܘܕܝܼܬܢ ܫܪܝܼܪܬܐ ܕܒܼܬܠܝܼܬܼܝܘܼܬܐ ܩܕܝܼܫܬܐ ܆ ܘܠܐ ܫܘܼܟ̈ܢܐ ܕܡܩܒܠܝܼܢܢ ܡ̣ܢ ܫܡ̈ܗܐ ܕܒܗܘܿܢ ܡܸܬܪܫܡܝܼܢܢ ܡ̣ܢ ܡܲܥܡܘܕܝܼܬܐ ܓܝܪ ܆ ܒܢ̈ܝܐ ܕܠܐܒܼܐ ܗ̇ܘܝܢܢ . ܐܒܼܘܢ ܠܡ .. ܀ .. ܙ .. ܀ .. pb. f.67r ܕܒܼܫܡܝܐ . ܘܗܘܸܘ ܛ̈ܒܐ . ܐܝܟܿܢܐ ܕܐܒܼܘܼܟܘܢ . ܘܫ̄ . ܘܐܚ̈ܐ ܠܒܼܪܐ ܡܸܬܼܟܿܬܒܿܝܼܢܢ . ܡ̇ܢ ܕܥܒܿܕ ܠܡ ܨܒܝܢܗ ܕܐܒܝ ܆ ܗܘܸܝܘ ܐܚܝ : ܘܫܲܪܟܐ . ܘܫܘܬܦܐ ܠܪܘܚܐ ܡܸܫܬܡܠܝܢܢ . ܠܐ ܓܹܝܪ ܢܤܲܒܼܬܘܢ ܪܘܼܚܐ ܕܕܚܠܬܐ ܠܥܒܼܕܘܼܬܼܵܐ . ܐܸܠܐ ܢܤܲܒܼܬܘܿܢ ܪܘܼܚܐ ܕܕܟܼܝܘܬܼܐ ܘܕܩܲܕܝܼܫܘܼܬܐ . ܕܬܪ̈ܬܝܢ ܕܝܢ ܠܐܪܙ ܬܠܝܼܬܝܘܬ ܝܵܘܡ̈ܐ ܕܗܘܸܐ ܒܗܘܢ ܡܪܢ ܒܝܬ ܡܝ̈ܬܐ ܆ ܘܩܵܡ ܒܚܝܠܐ ܕܐܠܗܘܼܬܼܗ . ܫܪܵܘ ܠܡ ܗܝܟܿܠܐ ܗܢܐ : ܘܠܬܠܬܐ ܝܘ̈ܡܝܼܢ ܐܸܢܐ ܡܩܝܼܡ ܐܢܐ ܠܗ . ܘܐܝܟ ܕܡܚܘܝܢܢ ܒܗܕܐ ܆ ܕܒܼܗ̇ܘ ܕܡܝܼܬ ܥܠ ܐܦ̈ܝܢ : ܘܩܵܡ ܠܬܠܬܐ ܝܘܡ̈ܝܼܢ ܆ ܡܵܘܕܝܢܢ ܘܒܲܫܡܹܗ ܥ̇ܡܕܝܼܢܢ . ܕܐܝܟܵܢܐ ܕܗܘܸ ܥܡ̣ܕ ܘܡܝܼܬܼ ܘܩܡ ܆ ܗܟܼܢܐ ܘܲܚܢܢ ܢܥܡܲܕ ܘܲܢܡܘܼܬ ܘܢܩܘܼܡ . ܒܕܐܦ ܗܝܸ .. ܀ .. ܚ .. ܀ .. pb. f.67v ܡܲܥܡܘܕܼܝܬܢ ܆ ܨܘܼܪܲܬܼ ܡܵܘܬܢ ܘܩܝܵܡܬܢ ܥܲܡܗ ܡܪܲܙܙܐ .. ܡܛܠ ܗܟܢܐ ܒܘܲܙܢܐ ܬܠܬ ܙܒ̈ܢܬܐ ܡܸܬܛܲܒܿܥܝܼܢܢ ܆ ܐܬܼܩܒܲܪܢ ܓܹܝܪ ܥܲܡܗ ܘܕܫ̄ ܆ ܕܬܠܬܼ . ܠܫܘܼܪܪ ܒܢܝܵܢܢ ܕܥܠ ܬܘܕܝܬܹܗ ܕܦܛܪܘܣ ܆ ܗ̇ܘ ܕܟܐܦܐ ܐܸܬܝܲܩܪ ܬܠܝܬܐܝܼܬ ܒܗ̇ܝ ܕܲܪܥܝܸ ܠܝܼ ܆ ܡ̣ܢ ܟܐܦܐ ܕܫܪܪܐ ܝܼܫܘܿܥ ܡܫܝܼܚܐ . ܦܤܘܩܐ ܕܫܬܬܥܤܪ ܀ ܡܛܠ ܐܝܟܢܝܘܬ ܪ̈ܘܫܡܐ . ܘܕܠܡ̇ܢܐ ܗ̇ܘ ܩܕܡܝܐ ܥܠ ܒܹܝܬܼ ܥܝ̈ܢܐ ܡ̣ܢ ܠܬܚ̣ܬ ܠܥܠ : ܒܨܸܒܼܥܐ ܕܲܠܘܬ ܟܪܵܬܼܐ . ܘܗ̇ܘ ܬܪܝܢܐ ܥܠ ܚܕܝܐ ܇ ܡ̣ܢ ܠܥܸܠ ܠܬܼܚ̣ܬ . ܘܬܠܝܬܝܐ ܬܘܼܒܼ ܒܹܝܬܼ ܥܝ̈ܢܐ ܐܝܟ ܛܘܼܦܤܐ ܕܩܕܡܝܐ ܒܲܟܼܪܬܐ ܐܡ̇ܪܝܢܢ . ܙܕܿܩ ܕܢܤܬܟܿܠ ܗܵܟܹܝܠ ܇ ܕܪܫܐ ܡܥܲܠܝ ܡ̣ܢ ܗܕܡ̈ܐ ܕܦܓܼܪܐ ܟܠܗܘܢ . ܡܛܠ ܤܝܵܡܐ ܕܪ̈ܓܼܫܐ ܕܒܹܗ ܡܥܲܠܲܝ̈ܐ pb. f.68r ܓܵܘ̈ܝܐ ܘܒܲܪ̈ܝܹܐ ܘܕܒܡܕܡ ܡܢܗܘܢ ܡܸܬܝܲܒܿܠܐ ܡܲܕܪܟܼܵܢܘܼܬܐ ܠܲܢܦܫܐ ܡܠܝܼܠܬܐ . ܘܕܡܛܠ ܕܲܡܢܵܬܼܐ ܕܲܡܥܲܠܝܐ ܒܲܤܝܵܡ ܪܫܐ : ܒܹܝܬܼ ܥܝ̈ܢܐ ܐܝܼܬܹܝܗ̇ . ܠܗܕܐ ܒܗ̇ ܡܩܲܒܿܠܝܼܢ ܚܢܢ ܠܪܘܼܫܡܐ ܩܲܕܡܝܐ ܘܐܚܪܝܐ ܇ ܕܡ̣ܢ ܡܥܲܠܝܘܼܬܗ̇ ܢܸܫܬܘܕܥ : ܪܒܿܘܼܬܼ ܐܝܼܩܪܗ̇ ܕܡܵܘܗܒܬܐ ܇ ܕܩܲܒܿܠܢܢ ܒܝܕ ܪܘܿܫܡܐ ܕܡ̣ܢ ܡܲܥܡܘܕܝܬܐ .. ܐܦ ܕܝܢ ܘܗܟܼܢܐ ܦܠܚܐ ܕܡܲܠܟܿܘܼܬܐ : ܡܩܲܒܿܠ ܛܲܒܼܥܵܐ ܥܠ ܐܝܼܕܗ : ܐܵܘ ܥܠ ܚܕ ܡ̣ܢ ܗܕܡ̈ܘܗܝ : ܕܢܸܬܝܕܥ ܕܠܐ ܝܢܐ ܡܲܠܟܐ ܡܲܦܠܚ : ܘܕܐܝܢܐ ܐܝܼܬܼܘܗܝ ܙܢܐ ܕܬܸܫܡܫܬܗ ܆ ܘܒܹܗ ܡܸܬܝܲܩܪ ܡ̣ܢ ܒܝ̈ܬܝܐ ܕܡܲܠܟܿܘܼܬܼܵܐ . ܘܲܒܼܥܸܠܬܹܗ ܡܸܬܝܼܕܥ ܡ̣ܢ ܒܥܠܕܒ̈ܒܐ ܕܡܲܠܟܘܬܐ ܐܚܪܬܼܐ . ܒܗ̇ ܒܲܕܡܘܼܬܐ : ܘܦܵܠ̈ܚܐ ܕܡܲܠܟܘܼܬܹܗ ܕܡܫܝܼܚܵܐ : ܡܩܲܒܿܠܝܼܢ ܒܐܪܙܐ ܪܘܿܫܡܐ ܩܕܝܼܫܐ : ܒܲܡܢܵܬܐ ܡܝܲܬܿܪܬܿܐ : ܕܲܡܝܲܩܪܐ ܘܲܡܥܲܠܝܐ ܡ̣ܢ ܟܠܗܘܿܢ pb. f.68v ܗܕܡ̈ܐ ܕܦܓܼܪܐ ܆ ܕܐܝܼܬܹܝܗ̇ ܒܹܝܬܼ ܥܝ̈ܢܐ . ܗܕܐ ܕܐܦ ܒܗ ܡܥܵܕܝܼܢܢ ܕܢܸܦܓܿܥ ܒܚ̈ܕܕܐ : ܠܐܬܸܐ ܡܗܲܝܡܢܬܿܐ ܕܦܪܗܤܝܐ ܕܠܘܬܼ ܐܠܗܐ : ܕܒܐܦ̈ܐ ܓ̈ܠܝܬܐ ܡܸܟܹܿܝܠ ܚܵܝܪܝܼܢܢ ܠܘܬܗ ܆ ܡܐ ܕܐܦ ܛܲܒܼܥܐ ܕܒܪܹܗ ܩܕܡܵܘܗܝ ܡܚܵܘܹܝܢܢ : ܕܒܹܗ ܡܸܬܝܲܕܥܝܼܢ ܒܲܝ̈ܬܝܐ ܕܡܫܝܼܚܗ ܘܦܠ̈ܚܐ ܕܡܲܠܟܿܘܼܬܹܗ . ܬܘܼܒܼ ܕܝܢ ܠܗ̇ܝ ܕܢܬܼܠܲܒܿܒܼ ܥܠ ܕܝ̈ܘܐ ܆ ܐܬܪ̱ܫܡܢ ܒܝܬ ܥܲܝ̈ܢܐ . ܐܝܟܿܢܐ ܕܟܕ ܡ̣ܢ ܪܘܼܚܩܐ ܢܲܨܕܘܢ ܒܪܘܿܫܡܵܐ ܗܢܐ ܩܲܕܝܼܫܐ . ܘܕܡܫܝܚܐ ܐܝܼܬܼܘܗܝ : ܗ̇ܘ ܕܡܸܢܗ ܐܙܕܟܼܝܸܘ : ܘܕܡܙܲܚܝܼܢܢ ܠܗ ܥܠ ܦܪܨܘܿܦܢ ܆ ܥܵܪܩܝܼܢ ܡܢܢ ܠܐ ܩܵܪܒܿܝܼܢ ܠܢ . ܘܒܥܠܬܗ ܡܸܫܬܿܘܙܒܝܼܢܢ ܡ̣ܢ ܡܲܒ̱ܐܫܵܢܘܼܬܗܘܿܢ ܘܡܲܟܿܝܵܢܘܼܬܼܗܘܿܢ .. ܗ̇ܝ ܕܝܢ ܕܡ̣ܢ ܠܬܚ̣ܬ ܠܥܸܠ ܡܸܬܼܪܲܫܡܝܼܢܢ : ܕܢܵܘܕܥ ܕܲܠܡܵܪܐ ܕܲܠܦܠܚܘܼܬܗ ܐܸܬܛܲܒܿܥܢܢ ܆ ܒܲܡܪܘܡܐ pb. f.69r ܐܝܼܬܼܘܗܝ ܇ ܘܕܠܘܬܗ ܥܬܝܼܕܝܼܢܢ ܠܡܸܤܲܩ ܐܝܟ ܫܘܼܘܕܝܗ : ܗ̄ ܇ ܡ̣ܢ ܐܪܥܐ ܠܲܫܡܲܝܐ . ܐܝܟܿܐ ܠܡ ܕܐܝܼܬܲܝ ܬܡ̇ܢ ܢܸܗܘܐ ܐܵܦ ܡܫܲܡܫܢܝ ܀ ܬܘܼܒܼ ܕܬܸܫܬܪܪ ܠܢ ܕܡ̣ܢ ܟܲܕܘܼ ܐܸܬܼܥܲܠܝܼܢܢ ܡ̣ܢ ܟܠܗܹܝܢ ܐܪ̈ܥܢܝܵܬܐ ܆ ܘܕܒܐܪܙܐ ܡ̣ܢ ܗܫܐ ܐܬܬܪܝܼܡܢܢ ܠܡܠܟܘܼܬܐ ܕܫܡܲܝܐ ܐܘܼܪܫܠܡ ܕܠܥܠ . ܐܲܤܩܲܢ ܓܹܝܪ ܘܐܵܘܬܿܒܢ ܥܲܡܗ ܒܲܫܡܝܐ ܘܕܫ̄ : ܬܘܼܒܼ ܕܢܸܬܚܲܟܡ . ܕܚܦܝܼܛܘܬܢ ܘܦܘܼܠܚܢ ܟܠܵܗ̇ ܆ ܡܛܠ ܩܸܢܝܵܢ ܫܡ̈ܝܢܝܬܐ ܙ̇ܕܩ ܕܢܸܗܘܢ ܇ ܘܠܛܒ̈ܬܐ ܕܡ̣ܢ ܬܡ̇ܢ ܢܤܲܟܹܿܐ . ܗܢܿܘܢ ܕܪܗܒܼܘܿܢܗܘܢ . ܡ̣ܢ ܟܕܘܼ ܢܤܲܒܼܢ ܡ̣ܢ ܥܡܵܕܼܵܐ ܩܕܝܼܫܐ . ܕܠܥܠ ܐܸܬܼܪܲܥܵܘ ܘܠܐ ܕܒܐܪܥܐ . ܘܦܘܼܠܚܢܢ ܕܝܼܠܢ ܒܲܫܡܝܐ ܗܘܼ . ܐܦ ܓܹܝܪ ܙ̇ܕܩ ܠܡܐܡܪ . ܕܠܐ ܢܘܼܟܼܪܵܝ ܚܝܠܐ ܕܪܘܿܫܡܵܐ ܗܢܐ ܕܒܹܝܬ ܥܝ̈ܢܐ ܇ ܠܘܬܼ ܐܪ̈ܙܐ ܫܒ̈ܝܚܐ ܕܒܟ̈ܬܒܐ . ܐܲܡܝܼܪ pb. f.69v ܓܹܝܪ ܒܚܙܩܝܐܝܠ ܢܒܝܐ . ܘܩ̣ܪܐ ܠܓܼܒܪܐ ܕܠܒܝܼܫ ܒܘܼܨܵܐ ܘܐܡ̣ܪ ܠܗ . ܥܒܼܪ ܒܓܼܘ ܡܲܫܪܝܼܬܼܵܐ ܘܪܫܘܿܡ ܪܘܼܫܡܵܐ ܥܠ ܒܹܝܬܼ ܥܲܝܢ̈ܝܗܘܿܢ ܕܡܸܬܿܬܿܢܝܼܚܝܼܢ ܘܡܸܬܕܲܢܩܝܼܢ ܥܠ ܟܠܗܹܝܢ ܛܲܢ̈ܦܘܬܐ ܕܒܢ̈ܝ ܝܼܤܪܝܠ . ܘܲܥܒܼܕ ܗܟܼܢܐ . ܘܠܗ̇ܢܘܢ ܫܬܐ ܓܲܒܼܪ̈ܝܼܢ ܕܥܲܡܗ ܐܡ̣ܪ : ܥܒܼܪܘ ܒܓܼܵܘ ܡܕܝܢܬܐ ܆ ܘܲܚܪܘܿܒܼܘ ܘܠܐ ܢܚܘܼ̈ܤܢ ܥܲܝܢ̈ܝܟܘܢ . ܘܡ̣ܢ ܡܲܩܕܫܝ ܫܲܪܘ . ܘܠܟܠܢܫ ܕܐܝܼܬ ܥܠܘܗܝ ܪܘܿܫܡܵܐ ܠܐ ܬܸܬܼܩܲܪܒܘܢ . ܗ̇ܢܘ ܗܟܝܠ ܚܲܝܠܗ ܕܪܘܿܫܡܵܐ . ܬܘܼܒܼ ܠܟܵܗܢܐ ܡ̇ܢ ܢܡܘܿܤܝܐ . ܟܠܝܼܠܐ ܕܩܘܼܕܫܐ ܕܓܠܝܼܦ ܗܘ̣ܐ ܥܠܘܗܝ ܩܘܼܕܫܐ ܠܡܵܪܝܐ ܒܹܝܬܼ ܥܝ̈ܢܘܗܝ ܡܛܲܟܿܣ ܗܘ̣ܐ . ܢܸܗܘܐ ܠܡ ܟܠܝܼܠܐ ܥܠ ܒܹܝܬܼ ܥܲܝ̈ܢܘܗܝ ܕܐܗܪܘܢ ܆ ܐܡܝܼܢܐܝܼܬܼ ܠܨܸܒܝܵܢܐ ܩܕܡ ܡܵܪܝܐ .. ܘܬܼܘܼܒ ܠܘܬ ܟܗܢܐ . ܡ̣ܢ ܡܲܩܕܫܐ ܠܡ ܠܵܐ pb. f.70r ܢܸܦܘܿܩ . ܡܛܠ ܠܡ ܕܟܠܝܼܠܐ ܕܡܸܫܚܵܐ ܕܡܫܝܼܚܘܼܬܐ ܕܐܠܗܗ ܆ ܥܠܘ ܡܫܘ̈ܬܦܢ ܕܝܢ ܘܐܦ ܗܠܝܢ ܒܲܙܢܐ ܆ ܠܗܠܝܢ ܕܡܛܠܬܗ ܕܪܘܿܫܡܐ ܐܸܬ̱ܐܡܲܪ . ܡܛܠ ܪܘܿܫܡܐ ܡܸܨܥܵܝܐ ܬܘܒ ܕܝܢ ܪܘܿܫܡܵܐ ܡܸܨܥܝܐ ܗ̇ܘ ܕܥܠ ܚܲܕܝܐ : ܘܡ̣ܢ ܠܥܠ ܠܬܚ̣ܬܿ ܡܸܬܪܫܡ . ܡܛܠ ܗ̇ܝ ܕܟܕ ܥܕܟܝܠ ܛܘܼܦܤܐ ܕܤܘܥܪ̈ܢܐ ܡܪܲܙܙܝܼܢܢ . ܠܐ ܕܝܢ ܡ̣ܢ ܟܕܘܼ ܐܬܓܡܪ ܫܘܼܡܠܝܗܘܢ . ܒܕ ܥܕܬܐ ܐܪܙܐ ܗܝ̣ ܕܐܘܿܪܫܠܡ ܕܠܥܠ ܐܟܼܡܐ ܕܡ̣ܢ ܟܬ̈ܒܐ ܩܕܝܼܫ̈ܐ ܐܸܬܝܲܠܦܬ̤ . ܫܦܝܼܪܐܝܼܬ ܪܘܿܫܡܵܐ ܡܸܨܥܵܝܐ ܐܸܬܦܪܸܫ ܒܙܢܗ ܐܦ ܒܕܘܼܟܵܝܐ ܆ ܐܦ ܒܸܐܤܟܹܿܝܡܵܐ . ܐܦ ܒܨ̈ܒܥܬܐ ܡܪ̈ܫܡܢܝܬܐܼ . ܒܕܘܼܟܿܬܐ ܡ̇ܢ ܕܥܠ ܚܕܝܵܐ ܡܸܙܕܝܚ ܘܠܘ ܒܒܹܝܬܼ ܥܲܝ̈ܢܐ : ܐܝܟ ܩܕܡܝܐ ܘܐܚܪܝܐ . ܒܐܤܟܡܐ ܕܝܢ ܆ ܕܡ̣ܢ ܠܥܸܠ ܠܬܚ̣ܬ : ܘܠܵܘ ܡ̣ܢ ܠܬܚܬ pb. f.70v ܠܥܸܠ . ܒܨܒ̈ܥܬܐ ܕܝܢ ܆ ܠܘ ܒܲܚܕܐ . ܐܸܠܐ ܒܲܬܼܠܬܼ ܨܸܒ̈ܥܢ . ܗܠܝܢ ܕܝܢ ܐܝܟ ܕܐܸܡܲܪܢ ܕܛܘܦܤܐ ܡܫܲܡܠܝܼܢܢ ܥܕܟܝܠ : ܘܕܐܝܼܬ ܡܕܡ ܡܸܤܬܟܿܝܵܢܐ ܕܓܡܝܼܪ ܘܲܡܫܲܡܠܝܼ ܆ ܕܠܗ ܒܛܘܦܤܐ ܗܢܐ ܨܵܪܝܼܢܢ . ܘܕܲܫܪܪ ܢܬܿܬܿܕܝܼܢ . ܕܟܕ ܒܦܸܚܡܵܐ ܕܢܵܡܘܤܐ ܛܥܢܝܐ ܡܸܬܼܦܲܚ̈ܡܢ ܗܠܝܢ ܕܝܼܠܢ ܆ ܐܝܟ ܓܘܫܡܵܐ ܫܪܝܼܪܐ ܡܸܬܚ̈ܘܝܢ . ܟܕ ܕܝܢ ܒܦܸܚܡܵܐ ܕܗ̇ܢܝܢ ܕܠܥܸܠ ܡܸܬܢܲܤܒܿܢ ܆ ܐܝܟ ܛܠܠܐ ܐܢܝܢ ܕܠܐ ܚܸܪܝܵܢ . ܗܫܐ ܠܡ ܐܝܟ ܕܒܡܲܚܙܝܼܬܐ ܚܙ̇ܝܢܢ . ܒܲܓܼܕܘܢ ܥܠ ܚܲܕܝܐ ܡܸܬܼܪܲܫܡܝܼܢ ܚܢܢ : ܕܒܲܦܪܝܼܫܘܼܬܼ ܕܘܼܟܿܬܐ ܆ ܢܫܘܕܥ ܦܪܝܼܫܘܼܬ ܐܬܪ̈ܘܬܐ ܕܥܕܬܐ ܘܕܲܫܡܝܐ . ܐܦܢ ܚܲܕܘܼ ܚܝܠܐ ܇ ܐܝܟ ܕܚܲܕܘܼ ܪܘܿܫܡܵܐ ܘܲܩܪܵܝܬܐ ܕܬܠܝܬܝܘܬܐ . ܬܘܼܒ ܕܝܢ ܕܬܬܩܲܕܫ ܢܲܦܫܢ ܗ̇ܝ ܕܒܠܒܐ ܡܬܬܘܕܐ ܡ̣ܢ ܤܓ̈ܝܐܐ ܕܥܵܡܪܐ pb. f.71r ܘܡܲܥܒܿܕܐ : ܐܝܟ ܕܒܐܪܙܐ ܗܵܢܐ ܘܬܹܐܘܪܝܐ ܘܬܸܬܕܲܟܿܐ . ܘܕܢܸܫܬܵܘܕܥ ܡ̣ܢ ܕܗܐ ܆ ܕܡܸܨܥܵܝܐ ܗܘ̣ ܛܘܼܦܤܐ ܗܢܐ ܒܦܸܚܡܐ ܕܛܘܼܦܤܗ ܆ ܗ̇ܘ ܕܐܝܼܬܼܘܗܝ ܢܵܡܘܿܤܐ ܡܘܼܫܵܚܐ . ܘܠܛܘܼܦܤܐ ܐܚܪܢܐ ܚܿܒܠ ܕܓܼܡܝܼܪ ܘܲܡܫܡܠܝ ܡܸܤܬܲܟܹܿܐ . ܐܝܟ ܡܵܐ ܕܗܢܐ ܡ̣ܢ ܗ̇ܘ ܕܩܕܡܵܘܗܝ ܓܼܡܝܼܪ ܘܲܡܫܲܡܠܝ .. ܬܘܼܒܼ ܡ̣ܢ ܠܥܠ ܠܬܚ̣ܬ ܆ ܕܲܢܚܵܘܹܐ ܕܡ̣ܢ ܠܥܸܠ ܐܝܼܬܘܗܝ ܫܘܼܟܵܢܗ̇ ܕܛܲܝܒܿܘܬܐ ܗܕܐ ܇ ܡ̣ܢ ܠܘܼܬܼ ܐܒܼܐ ܕܢܲܗܝܼܪܹ̈ܐ . ܘܕܚܢܢ ܬܚ̈ܬܝܐ ܐܡܝܼܢܐܝܼܬܼ ܡܩܲܒܿܠܝܼܢܢ ܠܚܛܝ̈ܐ ܗܠܝܢ ܟܕ ܡܛܝ̈ܒܬ ܡܸܫܬܲܟܼܚܝܼܢܢ ܠܗܘܢ . ܬܘܒ ܠܫܘܼܪܪܐ ܕܤܝܼܡܲܬܼ ܒܢ̈ܝܐ ܕܒܼܐܪܙܐ ܩܲܒܿܠܢܢ . ܕܐܟܼܙܢܐ ܕܗܫܐ ܢܚܸܬܼ ܥܠܝܢ ܡ̣ܢ ܪܘܡܵܐ ܠܥܘܼܡܩܐ ܚܝܠܐ ܫܡܝܢܐ . ܘܕܡ̣ܢ ܡܝ̈ܘܬܐ ܥܲܒܼܪܢ ܒܐܪܙܐ ܠܐ ܡܝ̈ܘܬܐ . ܗܟܼܢܐ ܘܥܬܼܝܼܕ ܕܢܲܓܢ ܥܠܝܢ ܡ̣ܢ ܪܘܡܵܐ : pb. f.71v ܘܲܢܩܝܼܡܢ ܡ̣ܢ ܒܹܝܬܼ ܡܝܼ̈ܬܐ ܠܐ ܡܝ̈ܘܬܐ ܘܠܐ ܚܵܫܘܫ̈ܐ ܇ ܒܚܵܪܲܬܼ ܦܪܵܬܘܿܙܡܝܼܵܐ ܕܙܒ̈ܢܐ . ܡܝܼ̈ܬܼܐ ܠܡ ܕܒܼܡܫܝܚܐ ܢܩܘܼܡܘܢ .. ܬܘܼܒܼ ܕܝܢ ܠܐܪܙ ܪܘܼܚܵܐ ܩܲܕܝܼܫܵܐ ܕܥܠ ܫܠܝܚ̈ܐ ܐܓܢ ܡ̣ܢ ܠܥܸܠ ܘܓܡܼܪ ܐܢܘܢ ܡܸܬܼܪܓܼܫܢܐܝܼܬܼ ܒܥܠܝܼܬܐ . ܗܫܐ ܕܝܢ ܟܲܤܝܐܝܼܬ ܓܡ̇ܪ ܐܢܘܿܢ ܇ ܠܡܸܬܪ̈ܫܡܢܐ ܥܡ̈ܘܿܕܐ . ܗܟܼܢܐ ܘܕܐܦ ܥܠ ܪܹܫܝܼܬܼ ܚ̈ܝܢ ܡ̣ܢ ܠܥܸܠ ܡ̣ܢ ܫܡܲܝܐ ܐܓܸܿܢ . ܘܐܝܟ ܝܵܘܢܐ ܐܬܚܙܝܼ ܥܡ ܩܠܐ ܕܡ̣ܢ ܠܥܠ ܐܸܫܬܿܡܥ . ܡܛܠ ܗܕܐ ܥܠ ܚܲܕܝܐ ܪܘܿܫܡܵܐ ܗܢܐ ܡܸܬܼܪ̱ܫܡ ܇ ܒܲܡܨܥܬܹܗ ܕܦܓܼܪܐ ܕܲܢܨܘܼܪ ܐܪ̈ܙܐ ܕܐܸܬܬܩܪܚܘ .. ܐܦ ܗܟܼܢܐ ܬܘܼܒܼ ܘܦܪܝܼܤܐ ܕܕܝܼܢܐ . ܥܠ ܚܲܕܝܗ ܕܟܗܢܐ . ܐܪܙܢܐܝܼܬܼ ܡܪܲܒܿܥ ܗܘ̣ܐ ܘܐܲܟܼܝܦܘܼܬܹܗ ܕܠܒܼܘܼܫܐ . ܘܒܛܘܼܟܿܤܐ ܪܒܼܝܼܥܝܐ ܕܟ̈ܐܦܐ ܬܲܪܬܥܤܪ̈ܐ . pb. f.72r ܥܲܡ ܢܲܗܝܼܪܐ ܘܫܲܠܡܐ ܕܥܠ ܠܸܒܹܗ . ܡܦܲܩܹܕ ܬܘܼܒܼ ܐܠܗܐ ܠܝܼܤܪܝܠ . ܕܩܛܘܪ ܠܡ ܦܬܓܡ̈ܐ ܗܠܝܢ ܥܠ ܠܸܒܿܟ ܇ ܘܢܸܗܘܘܿܢ ܪܘܿܫܡܵܐ ܒܹܝܬܼ ܥܲܝ̈ܢܝܟ . ܗܟܢܐ ܘܡܸܠܬܐ ܕܥܠ ܦܸܨܚܵܐ . ܢܸܗܘܐ ܠܡ ܐܬܸܐ ܥܠ ܠܸܒܿܟ ܆ ܘܪܘܿܫܡܵܐ ܒܹܝܬܼ ܥܲܝ̈ܢܝܟ . ܠܐ ܕܝܢ ܪܚܝܼܩܐ ܐܢ ܢܸܗܘܐ ܪܘܿܫܡܐ ܗܢܐ ܕܥܠ ܚܕܝܐ ܆ ܫܘܼܡܠܝܐ ܠܛܘ̈ܦܤܐ ܕܐܸܬܩܲܕܡܘܿ . ܘܤܘܼܥܪܢܐ ܗܠܝܢ ܕܐܸܬܓܡܪܘ .. ܬܘܼܒܼ ܒܨܒ̈ܥܬܐ ܕܝܢ ܬܠܬ ܡܸܬܪܫܡܝܼܢܢ ܒܪܘܿܫܡܵܐ ܗܢܐ ܡܸܨܥܵܝܐ ܆ ܠܐܪܙ ܬܠܝܼܬܝܘܼܬܐ ܕܒ̈ܠܒܘܬܐ ܕܡܗܝ̈ܡܢܐ ܒܡܸܨܥܵܝܘܼܬܼ ܡܫܝܼܚܐ ܐܸܬܼܝܲܗܒܿܬ̤ ܘܚܲܟܿܡܬ̤ ܠܢܲܦܫܐ ܒܬܐܘܿܪܝܐ ܕܐܪ̈ܙܝܗ̇ ܀ ܬܘܼܒܼ ܡܛܠ ܡܡܲܨܥܘܼܬܼܗ̇ ܕܙܒܢܐ ܡܛܦܤܢܐ ܕܐܪ̈ܙܐ ܀ ܡܛܠ ܗ̇ܝ ܕܵܠܡܢܐ ܩܕܡܝܐ ܘܐܚܪܢܐ ܒܚܕܐ ܨܸܒܼܥܵܐ ܘܡܸܨܥܝܐ ܒܲܬܠܬܼ pb. f.72v ܐܡ̇ܪܝܢܢ . ܕܐܸܦܢ ܩܲܕܡܵܝܐ ܘܐܚܪܝܐ ܒܲܚܕܵܐ ܨܸܒܼܥܵܐ ܆ ܐܸܠܐ ܠܘ ܗܝܸ ܟܕ ܗܝܸ . ܒܗ̇ܝ ܕܒܩܲܕܡܵܝܐ ܡ̇ܢ ܒܨܸܒܼܥܐ ܕܠܘܬܼ ܟܪܬܼܐ : ܒܐܚܪܝܐ ܕܝܢ ܒܲܟܪܵܬܐ ܆ ܒܡܸܨܥܵܝܐ ܕܝܢ ܒܬܠܬ . ܒܗ̇ܘ ܡ̇ܢ ܩܲܕܡܝܐ ܆ ܠܬܚܘܝܼܬܼܐ ܕܲܚܕܢܵܝܘܼܬ ܟܝܵܢܐ ܐܠܗܝܐ ܕܒܗ ܡܗ ܝ̄ܡ ܡܗܲܝܡܢܝܼܢܢ . ܒܗ̇ܘ ܕܝܢ ܡܸܨܥܵܝܐ ܕܒܬܠܬ ܨܒܼ̈ܥܬܐ . ܒܬܚܘܝܼܬܼܐ ܕܬܠܝܬܝܘܼܬܼ ܩܢ̈ܘܿܡܐ ܘܕܝܼ̈ܠܝܬܼܐ . ܒܗ̇ܘ ܕܝܢ ܐܚܪܝܐ ܕܒܲܟܪܵܬܼܐ ܠܚܕܢܝܼܘܼܬܼ ܡܲܥܒܿܕܢܘܼܬܐ ܘܤܥܘܿܪܘܼܬܐ ܕܟܲܝܵܢܐ ܐܟܼܚܕ ܘܩܢܘ̈ܡܐ . ܬܘܼܒܼ ܐܚܪܝܐ ܒܲܟܼܪܵܬܹܐ ܆ ܘܕܡܼܢ ܠܬܚ̣ܬ ܠܥܠ ܆ ܠܫܘܼܪܪܐ ܘܠܚܘܼܬܵܡܐ ܕܚܲܝܠܗ ܕܤܘܼܥܪܢܐ . ܘܪܵܡܹ̇ܙ ܬܘܼܒܼ ܒܝܕ ܗܕܐ ܆ ܕܡ̣ܢ ܒܬܪ ܕܡ̣ܢ ܒܹܝܬܼ ܡܝ̈ܬܐ ܩܵܡܢܢ : ܐܝܟ ܕܡ̣ܢ ܡܥܡܘܕܝܬܐ ܆ ܕܘܼܝܵܪܐ ܥܠ ܐܪܥܐ ܠܐ ܗ̇ܘܐ ܠܢ . ܠܫܡܝܐ ܓܹܝܪ ܠܥܠ ܡܸܤܬܲܠܩܝܼܢܢ ܇ pb. f.73r ܘܥܡ ܡܫܝܼܚܐ ܡܕܲܝܪܝܼܢܢ . ܢܸܬܚܛܦ ܠܡ ܐܟܼܚܕܐ ܘܫܪܟܿܐ . pb. f.46v ܦܤܘܿܩܐ ܩܕܡܝܐ ܀ ܡܛܠ ܫܘܼܡܠܝܐ ܕܒܝܕ ܥܡܵܕܐ ܩܕܝܫܐ ܀ ܫܘܼܡܠܝܐ ܡ̇ܢ ܕܒܝܕ ܥܡܵܕܐ ܐܝܼܬܼܘܗܝ ܆ ܒܲܝܬܵܝܘܼܬܐ ܕܠܘܬ ܐܠܗܐ : ܒܝܕ ܫܘܼܢܝܐ ܕܡ̣ܢ ܚ̈ܝܐ ܨ̈ܠܐ ܘܛܦ̈ܠܐ ܘܚܫ݁̈ܐ ܒܸܤܪ̈ܢܝܐ . ܒܕ ܒܠܥܕ ܫܘܼܢܵܝܐ ܕܡܸܢܗܘܿܢ ܠܡܸܬܼܩܲܪܒܘ ܠܘܬ ܒܲܝܬܵܝܘܼܬܐ ܕܐܝܟ ܗܕܐ ܆ ܠܐ ܡܸܫܟܿܚܐ . ܐܝܟܿܢܐ ܓܹܝܪ ܡܲܨܝܐ ܕܒܼܕܟ̈ܝܬܐ ܠܐ ܕܲܟܼܝܵܐܝܼܬܼ ܢܓܼܫܘܿܦ ܘܠܐ ܗܙܝܼܪܐܝܼܬܼ ܘܢܲܡܸܕ ܡ̣ܢ ܡܤܵܡ ܒܪܹܫܵܐ . ܐܟܼܡܐ ܕܠܥܘܿܙܝܼܵܐ ܡܲܠܟܿܐ ܘܲܠܩܘܪܚ ܘܢܵܕܒܼ ܘܐܲܒܝܗܘܿ ܕܟܼܕ ܠܐ ܕܟܝܐܝܬ ܓܫ̣ܦܘ ܒܕܟ̈ܝܬܼܐ . ܐܤܬܿ ܠܹܝܘ ܘܐܬܕܚܸܩܘ ܀ ܦܤܘܩܐ ܕܬܪܝܢ ܀ ܡܛܠ ܟܘܢܝܐ ܕܫܘܼܡܠܝܐ ܗܢܐ . ܬܘܼܒܼ ܒܲܬܠܬܐ ܟܘܼ̈ܢܝܐ ܡܸܬܼܟܲܢܹܐ ܗܘܸ ܫܘܼܡܠܝܐ ܗܢܐ : ܩܲܕܡܝܐ ܡ̇ܢ ܆ ܥܡܵܕܐ ܘܡܲܥܡܘܕܝܼܬܐ : ܬܪܝܵܢܐ ܕܝܢ ܆ ܡܲܢܗܪܢܘܼܬܐ ܀ ܕܬܠܬܐ ܕܝܢ .. ܀ .. ܗ .. ܀ .. pb. f.47r ܬܘܼܒܼ . ܡܵܘܠܕܐ ܀ ܘܗ̇ܘ ܩܲܕܡܝܼܐ . ܒܗ̇ܝ ܕܒܡܚܬܬܐ ܕܒܼܡ̈ܝܐ ܘܫܝܵܓܼܬܐ ܕܡ̣ܢ ܨܵܐܘܼܬܼܐ ܦܓܼܪܢܝܬܐ . ܫܝܵܓܼܬܐ ܕܡ̣ܢ ܟܘܼܬܼܡ̈ܬܐ ܢܲܦܫ̈ܢܝܢ ܐܵܘ ܟܹܝܬܼ ܚܛܗ̈ܐ ܡܸܬܼܛܦܝܼܤ̈ܢܐ ܀ ܒܲܬܪܝܢܐ ܕܝܢ . ܒܗ̇ܝ ܕܟܕ ܡ̣ܢ ܚܸܫܘܿܟܼܘܼܬܐ ܕܠܐ ܝܼܕܥܬܼܐ ܡܲܤܛܹܐ ܗ̇ܘ ܕܥ̇ܡܕ ܆ ܠܘܬ ܡܲܢܗܪܢܘܼܬܐ ܕܒܝܼܕܥܬܐ ܕܐܠܗܐ ܡܸܬܩܲܪܒ . ܒܗ̇ܘ ܕܬܠܬܼܐ ܓܹܝܪ ܆ ܕܐܟܼܡܐ ܕܒܝܕ ܡܵܘܠܕܐ ܗ̇ܘ ܩܲܕܡܝܐ ܇ ܗ̇ܝ ܕܢܗܘܐ ܦܫܝܼܛܵܐܝܼܬܼ ܐܸܫܬܟܿܢܬ̤ ܠܢ ܡ̣ܢ ܐܒ̈ܗܐ ܬܪܝܼܢ ܆ ܒܗܵܢܐ ܕܬܪܝܢ ܆ ܕܡ̣ܢ ܪܘܼܚܐ ܘܡ̈ܝܐ ܗ̇ܝ ܕܫܲܦܝܼܪ ܢܸܗܘܐ : ܘܒܗ̇ܘ ܕܡܝܼܬܪ ܢܸܬܕܲܡܹܐ . ܐܸܬܝܲܗܒܿܬ̤ ܠܢ . ܦܤܘܩܐ ܕܬܠܬܐ ܀ ܡܛܠ ܡܠܘܿܐܐ ܕܥܡܵܕܐ ܕܡ̣ܢ ܡ̈ܝܐ ܘܪܘܼܚܐ ܐܝܬܘܗܝ . ܐܡ̣ܪ ܓܹܝܪ ܦܪܘܿܩܐ . ܕܐܢ ܠܐ ܡܸܬܼܝܼܠܕ ܐܢܫ ܡ̣ܢ ܡ̈ܝܐ ܘܪܘܼܚܐ ܆ ܠܵܐ ܀ ܀ ܀ ܘ ܀ ܀ ܀ pb. f.47v ܡܸܫܟܿܚ ܕܢܥܘܿܠ ܠܡܲܠܟܘܼܬܐ . ܗܟܢ ܒܗ̇ܝ ܕܡ̈ܝܐ ܝܲܬܿܝܼܪ ܡ̣ܢ ܬܠܬܐ ܐܤܛܘ̈ܟܤܐ ܐܚܪ̈ܢܐ ܠܨܐܘܼܬܼܐ ܕܓܼܘܼܫܡܵܐ ܡܥܵܕܝܼܢ ܠܲܡܚܲܠܠܘܼ ܘܲܠܡܸܡܪܩ . ܪܘܼܚܐ ܕܝܢ ܆ ܡܕܲܟܿܝܢܐ ܕܨܵܐܘܼܬܼ ܢܲܦܫܐ ܒܝܲܕ ܟܦܘܪܵܐ ܕܒܤܛܢܐ ܘܥܒ̈̇ܕܘܗܝ ܀ ܘܡܛܠ ܕܒܡ̈ܝܐ ܗܘܸܬܼ ܘܟܠܫܥ ܐܝܼܬܹܝܗ̇ ܓܒܼܝܠܬܿܢ ܩܲܕܡܝܬܐ ܕܲܠܡܵܝܘܿܬܘܼܬܐ ܆ ܒܗ̇ܘ ܬܘܼܒܼ ܐܵܠܨܵܐ ܕܢܬܓܒܸܠ ܠܬܘܼܩܢܐ ܕܠܐ ܡܵܝܘܿܬܘܬܐ ܇ ܐܝܕܿܐ ܕܚܙ̣ܐ ܐܪܡܝܐ ܢܒܼܝܐ . ܠܡܵܐܢܐ ܕܦܚܪܐ ܕܒܬܪ ܕܐܸܤܬܿܪܚ ܆ ܓܵܒܼܘܿܠܹܗ ܬܘܼܒܼ ܒܡ̈ܝܐ ܥܛܦ̣ ܓܲܒܼܠܗ ܀ ܬܘܼܒܼ ܡܼܛܠ ܕܒܲܟܝܵܢܗܘܢ ܐܝܬܼ ܠܗܘܿܢ ܕܢܲܪܚܫܘܼܢ ܚ̈ܝܐ ܐܝܟ ܡܐ ܕܡ̣ܢ ܒܪܵܫܝܼܬܼ ܒܦܘܼܩܕܵܢ ܐܠܗܐ . ܐܦ ܬܘܼܒ ܒܓܼܠܝܘܼܬܼܐ ܕܫܝܵܓܼܬܼ ܓܘܼܫܡ̈ܐ ܕܒܼܤܘܼܥܪܢܹܐ ܆ ܟܤܝܼܘܼܬܼܐ ܕܡܵܪܩܵܐ ܠܢ ܡ̣ܢ ܡܵܘܬܿܐ ܘܲܚܛܝܼܬܐ ܘܫܘܼܚܬܐ pb. f.48r ܤܵܛܢܝܬܐ . ܡܫܘܕܥܝܢ ܀ ܘܡܼܛܠ ܕܠܲܝܬܿ ܥܦܪܢܐ ܕܒܸܠܥܕ ܡ̈ܝܐ ܡ̣ܫܟܿܚ ܠܡܹܚܵܐ . ܒܕܒܗܘܢ ܗܘ̣ ܩܘܼܝܵܡܵܬ ܕܚ̈ܝܐ ܕܟܠܒܤܪ . ܗܕܐ ܕܡܫܵܘܕܥܐ ܠܐܪܙ ܚ̈ܝܐ ܚ̈ܕܬܐ ܕܡܼܬܿܬܿܨܝܼܪܝܼܢ ܒܝܼܠܝܼܕܘܼܬܢ ܕܡܸܢܗܘܢ ܀ ܘܡܛܠ ܕܡܬܚܘܝܐ ܒܗܘܿܢ ܕܡܘܼܬܼܐ ܕܡ̇ܢ ܕܩ̇ܐܡ ܠܥܠ ܡܢܗܘܢ ܘܚ̇ܐ ܪܒܗܘܿܢ . ܕܡܐܪܙܐ ܒܗܘܢ ܡܸܫܟܿܚܝܼܢ ܠܡܸܚܙܐ ܕܡܘܼܬܐ ܕܲܥܬܝ̈ܕܬܼܐ . ܘܥܹܠ ܕܒܗܘܢ ܡܲܝܐ ܕܢܸܬܿܬܿܨܝܼܪ ܆ ܐܪܙܐ ܕܡܵܘܬܿܐ ܘܕܩܝܵܡܬܵܐ . ܒܕ ܛܒܼܵܥܐ ܕܒܗܘܢ ܆ ܡܵܘܬܿܐ ܡܛܲܦܣ . ܘܡܲܦܩܐ ܕܡܸܢܗܘܿܢ ܆ ܩܝܵܡܬܐ ܡܪܼ̈ܘܙܹܙ . ܟܕ ܓܹܝܪ ܒܗܘܿܢ ܡܚܲܦܹܝܢܢ ܆ ܒ̇ܛܠܝܼܢ ܟܠܗܘܿܢ ܪ̈ܓܼܫܝܼܢ ܡ̣ܢ ܡܥܒܕܢܘܬܐ ܇ ܐܝܟ ܒܘܼܛܠܗܘܢ ܕܒܩܒܪܐ . ܘܡܲܤܩܬܢ ܕܝܢ ܕܡܢܗܘܢ ܆ ܕܠܝܼܠܐܝܼܬܼ ܠܟܠ ܤܥ̇ܪܝܼܢܢ : ܒܐܪܙܐ ܕܚ̈ܝܐ ܕܒܲܩܝܵܡܬܿܐ̣ ܡܸܬܝܼܗܸܒ ܠܢ ܀ pb. f.48v ܬܘܼܒ ܡܛܠ ܫܟܼܝܼܚܘܼܬܗܘܿܢ ܕܒܟܼܠܕܘܼܟ ܡܙܠܗܙܐ ܗܘܼܬ ܓܹܝܪ ܨܒܘܼܬܐ : ܐܸܠܘܼ ܒܡܸܫܚܐ ܘܒܚܲܡܪܐ ܫܘܼܡܠܝܗ ܐܸܬܛܟܿܣ . ܦܤܘܿܩ ܕܐܪܒܿܥܐ ܀ ܡܛܠ ܙܢ̈ܝܐ ܕܡܲܥܡܘ̄ܕ : ܬܡܢܝܐ ܓܹܝܪ ܐܝܼܬܝܗܘܢ ܙ̈ܢܝܐ ܗܵܠܹܝܢ ܕܡܲܥܡܘܿܕܝܼܬܐ . ܚܕ ܡ̇ܢ ܙܢ̣ܐ . ܗ̇ܝ ܕܒܛܵܘܦܢܐ ܕܕܟܿܝܬ̤ ܠܥܠܡܐ ܡ̣ܢ ܥܵܘ̣ܠܐ ܀ ܕܬܪ̈ܬܝܢ ܕܝܢ ܆ ܗ̇ܝ ܕܒܝܕ ܝܲܡܐ ܘܥܢܢܐ . ܕܒܗ̇ ܥܡ̣ܵܕ ܥܲܡܐ ܝܼܤܪܠܝܐ . ܐܝܟ ܕܐܡ̣ܪ ܦܘܠܘܣ ܀ ܕܬܠܬ ܆ ܗ̇ܝ ܢܡܘܿܤܝܬܿܐ ܕܒܝܕ ܡܘܼܫܐ ܇ ܕܡܬܩܪܝܐ ܕܕܘܼ̈ܟܵܝܹܐ ܀ ܕܐܪܒܥ ܆ ܗ̇ܝ ܕܝܘܿܚܢܢ ܕܒܡ̈ܝܐ ܒܲܠܚܘܿܕ ܕܬܼܝܵܒܼܘܼܬܐ ܀ ܕܚܡܫ ܆ ܗ̇ܝ ܕܡܵܪܢ ܕܐܝܼܬܹܝܗ̇ ܕܤܝܼܡܲܬܼ ܒܢ̈ܝܐ ܕܒܡ̈ܝܐ ܘܒܪܘܼܚܐ ܀ ܗ̇ܝ ܕܫܹܬ ܆ ܗ̇ܝ ܕܤܵܗ̈ܕܐ . ܤ̈ܓܝܐܐ ܓܝܪ ܡܢܗܘܿܢ ܒܲܕܡܐ ܒܲܠܚܘܿܪ ܕܨܵܘܪ̈ܝܗܘܢ ܥܡ̣ܕܘ ܀ ܕܫܒܼܥ ܗ̇ܝ pb. f.49r ܕܕܡ̈ܥܐ . ܒܗ̇ ܓܹܝܪ ܐܸܬܕܲܟܿܝܼ ܕܵܘܝܼܕ ܟܕ ܒܕܡ̈ܥܘܗܝ ܬܫܘܝܼܬܹܗ ܐܲܡܤܝܸ ܀ ܀ ܕܬܡܢܐ ܆ ܗ̇ ܕܒܢܘܪܐ ܥܵܡ̇ܕܝܼܢ ܡܲܥܡܘܕܝܼܬܐ ܐܚܪܬܼܐ . ܗ̇ܝ ܕܝܲܬܿܝܼܪ ܥܡܝܼܠܐ . ܦܤܘܩܐ ܕܚܡܫܐ ܀ ܕܠܡܢܐ ܠܐ ܬܲܚܸܡܘ ܫ̈ܠܝܚܐ ܡܠܘܿܐܐ ܕܥܡܵܕܐ . ܐܟܡܐ ܕܬܲܚܸܡܘ ܡܠܘܿܐܐ ܕܦܓܼܪܐ ܘܲܕܡܐ . ܟܕ ܬܪܝܗܘܢ ܡܠܘܿܐܐ ܡ̣ܢ ܡܪܢ ܐܹܬܬܲܫܠܡܘܢ . ܐܡ̇ܪܝܼܢܢ ܓܹܝܪ ܕܡܛܠ ܕܲܒܥܬܝܼܩܬܿܐ ܐܚܪ̈ܢܝܬܐ ܡܸܬܼܩܲܪ̈ܒܢ ܗܘܼ̈ܝ . ܘܡ̣ܢ ܗܕܐ ܟܒܼܪ ܡܵܬܿܬܿܙܝܼܥ ܗܘ̣ܐ ܚܘܼܫܒܼܐ ܠܫܘܼܚܠܦ ܨܒ̈ܘܬܐ ܕܒܼܩܘܼܪܒܢܐ : ܐܟܼܡܐ ܕܤ̈ܓܝܐܐ ܠܡܸܛܪ ܡܕܡ ܡ̣ܢ ܦܘܼܩ̈ܕܐ ܕܒܥܬܝܼܩܬܐ ܐܬܕܲܟܿܝܸܘ : ܓܙܘܼܪܬܐ ܠܡܐܡܪ ܆ ܘܢܛܘܼܪ̈ܬܼܐ ܐܚܪ̈ܢܝܬܐ ܩܪܬ̤ ܥܸܠܬܼܐ ܠܲܡܬܲܚܵܡܘܼ : ܕܐܠܐ ܒܠܲܚܡܵܐ ܘܚܲܡܪܐ ܆ ܠܐ ܢܸܬܼܩܲܪܒ ܐܪܙܐ . ܐܟܼܡܵܐ pb. f.49v ܕܬܲܚܸܡܘ ܒܩܢܘܿܢܐ ܕܬܠܬܝܢ ܘܫܸܬܐ ܕܝܼܠܗܘܢ .. ܕܐܢ ܐܢܫ ܐܦܤܩܘܦܐ ܐܵܘ ܩܫܝܫܐ ܥܲܡ ܨܒ̈ܘܬܐ ܐܚܪ̈ܢܝܬܐ ܥܠ ܡܲܕܒܚܐ ܢܩܲܪܸܒܼ : ܕܒܼܚܵܐ ܐܵܘ ܚܲܠܒܼܐ ܐܵܘ ܚܠܦ ܚܲܡܪܐ ܫܟܼܪܐ ܆ ܐܵܘ ܦܵܪܚܬܼܐ ܢܸܬܩܲܬܪܣ .. ܠܲܥܡܵܕܐ ܕܝܢ ܘܠܐ ܚܕ ܡܠܘܿܐܐ ܐܸܫܟܚܘ ܕܦܠܹܐ ܤܛܪ ܡ̣ܢ ܡ̈ܝܐ . ܡܛܠ ܗܕܐ ܠܐ ܐܸܬ̱ܠ̈ܨܸܘ ܠܡܬܼܚܡܘܼ ܡܠܘܬܹܗ . ܦܤܘܿܩܐ ܕܫܬܐ ܀ ܡܛܠ ܡܢ̈ܘܬܐ ܐܘܼ̈ܤܝܵܝܵܬܐ ܕܡܢܗܝܢ ܡܸܬܩܲܝܡ ܥܡܵܕܵܐ ܩܕܝܼܫܐ . ܐܡ̇ܪܝܼܢܢ ܕܠܥܠ ܤܘܼܥܪܢܐ ܡܪܟܿܒܼܐ . ܡܵܢܵܝܘܼܬܼܐ ܐܝܼܬܼ ܕܡ̣ܢ ܡܢ̈ܘܬܐ ܐܘܼܤ̈ܝܵܝܵܬܐ ܡܸܬܼܩܲܝܡܐ . ܘܕܒܸܠܥܕܝܗܝܢ ܠܐ ܡܲܨܝܵܐ ܠܐ ܡܲܨܝܐ ܕܬܸܫܬܟܼܚ ܒܤܘܼܥܪܢܐ ܆ ܗܸܝ ܡܵܢܵܝܘܼܬܼܐ . ܐܟܼܡܐ ܕܠܐ ܪ̈ܙܐ ܡܚ̈ܝܢܐ ܕܦܓܼܪܐ ܘܕܡܐ ܇ ܠܚܡܐ ܐܡ̇ܪ ܐܢܐ ܘܚܲܡܪܐ ܘܡܕܒܚܐ ܘܟܗܢܐ ܘܨܠ̈ܘܬܗ pb. f.50r ܟܗ̈ܢܝܬܐ . ܗܟܢܐ ܐܦ ܠܥܡܵܕܐ ܩܕܝܼܫܐ : ܡ̈ܝܐ ܘܡܸܫܚܐ ܘܟܵܗܢܵܐ ܘܨ̈ܠܘܬܐ ܟܗܢ̈ܝܬܐ : ܡܢ̈ܘܬܐ ܐܘܼܤ̈ܝܵܝܵܬܐ ܕܒܸܠܥܕ ܟܢܝܼܫܘܼܬܗܹܝܢ ܠܐ ܡܸܫܬܲܡܠܹܐ ܠܲܓܼܡܪ . ܗ̇ܢܝܢ ܕܡܸܬ ܓܡܪ̈ܢ ܒܛܲܒܼܥܵܐ ܕܪܘܿܫܡܐ ܩܲܕܝܼܫܐ . ܕܐܝܼܬܼܘܗܝ ܫܡܐ ܕܐܒܼܐ ܘܕܒܪܐ ܘܲܕܪܘܼܚܵܐ ܩܲܕܝܼܫܐ ܇ ܕܒܹܗ ܡܸܬܼܦܪܫ ܥܲܡܐ ܩܕܝܼܫܐ ܕܟܪ̈ܤܛܝܢܐ ܡ̣ܢ ܥܲܡ̈ܡܐ ܐܚܪ̈ܢܐ . ܦܤܘܿܩܐ ܕܫܒܥܐ ܀ ܡܛܠ ܗ̇ܝ ܠܡ̇ܢܐ ܡܸܫܚܐ ܡܩܕܫܝܼܢܢ ܩܕܡܝܬ ܆ ܟܸܢ ܡ̈ܝܐ ܕܥܡܵܕܐ . ܐܡ̇ܪܝܼܢܢ . ܕܡܵܘܠܕܐ ܗܢܐ ܐܪܙܢܝܼܐ : ܕܨ̇ܐܪ ܛܘܼܦܤܐ ܕܡܵܘܬܐ ܘܕܩܝܵܡܬܐ : ܕܡܢܗ ܠܡܲܠܟܿܘܼܬܼ ܫܡܲܝܐ ܡܸܬܼܥܲܠܐ ܒܐܪܙ ܓܸܢܤܵܐ ܐܢܫܝܐ : ܐܝܟ ܡܸܠܬܐ ܡܵܪܢܝܬܿܐ ܕܚܬܡܬ̤ . ܕܐܢ ܐܢܫ ܠܐ ܡܸܬܝܼܠܕ ܡ̣ܢ ܕܪܫ . ܠܐ ܡܸܫܟܿܚ ܕܢܸܚܙܹܐ ܡܠܟܿܘܬܹܗ ܕܐܠܗܐ . ܡܵܘܠܕܢ pb. f.50v ܟܝܵܢܝܐ ܕܡ̣ܢ ܚܸܟܼܡܬܼ ܒܪܘܿܝܐ ܩܲܕܡ ܪܫ̣ܡ ܘܛܲܟܸܿܣ ܘܲܢܛܪ ܇ ܐܟܼܙܢܐ ܕܠܐ ܬܗܘܐ ܠܢ ܦܠܝܼܓܘܼܬܼܐ ܥܠܵܘܗܝ ܕܡܘܠܕܢ ܐܪܙܢܝܐ ܆ ܗܢܐ ܕܒܡ̈ܝܐ ܘܡܸܫܚܵܐ ܩ̇ܢܐ ܫܘܼܡܠܝܐ . ܟܕ ܩܕܡܝܬܼ ܡܸܫܚܵܐ ܡܸܬܼܩܲܕܫ . ܟܸܢ ܕܝܢ ܆ ܡ̈ܝܐ . ܘܠܵܐ ܐܟܼܚܕܵܢܐܝܼܬ ܐܝܟ ܦܓܼܪܐ ܘܕܡܐ . ܡܛܠ ܕܡܵܘܠܕܐ ܟܝܵܢܝܐ ܒܬܲܪܡܝܼܬܼ ܙܪܥܐ ܠܡܐܡܪ ܓܒܪܝܐ ܩܲܕܡܝܑܬܼ ܡܛܲܟܿܣ ܆ ܟܸܢ ܬܪܝܢܐܝܬ ܘܲܡܫܲܠܡܵܢܐܝܬܼ ܡ̣ܢ ܐܢܬܿܬܼܐ . ܗܟܼܢܐ ܬܘܼܒ ܘܨܒ̈ܘܬܼܐ ܕܒܗܹܝܢ ܡܸܫܬܲܡܲܫ ܡܘܠܕܢ ܐܪܙܢܝܐ ܇ ܡܦܪܫܐܝܼܢ ܐܸܬܿܛܲܟܿܣ̈ ܆ ܐܦ ܩܘܼܕܵܫܗܝܢ . ܩܕܡܝܑܬܼ ܡ̇ܢ ܆ ܩܘܼܕܵܫ ܡܸܫܚܐ . ܦܠܐܬܹܗ ܕܙܪܥܐ ܓܲܒܪܝܐ . ܟܸܢ ܕܝܢ ܡ̈ܝܐ ܆ ܨܲܠܡܹܗ ܕܡܲܪܒܿܥܐ ܐܸܡܗܵܝܐ . ܡܛܠ ܗܟܢ ܡܸܬܿܩܲܕܫ ܡܸܫܚܐ ܩܲܕܡܝܬܲ ܗ̇ܘ ܕܡܲܤܒܘ ܠܙܪܥܐ ܐܒܗܵܝܐ . ܟܸܢ pb. f.51r ܕܝܢ ܡ̈ܝܐ . ܗ̇ܢܘܢ ܕܡܲܤܒܿܗܝܼܢ ܠܐ̣ܡܗܵܝܐ ܆ ܘܡܸܬܪܫܡܝܼܢ ܗܢ̣ܘܢ ܡ̈ܝܐ ܒܡܸܫܚܐ ܥܲܬܿܝܼܩܐ ܆ ܠܫܘܼܪܪܗ ܕܡܵܘܠܕܐ . ܟܕ ܛܵܒ ܗܘܸ ܡܸܫܚܐ ܚܲܕܬܼܐ : ܘܐܦ̇ܢ ܒܗ ܒܪܘܼܚܐ ܡܩܲܕܫ ܇ ܘܗ̇ܘ ܕܒܹܗ ܘܗ̇ܘ ܡܸܫܚܵܐ ܥܲܬܝܼܩܐ ܕܒܗ ܡܸܬܼܪܲܫܡܝܼܢ ܡܝ̈ܐ ܡܩܲܕܫ . ܐܠܐ ܠܘ ܐܝܟ ܕܐܬܝܐ . ܒܗ̇ܝ ܕܐܟܼܡܵܐ ܕܒܡܵܘܠܕܐ ܟܝܢܝܐ ܠܪܘܼܚܐ ܩܲܕܝܼܫܐ ܘܡܲܥܒܿܕܢܐ ܝܗ̇ܒ ܨܘܼܪ̈ܬܐ ܐܸܤܬܿܢܸܩܢ : ܒܬܪ ܫܘܼܡܠܝܐ ܘܙܘܥܐ ܕܟܠ ܡܵܝܘܿܬܐ ܘܐܲܝܢܵܝܘܼܬܼܐ : ܠܢܹܛܝܵܝܐ ܢܲܦܫܢܐ ܆ ܗܘܸ ܗܵܟܼܢ ܠܫܘܼܘܕܥܗ ܕܪܘܼܚܐ ܗ̇ܘ ܆ ܡܢܐ ܡܸܫܚܵܐ ܩܲܕܝܼܫܐ ܡܸܬܼܒܿܥܐ . ܘܐܦܢ ܡܥܲܠܝ ܛܲܟܼܤܵܐ ܗܢܐ ܕܡܵܘܠܕܐ ܐܪܙܢܝܐ ܇ ܡ̣ܢ ܡܵܘܠܕܐ ܗ̇ܘ ܟܝܵܢܝܐ ܇ ܟܡܐ ܕܬܹܐܡܲܪ ܟܡܐ . ܐܝܟ ܡܠܬܗ ܕܡܪܝܐ . ܡܕܡ ܠܡ ܕܝܼܠܝܼܕ ܡ̣ܢ ܒܸܤܪܐ ܆ ܒܤܪܐ ܗ̄ܘ̣ . ܘܡܸܕܡ ܕܝܼܠܝܼܕ ܡ̣ܢ pb. f.51v ܪܘܼܚܐ ܆ ܪܘܼܚܐ ܗ̄ܘ̣ . ܐܸܠܐ ܡܲܤܒܿܗܘܼܬܼܐ ܘܕܘܼܡܝܵܐ ܆ ܠܐ ܐܵܠܵܨܵܐ ܕܒܼܟܠ ܬܸܗܘܐ ܇ ܘܬܼܘܼܒ ܐܝܟܿܢܐ ܕܡܝܬܪ ܡܵܘܠܕܐ ܐܚܪܝܐ ܐܸܡܗܵܝܐ : ܡ̣ܢ ܡܘܠܕܐ ܩܲܕܡܝܐ ܐܒܗܵܝܹܐ ܆ ܗܟܼܢܐ ܡܝܬܿܪ ܘܲܫܒܿܝܼܚ ܡܵܘܠܕܐ ܐܚܪܝܐ ܕܡ̣ܢ ܥܡܵܕܐ : ܒܦܸܚܡܵܐ ܕܡܵܘܠܕܐ ܩܲܕܡܝܐ ܆ ܕܡ̣ܢ ܐܢܬܿܬܼܐ : ܦܤܘܩܐ ܕܲܬܡܢܝܵܐ : ܡܛܠ ܡ̇ܢܐ ܟܕ ܐܝܼܬܼ ܡܸܫܚܐ ܡܩܲܕܫܐ ܒܥ̈ܕܬܢ ܢܛܝܼܪܐ . ܐܚܪܢܐ ܡܩܲܕܫܝܼܢܢ ܘܢܛ̇ܪܝܼܢܢ ܇ ܘܡ̇ܢܐ ܡܛܲܦܣ . ܐܡ̇ܪܝܼܢܢ ܘܐܦܢ ܐܝܼܬ ܡܸܫܚܐ ܡܩܲܕܫܐ ܒܥܹ̈ܕܬܢ ܟܕ ܢܛܝܼܕܿ . ܐܠܐ ܐܢܢܩܐ ܬܵܒܼܥܵܐ ܕܤܘܥܪ݁ܢܐ . ܠܲܡܩܲܕܵܫܘܼ ܡܸܫܚܐ ܠܚܪܢܐ ܚܕܬܐܝܼܬ . ܟܕ ܛܵܒܼ ܬܪܝܗܘܢ ܥܲܡ ܩܘܼܕܵܫܐ ܚܕ ܚܲܝܠܐ ܩܢܹܝܢ : ܘܚܕ ܪܘܼܚܐ ܡܩܲܕܸܫ ܠܗܘܢ . ܘܲܚܙ̣ܐ ܩܪܵܝܬܐ ܘܗܸܝ ܟܕ ܗܝܸ . ܐܹܠܐ ܗ̇ܝ ܕܚܲܕܬܼܐܝܼܬܼ ܡܩܲܕܫܝܼܢܢ ܠܡܸܫܚܐ ܘܲܠܡ̈ܝܐ ܇ ܐܪܙ̇ ܝܼܠܝܼܕܘܬܢ pb. f.52r ܕܡ̣ܢ ܐܒܼܐ ܘܐܡܐ ܕܚܲܕܬܐܝܼܬܼ ܐܝܼܬܹܝܗ̇ ܡܛܦܣ . ܚܕܬܿܐ ܗܝܼ ܓܝܪ ܝܼܠܝܼܕܘܼܬܢ ܕܡ̣ܢ ܐܵܒܼܐ ܟܠ ܐܸܡܬܼܝ . ܐܦ ܡ̣ܢ ܐܸܡܵܐ . ܘܚܕܬܼܐܝܬ ܙ̇ܕܩ ܕܢܸܬܼܩܲܕܫ ܡܸܫܚܐ ܆ ܐܪܙ ܝܼܠܝܼܕܘܼܬܼܐ ܕܡ̣ܢ ܐܒܼܐ . ܘܡܠܝܐ ܆ ܐܪܙ ܝܼܠܝܼܕܘܼܬܐ ܕܡ̣ܢ ܐܡܐ ܀ ܗ̇ܝ ܕܝܢ ܕܥܲܬܿܝܼܩܐ ܢܛ̇ܪܝܼܢܢ ܒ̈ܥܹܕܬܢ ܆ ܐܪܙܐ ܐܚܪܢܐ ܨ̇ܐܪ ܠܢ ܆ ܕܐܝܼܬܼܘܗܝ ܝܘܼܒܵܠܹܗ ܕܪܘܼܚܐ ܩܕܝܼܫܐ ܓܵܡܘܿܪܐ ܕܥܵܡܵܕܐ ܒܟܠ ܕܵܪ ܘܕܵܪ ܇ ܟܕ ܠܐ ܡܵܘܦܹܐ ܘܠܐ ܚ̇ܤܕܿ . ܘܐܦܠܐ ܡܲܢܗܪܢܘܼܬܗ ܡܸܬܼܒܲܨܪܐ ܀ ܗ̇ܝ ܕܝܢ ܕܠܡܸܫܚܐ ܘܡ̈ܝܐ ܒܵܬܼܪ ܕܐܸܬܩܲܕܫܘ ܡ̣ܢ ܡܸܫܚܐ ܕܲܒܼܩܲܪܢܐ ܪܫܡܝܼܢܢ ܘܐܦܢ ܚܼܕ ܐܢܘܢ ܒܚܝܠܐ ܒܬܪ ܩܘܕܫܐ ܇ ܚܲܕ ܗܘ̣ ܓܝܪ ܪܘܼܚܐ ܡܩܲܕܫܵܢܗ̇ ܕܗ̇ܘ ܘܕܗܵܢܐ : ܒܡܲܓܿܢܵܢܘܼܬܼܐ ܕܛܲܝܒܿܘܼܬܐ ܇ ܐܸܠܐ ܫܘܼܪܪ ܗܲܝܡܢܘܼܬܢ ܘܚܬܝܼܬܼܘܼܬܼ ܡܵܘܠܕܢ ܕܒܝܘܼܒܿܠܐ ܟܪܤܛܝܵܢܐ ܡܒܲܕܸܩ . ܘܐܦ pb. f.52v ܠܬܲܚܘܝܼܬ ܡܲܓܵܢܢܘܼܬܼܗ̇ ܕܛܝܒܿܘܬܼܐ ܕܪܘܼܚܵܐ ܕܒܼܡܲܚܬܬܗ̇ ܩܲܕܫܬ̤ ܠܡܘܠܕܐ ܇ ܘܠܐܪܙ ܚܘܼܠܛܢܢ ܘܲܠܫܵܘܬܦܘܼܬܢ ܕܒܲܫܡ̈ܝܢܝܬܐ . ܘܲܠܥܘܼܗܕܢ ܡܲܓܼܢܢܘܼܬܹܗ ܕܥܠ ܪܫܝܼܬ ܚ̈ܝܝܢ ܕܒܝܘܿܪܕܢܢ ܇ ܘܥܠ ܫ̈ܠܝܼܚܐ ܩܕܝܼܫ̈ܐ ܡܬܕܓܫܢܐܝܬ ܒܥܸܠܝܼܬܐ .. ܬܘܼܒܼ ܕܝܢ ܘܡܛܠ ܕܒܬܼܪܝܢ ܙܪ̈ܥܐ ܐܸܬܼܡܬܸܠܘ ܡܸܫܚܵܐ ܘܡ̈ܝܐ ܆ ܠܫܲܘܝܘܬܗܘܢ ܕܥܲܡ ܚ̈ܕܕܐ ܐܸܤܬܿܢܸܩܘ ܇ ܒܪܘܿܫܡܵܐ ܗ̇ܘ ܕܡ̣ܢ ܩܪܢܐ . ܕܡܘܼܬܼ ܪܘܼܚܐ ܩܕܝܼܫܐ ܘܡܲܥܒܿܕܵܢܐ ܒܦܸܚܡܵܐ ܇ ܕܫܘܼܡܠܝ ܡܵܘܠܕܐ ܟܝܵܢܝܐ . ܐܟܼܡܵܐ ܕܠܥܠ ܐܸܡܲܪܢ ܆ ܟܕ ܛܵܒܼ ܟܠܗ̇ ܗܕܐ ܇ ܡܤܲܟܿܠܐ ܫܲܘܝܘܬܗܘܢ ܕܥܡ ܚ̈ܕܕܐ ܘܚܘܼܠܛܢܗܘܢ . ܥܲܬܼܝܼܩܵܐ ܘܕܚܕܬܼܐ ܇ ܘܪܘܿܫܡܵܐ ܕܡ̣ܢ ܬܪܝܗܘܿܢ : ܩܲܕܡܵܝܐ ܘܡܸܨܥܵܝܐ ܘܐܚܪܝܐ ܇ ܕܚܕܐ ܗ̣̄ܝ ܤܵܥܘܪܬܐ ܆ ܘܕܚܕ ܗ̣ܘ ܚܝܠܐ .. ܐܦ ܕܝܢ pb. f.53r ܒܚܘܼܠܛܢܗ ܕܥܲܬܝܼܩܵܐ ܥܲܡ ܡܸܫܚܵܐ ܚܲܕܬܼܐ ܘܡ̈ܫܐ ܇ ܟܪܘܿܙܐ ܢܸܗܘܐ ܕܡܲܓܿܢܢܘܼܬܼ ܪܘܼܚܐ ܥܠ ܥܡ̈ܝܼܕܐ ܘܕܫܘܬܦܘܗܘܢ ܕܥܡܹܗ . ܐܦܢ ܠܐ ܡܸܬܼܚܲܙܝܵܢܝܼܬܼܐ ܗܝܼ ܡܲܓܢܢܘܬܹܗ ܡܛܠ ܓܢܝܼܙܘܼܬܹܗ . ܘܟܕ ܛܵܒܼ ܡܲܥܡܘܕܝܬܢ ܒܡ̈ܝܐ ܘܡܸܫܚܵܐ ܘܡܸܬܓܡܪܐ ܆ ܡ̈ܝܐ ܡܸܬܐ̱ܡܪ ܕܡܵܘܠܕܝܼܢ . ܘܗܕܐ ܡܛܠ ܠܐ ܡܸܬܝܲܙܝܵܢܘܼܬܗ ܕܪܘܼܚܐ ܛܲܟܿܤܬ̤ ܠܢ ܚܸܟܡܬܐ ܡܸܫܚܵܐ ܕܡܸܬܼܚܙܐ : ܕܒܡܸܬܚܲܙܝܢܘܬܹܗ ܢܲܟܼܪܙ ܥܠ ܚܝܠܐ ܠܐ ܡܸܬܼܚܲܙܝܵܢܐ ܕܪܘܚܐ ܓܵܡܘܿܪܗ ܕܡܵܘܠܕܐ . ܡܼܛܠ ܗܕܐ ܥܕܡܵܐ ܠܡܓܢܢܘܬܐ ܕܪܘܼܚܵܐ ܕܥܠ ܡ̈ܝܐ ܘܡܸܫܚܐ ܠܐ ܡܸܬܼܚܲܠܛ ܒܗܘܿܢ ܡܸܫܚܵܐ ܥܲܬܼܝܼܩܐ ܠܒܘܼܕܵܩ ܐܪ̈ܙܐ ܕܬܹܬ̱ܐܡܪ ܦܤܘܿܩܐ ܕܬܫܥܐ ܀ ܡܛܠ ܗ̇ܝ ܕܒܪܘܼܚܐ ܩܕܝܼܫܐ ܡܬܝܼܠ ܡܸܫܚܐ ܡܩܲܕܫܐ ܒܥܕܬܐ . ܐܟܼܡܐ ܕܐܦ ܒܥܲܬܿܝܼܩܬܿܐ . pb. f.53v ܐܡܿܪܝܼܢܢ ܕܒܪܘܼܚܐ ܩܕܝܼܫܐ ܡܬܝܼܠ ܗ̄ܘ̣ ܡܸܫܚܐ . ܘܲܡܚܟܿܡܐ ܠܢ ܠܘܬ ܗܕܐ ܆ ܗ̇ܝ ܕܐܢ ܐܢܫ ܠܐ ܡܸܬ̱ܝܼܠܕ ܡ̣ܢ ܡ̈ܝܐ ܘܪܘܼܚܐ ܘܫܪܟܵܐ ܕܒܼܪܘܼܚܐ ܡܬܝܼܠ ܗܘܸ ܡܸܫܚܐ .. ܐܦ ܕܝܢ ܬܘܼܒ ܘܒܟܼܠܗܘܢ ܟܬ̈ܒܝ ܩܘܼܕܫܐ ܗܟܼܢܐ ܡܸܬܼܚܲܙܝܐ . ܗܐ ܓܹܝܪ ܒܝܕ ܢܒܼܝܵܐ ܫܡܘܐܝܠ ܡܸܫܬܕܪ : ܘܩܪܢܐ ܕܡܸܫܚܐ ܥܲܡܹܗ ܠܐ ܦܪܬܼܐ ܠܓܼܒܝܼܬܹܗ ܕܡܲܠܟܿܐ . ܘܡܫ̣ܚ ܠܕܘܝܼܕ ܢܒܝܐ ܡܸܬܐ̱ܡܪܐ ܇ ܕܐܲܨܠܚܬ̤ ܠܡ ܪܘܼܚܗ ܕܡܵܪܝܐ ܥܠ ܕܘܝܼܕ ܡ̣ܢ ܗ̇ܘ ܝܵܘܡܵܐ . ܠܪܘܼܚܐ ܓܹܝܪ ܗܕܐ ܆ ܘܐܦ ܫܐܘܿܠ ܩܲܒܸܿܠ ܒܝܕ ܡܸܫܚܐ . ܘܟܕ ܡܪܡܪ ܘܐܪܓܸܙ ܠܪܘܚܹܗ ܕܡܵܪܝܐ . ܟܬܝܼܒ ܓܹܝܪ ܕܪܘܼܚܗ ܠܡ ܕܡܪܝܐ ܥܸܒܼܪܬ̤ ܡ̣ܢ ܫܐܘܠ ܘܲܡܕܝܒܼܵܐ ܗܘܼܬܼ ܠܗ ܪܘܼܚܐ ܒܝܼܫܬܐ . ܡ̣ܢ ܩܕܡ ܡܪܝܐ . ܕܚܢܢ ܢܸܬܼܚܲܟܿܡ ܆ ܕܟܼܠ ܕܩܲܕܝܼܫܐܝܬ ܡܫܝܼܚ ܆ ܪܘܼܚܐ ܠܒܝܼܫ . ܘܟܠ ܕܤܦܝܼܩ pb. f.54r ܡ̣ܢ ܡܫܝܼܚܘܼܬܐ ܪܘܼܚܢܝܬܿܐ ܆ ܪܘܼܚܐ ܛܲܢܦܐ ܡܕܲܝܪ ܒܗ . ܘܲܫܠܝܡܘܢ ܬܘܼܒ ܡܸܬܡܫܚ ܕܢܲܡܠܟ ܥܠ ܝܼܤܪܝܠ . ܒܝܕ ܨܕܘܿܩ ܘܢܬܢ ܆ ܕܒܝܕ ܪܘܼܚܐ ܢܸܬܼܩܲܕܫ . ܟܒܪܼ ܕܝܢ ܘܕܘܝܼܕ ܆ ܚܠܦ ܐܪ̈ܙܐ ܗܠܝܼܢ ܡܵܘܕܐ ܠܐܠܗܐ . ܐܕ̃ܢܗ ܐܕܗܸܢܬܿ ܠܡ ܪܫ ܒܡܸܫܚܐ ܘܟܼܵܤܝ ܡܲܪܘܐ ܐܝܟ ܚܝܐ . ܘܬܼܘܼܒܼ ܐܪܝܼܡ̣ܬ ܩܪ̈ܢܬܝ ܐܝܟ ܕܪܲܝܡܵܐ ܇ ܘܨܲܒܿܥܬܢܝ ܒܡܸܫܚܐ ܡܒܲܤܡܵܐ .. ܐܹܫܲܥܝܐ ܬܘܼܒܼ : ܘܟܕ ܥܠ ܡܫܝܼܚܐ ܡܸܬܼܢܲܒܹܐ . ܪܘܼܚܹܗ ܠܡ ܕܡܵܪܝܐ ܥܠܝܼ : ܡܛܠ ܗܵܢܐ ܡܲܫܚܢܝ ܠܲܡܤܲܒܿܪܘ ܠܡܤ̈ܟܿܢܐ ܆ ܘܠܡܸܬܠ ܠܐܒ̈ܝܠܐ ܕܨܸܗܝܘܢ ܫܘܼܒܚܵܐ . ܘܤܓ̈ܝܐܬܼܐ ܕܐܝܟ ܗܠܝܢ ܡܲܨܝܐ ܠܡܲܝܬܿܝܘܼ̇ . ܕܥܠ ܪܘܼܚܐ ܩܲܕܝܼܫܐ ܡܫܘ̈ܕܥܵܢ ܒܡܸܨܥܵܝܘܼܬܼ ܡܸܫܚܐ . ܘܐܦ ܕܝܢ ܕܵܡܝܐ ܕܟܕ ܡܸܫܚܐ ܐܝܟ ܡܲܫܠܡܢܘܼܬܐ ܕܲܟܼܝ̈ܢܝܐ ܡ̣ܢ ܪܘܼܚܐ ܠܐܪܝܐ ܕܒܡ̃ܦܚ̃ܡܐ ܕܲܒܦܸܚܡܵܐ . pb. f.54v ܕܓܼܘܫܡܵܐ ܕܤܛܪ ܡܸܢܹܗ ܠܐ ܡܸܬܚܲܘܝܵܢܐ ܗܘܼ ܐܪ̈ܓܫܐ ܒܪ̈ܝܐ ܆ ܡܬܝܼ̱ܠܕ . ܠܕܘܼܡܝܵܐ ܕܪܘܼܚܐ ܩܕܝܼܫܐ ܢܤܝܼܒ ܒܥܹܕܬܿܐ .. ܦܤܘܿܩܐ ܕܥܤܪܐ ܀ ܡܛܠ ܕܡܸܫܚܐ ܗܢܐ ܆ ܠܘ ܗ̇ܘ ܥܬܝܼܩܐ ܐܝܼܬܼܘܗܝ ܗ̇ܘ ܕܒܢܡܘܿܤܐ ܇ ܐܦܠܐ ܡܢܗ ܡܸܬܼܝܲܒܿܠ ܡܛܠ ܕܝܢ ܕܤ̈ܓܝܐܐ ܗܘ̤ܬ ܠܗܘܿܢ ܡܲܤܒܿܪܢܘ̄ ܥܠ ܡܸܫܚܐ ܥܲܬܝܼܩܵܐ ܕܒܥܹܕܬܿܐ ܆ ܕܡ̣ܢ ܡܸܫܚܵܐ ܗ̇ܘ ܥܲܬܿܝܼܩܐ ܕܒܢܡܘܿܤܐ ܐܸܬܼܝܒܿܠ . ܡܠܘܿܐܐ ܕܝܢ ܠܡܲܤܒܿܪܢܘܼܬܼܐ ܗܕܐ ܆ ܡ̣ܢ ܦܸܬܓܼܡܵܐ ܗ̇ܘ ܕܐܝܼܬܼ ܒܲܨܠܘܿܬܼܐ ܕܥܠ ܡܸܫܚܐ ܚܲܕܬܼܐ ܕܒܥܡܵܕܐ ܢܤܒܼܘ . ܕܐܝܼܬܹܝܗ̇ ܆ ܠܟ ܥܬܝܼܪܐ ܒܚܘܼܒܿܗ ܇ ܘܲܫܦܝܼܥܐ ܒܲܚܢܢܗ . ܛܲܒܼܥܵܐ ܕܝܢ ܕܦܸܬܓܡܐ ܐܝܼܬܼܘܗܝ . ܡܸܫܚܐ ܓܹܝܪ ܩܕܝܼܫܐ ܗ̇ܘ ܕܝܲܗܒܬܵܝܗܝ ܠܩܕܡ̈ܝܐ ܠܪܘܿܫܡܐ ܘܠܡܲܦܤܢܘܼܬܼܐ ܕܟܼܗܢܘܬܼܐ ܕܙܲܒܢܐ : ܕܡܲܠܟܘܼܬܐ ܥܵܒܼܘܿܪܬܿܐ ܆ pb. f.55r ܗܫܐ ܐܲܓܼܥܸܠܬܿܝܗܝ ܕܢܗܘܐ ܠܢܝܼܫܵܐ ܘܠܦܸܠܐܬܼܐ ܕܐܝܠܝܢ ܕܡܫܲܢܹܝܢ ܡ̣ܢ ܐܪ̈ܥܢܝܬܐ : ܘܕܫ̄ܕ : ܗܕܐ ܕܓܲܠܝܐܝܼܬܼ ܡܤܲܟܿܠܐ . ܕܠܵܘ ܡܸܫܚܵܐ ܕܝܲܗܒܬܿܝܗܝ ܠܩܕܡ̈ܝܐ ܫܩ̣ܠܬܝܗܝ ܡ̣ܢ ܗ̇ܢܘܢ ܘܠܢ ܝܗܒܬܿܝܗܝ . ܐܸܠܐ ܡܸܫܚܐ ܕܠܩܕܡ̈ܝܐ ܝܗܒ̣ܬܿܝܗܝ ܆ ܠܢ ܗܫܐ ܐܓܥܸܠܬܝܗܝ ܇ ܠܵܘ ܕܗܘܸ ܟܕ ܗܘܸ . ܐܠܐ ܛܟܼܤܗ ܠܡ . ܡܛܠ ܕܫܡܐ ܕܡܸܫܚܐ ܓܵܘܵܢܵܝ ܗܘܼ ܡ̣ܢ ܗ̇ܘ ܕܒܢܡܘܤܐ ܘܡ̣ܢ ܗܢܐ ܕܒܥܕܬܐ . ܘܬܪܝܗܘܢ ܡܫܚ̈ܐ ܐܝܟ ܕܝ̈ܠܢܝܐ ܬܚܹܝܬܼ ܓܵܘܵܢܝܐ ܚܒܼܝܼܫܝܼܢ . ܐܸܠܐ ܗܕܐ ܗܝ̣ ܕܲܡܤܲܟܸܿܠ ܦܬܓܼܡܐ ܗ̇ܘ . ܕܡܸܫܚܐ ܕܠܗ̇ܢܘܢ ܝܗܒ̣ܬܝܗܝ ܒܛܘܼܦܤܐ ܆ ܠܢ ܕܡܥܠܝ ܡܸܢܹܗ ܒܩܲܕܝܼܫܘܼܬܐ ܐܲܓܥܸܠܬܿ ܗܫܐ . ܘܟܼܡܐ ܕܗ̇ܘ ܒܨ̈ܒܘܬܐ ܐܪ̈ܥܢܝܵܬܐ ܡܸܬܦܿܪܹܫ ܗܘ̣ܐ : ܒܦܸܚܡܵܐ ܕܕܘܼܒܪܐ ܐܪܥܢܝܐ : ܗܵܢܐ pb. f.55v ܒܪܘܼܚܐ ܕܩܘܼܕܫܐ ܡܸܬܼܩܲܕܫ ܆ ܕܘܼܡܝܹܗ ܕܗܘܼܦܟܼܐ ܪܘܼܚܢܝܐ ܇ ܕܢܗܘܐ ܠܢܝܼܫܐ ܘܠܦܠܐܬܼܐ ܘܫ̄ . ܡܕܝܼܢ ܛܘܼܦܤܐ ܡܲܠܝܼ ܗ̇ܘ ܢܵܡܘܿܤܝܐ ܕܗܢܐ ܕܒܥܹܕܬܐ ܆ ܘܠܘ ܗܘܸ ܟܕ ܗܘܸ . ܡܛܠ ܕܢܡܘܤܐ ܛܸܠܢܝܬܐ ܐܝܼܬܼ ܗܘ̣ܐ ܒܗ ܇ ܕܛܒ̈ܬܐ ܕܥܬܝܼ̈ܕܢ ܆ ܘܠܐ ܗܘ̣ܐ ܩܢܘ [...] ܕܨ̈ܒܼܘܬܐ ܆ ܐܝܟ ܕܫܠܝܚܐ ܫܡܝܵܢܐ ܚܪ̣ܩ . ܒܗܿܝ ܕܢܡܘܿܤܐ ܥܲܬܝܼܩܐ ܆ ܡܛܠ ܚܕܬܐ ܐܸܬܝܼܗܸܒ ܇ ܘܠܘ ܚܕܬܼܐ ܡܛܠ ܥܬܝܼܩܐ . ܘܡܛܠ ܒܘܼܛܠ ܬܪܥܝܼܬܐ ܗܕܐ ܇ ܤܗܕܘܬܐ ܡ̣ܢ ܒܥܸܠ ܕܝܼܢܐ ܡܕܲܠܩܒܼܵܢܐ ܙ̇ܕܩ ܠܡܤܒ ܆ ܕܝܲܬܝܼܪ ܢܕܢܚ ܫܪܪܐ ܘܢܲܨܡܚ . ܝܗܘܼܕܝܐ ܓܹܝܪ : ܘܐܦܢ ܐܲܚܓܿܪ ܠܡ̈ܠܐ ܢܒ̈ܝܝܬܼܐ ܇ ܐܝܟܿܢܐ ܕܤܵܪܘܿܒܘܼܬܹܗ ܬܸܬܼܩܲܝܡ . ܐܟܼܡܐ ܕܒܗ̇ܝ ܕܒܕܢܝܐܝܠ ܇ ܕܢܬܩܛܥ ܡܹܫܚܐ ܘܠܐ ܐܝܼܬܼ ܠܗ̇ ܐܡ̇ܪ . ܚܠܦ ܗܵܝ ܕܢܬܩܛܸܠ pb. f.56r ܡܫܝܼܚܵܐ ܘܠܐ ܐܝܼܬܼ ܠܗ̇ . ܐܸܠܐ ܐܵܘܕܝܵܗ ܟܕ ܠܐ ܨ̇ܒܐ ܠܩܛܝܼܥܘܼܬܹܗ ܕܡܸܫܚܵܐ ܢܡܘܿܤܝܐ ܕܡܢܗ ܕܝܗܘܕܐ . ܕܐܝܟܿܢܐ ܕܝܢ ܕܐܸܬܩܲܛܲܥ ܡܸܫܚܗ ܘܕܐܲܝܟܿܢ ܘܐܸܡܬܼܝ ܬܐܘܪܝܐ ܐܚܪܬܼܐ ܕܠܐ ܐܠܵܨܵܐ ܥܠܝܗ̇ ܗܪܟܐ ܐܝܼܬ . ܐܢܕܝܢ ܗ̇ܘ ܕܐܸܬ̱ܥܨܝܸ ܟܕ ܠܐ ܨ̇ܒܐ ܕܠܝܬܿ ܠܗ ܡܸܫܚܐ . ܐܝܟܢܐ ܡܲܡܪܚ ܐܢܫ ܡ̣ܢ ܒܝ̈ܬܝܐ ܠܡܹܐܡܪ : ܕܝܘܼܒܵܠܐ ܕܗܵܢܐ ܡܸܫܚܐ ܡ̣ܢ ܗ̇ܘ ܡܸܫܚܐ ܐܝܬܼܘܗܝ ܥܲܬܝܼܩܐ : ܐܵܘ ܕܗܘ̤ ܟܕ ܗܘܸ ܢܸܗܡܘܿܣ ܆ ܕܐܝܼܢܘܼܗܝ . ܦܤܘܿܩܐ ܕܲܚܕܥܤܪ ܀ ܡܛܠ ܝܘܼܒܵܠܹܗ ܕܡܸܫܚܵܐ ܩܕܝܼܫܵܐ ܐܡܪܝܼܢܢ . ܕܟܕ ܐܸܬܗܲܝܡܢܘ ܫܠܝܚ̈ܐ ܛܘܼܒ̈ܢܐ ܝܕܥܬܐ ܕܐܪ̈ܙܐ ܐܠܗ̈ܝܐ . ܘܩܲܒܿܠܘ ܒܡܲܦܘܿܚܝܼܬܐ ܕܡ̣ܢ ܪܘܼܚܐ ܩܕܝܼܫܐ ܟܠ ܚܸܟܡ̈ܢ ܘܟܼܠ ܝܕܥ̈ܢ ܘܟܼܠ ܤܘܼܟܿܠ ܆ ܒܲܪܟܼܘܼܗܝ ܘܩܲܕܝܫܘ̄ : ܠܗܢܐ ܡܸܫܚܐ ܒܚܝܠܐ ܕܪܘܼܚܐ ܆ ܕܢܸܗܘܐ pb. f.56v ܠܐܬܸܐ ܘܠܚܝܬܡܐ ܕܤܝܼܡܬܼ ܒܢ̈ܝܐ . ܘܡܛܠ ܕܗܲܝܡܢܘܼܬܐ ܕܐܲܫܠܸܡܘ : ܘܦܘܼܩ̈ܕܢܐ ܕܝܲܒܸܠܘ ܆ ܥܤ̈ܩܐ ܗܘ̣ܘ ܕܢܸܬܼܩܲܒܿܠܘܢ ܡ̣ܢ ܥܵܠܡܵܐ ܇ ܐܸܠܘܼܠܐ ܚܝܠܐ ܕܢܩ̇ܦ ܗܘ̣ܐ ܠܗܘܢ ܇ ܠܡܸܤܥܪ ܐܬ̈ܘܬܐ ܘܬܸܕܡܪ̈ܬܼܐ ܗܠܝܢ ܕܡܸܬ ܪܓܼܫܢܐܝܼܬ ܓܡ̣ܪܘ ܠܚ̈ܙܝܐ ܇ ܕܫܲܪܪܘ ܒܡܕܥ̈ܝܗܘܢ ܫܪܵܪ ܤܘܼܥܪ̈ܢܐ ܕܡܠܦܢܘܬܗܘܢ . ܘܐܠܐ ܐܝܟܿܢܐ ܡܸܫܟܿܚܐ ܗܘ̣ܬ : ܕܗ̇ܢܘܢ ܕܥܕܟܝܠ ܥܢܢܐ ܚܸܫܘܿܟܼܬܐ ܕܠܐ ܝܕܥܬܐ ܩܪܝܼܡܵܐ ܗܘܼܬܼ ܥܠ ܐܦܝ̈ ܡܕܥܗܘܢ : ܢܗܲܝܡܢܘܼܢ ܕܐܢܫ ܩܵܡ ܡ̣ܢ ܡ̈ܝܼܬܐ ܒܬܪ ܕܐܸܨܛܠܸܒ : ܘܕܲܤܠܩ ܠܫܡܝܐ ܆ ܐܠܘܼܠܐ ܤܵܥܘܪ̈ܘܬܐ ܗ̇ܢܝܢ ܡܲܬܡ̱̈ܗܬ ܠܗܘ̈ܢܝܗܘܢ ܚܙ̇ܝܢ ܗܘ̣ܘ ܆ ܒܕܠܥܠ ܡ̣ܢ ܡܕܪ̱ܟܢܘܬܗ ܕܟܼܝܵܢܢ ܡܚܝܠܹܐ ܆ ܐܝܼܬܼܝܗ̇ ܨܒܼܘܼܬܼܐ ܗܕܐ . ܘܒܗ̇ܝ ܕܗܢ̣ܘܢ ܫ̈ܠܝܼܚܐ . ܡ̣ܢ ܠܐ ܡܸܫܟܚ̈ܢܝܬܐ ܗܘ̣ܬ ܡܩܵܘܝܵܢܘܼܬܗܘܿܢ ܕܒܥܵܠܡܵܐ ܗܢܐ : .. ܀ .. ܘ .. ܀ .. pb. f.57r ܘܠܐ ܕܠܟܼܠ ܤܵܘ̈ܦܐ ܒܲܪ̈ܝܹܐ ܢܸܬܡܬܚܘܢ ܡܲܨܝܐ ܗܘ̣ܬܼ . ܐܬ̱ܐܠܸܨܘ ܕܒܝܕ ܡܸܨ̈ܥܵܝܐ ܘܲܡܫ̈ܡܫܢܐ : ܢܝܲܒܿܠܘܼܢܗ̇ ܠܲܤܒܪܬܼܐ ܡܲܚܝܢܝܼܬܐ ܥܕܡܵܐ ܠܤܘ̈ܦܐ ܐܚܪ̈ܝܐ ܕܒܪܝܼܬܐ : ܘܬܸܬ̱ܢܛܪ ܘܬܸܬܝܲܒܿܠ ܟܪܘܙܘܬܼܐ . ܘܲܠܥܠܡ . ܘܡܼܛܠ ܕܠܐ ܒܫܘܼܘܫܵܛܐ ܕܪܵܕܐ : ܘܒܡܸܬܼܚܵܐ ܕܙܲܒܢܐ : ܬܬܪܢܐ ܟܪܘܙܘܼܬܼܐ ܕܲܡܤܲܒܿܪ̈ܢܐ : ܕܢܘܟܼܪܝܲܬܼ ܠܬܘܕܝܼܬܼܗܘܢ ܕܫ̈ܠܝܼܚܐ ܐܝܼܬܹܝܗ̇ ܇ ܘܐܦ ܕܬܬܝܼܕܥ ܐܟܚܕܢܵܝܘܬܼ ܗܲܝ̇ܡܵܢܘܼܬܐ ܐܪܬܕܿܘܼܟܿܤܝܬܐ ܕܫܠܝܼܚ̈ܐ ܘܲܡܤܲܒܿܪ̈ܢܐ : ܐܝܟ ܚ̇ܬܡܐ ܡܗܝܡܢܐ : ܘܛܲܒܼܥܐ ܠܐ ܡܸܬܼܕܓܿܠܵܢܐ : ܩܲܕܫܘܼܗܝ ܠܡܸܫܚܐ ܗܢܐ ܆ ܘܝܲܗܒܿܘܗܝ ܕܢܸܬܿܝܲܒܿܠ ܒܐܝܼ̈ܕܝ ܡܸܨ̈ܥܵܝܐ ܕܤܒܼܪܬܼܐ ܒܟܼܠܦܢ̈ܝܢ ܇ ܕܟܕ ܠܐ ܡܵܝܘܬܐܝܼܬ ܢܸܪܕܐ ܥܕܡܐ ܠܥܠܡ ܆ ܠܐ ܡܝܘ̈ܬܐ ܢܓܼܡܘܿܪ ܠܟܼܠ ܥܲܡ̈ܡܝܼܢ ܒܬܘܼܠܡܕܐ ܘܒܥܡܵܕܐ ܇ ܐܝܟ ܒܪܬܼ ܩܵܠܹܗ ܕܡܪܢ . ܕܙܸܠܘ ܠܡ .. ܀ .. ܙ .. ܀ .. pb. f.57v ܬܲܠܡܸܕܘ ܘܕܫ̄ : ܥܸܠܬܼܐ ܕܬܪ̈ܬܝܢ ܬܘܼܒ ܩܲܕܫܘ ܠܡܸܫܚܐ ܗܢܐ ܡܬܼܪܓܫܢܐ ܒܚܲܝܠܐ ܕܪܘܼܚܐ ܘܐܲܫܠܸܡܘ ܠܢ : ܕܡܢܗ ܢܸܬܪܓܸܫ ܠܢ ܚܲܝܠܗ ܘܢܸܬܕܪܓܼ ܒܡܸܨܥܝܘܼܬܹܗ ܇ ܠܘܵܬ ܬܚܘܝܼܬܼܐ ܕܚܝܠܐ ܠܐ ܡܸܬܚܲܙܝܵܢܐ ܕܪܘܼܚܐ ܆ ܕܠܗ ܢܲܩܝܼܦ . ܘܒܗܕܐ ܠܐ ܬܘܼܒ ܤܢܝܼܩܐ ܨܒܘܼܬܐ ܗܫܐ ܥܠ ܡܓܢܢܘܼܬܹܗ ܕܪܘܼܚܐ ܩܕܝܼܫܐ ܡܸܬܪܓܼܫܢܐܝܼܬ : ܐܟܿܡܵܐ ܕܗܝܼܕܝܟ ܐܓܢ ܥܠ ܫܠܝܚ̈ܐ ܩܕܝܼܫ̈ܐ : ܘܒܼܡܸܨܥܵܝܘܼܬܗܘܢ ܥܠ ܐܚܪ̈ܢܐ ܆ ܐܟܡܐ ܕܥܠ ܒܹܝܬܼ ܩܘܼܪܢܠܝܼܘܿܣ ܘܤܛܪ . ܒܗ̇ܝ ܕܐܢܢܩܐ ܩܪܵܬ̤ ܗܝܕܝܟ ܒܫܘܼܪܵܝ ܬܘܼܠܡܵܕܐ ܠܕܐܝܟ ܗܕܐ ܆ ܠܐ ܕܝܢ ܒܬܪ ܬܘܼܠܡܵܕܐ ܘܡܸܫܬܪܪܢܘܼܬܐ ܕܲܒܗܲܝܡܢܘܬܐ ܇ ܟܕ ܛܵܒܼ ܠܘ ܩܢܘܿܡܵܐ ܕܪܘܼܚܐ ܩܕܝܼܫܐ ܡܸܬܪܓܼܫܢܐܝܬ ܐܓܢ ܚܵܣ ܠܡܸܬܪܥܝܘܼ ܐܢ ܢܲܤܒܪ ܐܢܫ . ܟܤܹܐ ܗܘܼ ܓܹܝܪ ܥܡ ܐܒܼܐ ܘܒܼܪܐ ܘܡܸܫܬܒܚ pb. f.58r ܒܲܓܼܢܝܼܙܘܼܬܐ : ܘܠܐ ܡܦ̈ܩܢ ܒܪ̈ܝܬܐ : ܠܡܩܒܿܠܘܼ ܓܠܝܢܗ . ܐܠܐ ܡܲܓܿܢܵܢܘܼܬܹܗ ܠܤܥܘܪܘܬܐ ܘܠܡܥܒܕܢܘܬܗ ܩ̇ܪܝܢܢ . ܗܕܐ ܕܡܗܲܝܡ ( ܢܝܢܢ ) ܘܡܘܕܝܢܢ ܕܒܲܥܡܵܕܐ ܕܒܡ̈ܝܐ ܘܡܹܫܚܐ ܡܩܲܒܿܠܝܼܢܢ ܠܗ̇ . ܘܡ̣ܢ ܡܝ̈ܘܬܐ ܠܐ ܡܝ̈ܘܬܐ ܡܸܨܛܲܠܡܝܼܢܢ . ܘܗܘ̇ܝܢܢ . ܘܐܝܟ ܕܒܼܤܘܓܠܐ ܛܝܒܿܘܼܬܐ ܕܪܘܼܚܐ ܡܸܬܐܡܪܐ ܡܓܿܢܵܢܘܼܬܼܐ ܗܝ̇ : ܒܟܬ̈ܒܐ ܩܕܝܼ̈ܫܐ . ܐܝܟܿܢܐ ܦܵܠܛܐ ܗܘܼܬ ܠܗܘܿܢ ܠܗ̈ܘܢܐ ܫܠܝܚ̈ܐ : ܕܒܼܪܘܼܚܐ ܩܕܝܼܫܐ ܐܬܡ̱ܫܚܘ ܕܢܸܦܤܩܘܢ ܥܘܼܗܕܢܐ ܗ̇ܘ ܕܝܼܗܝܼܒܘܼܬܹܗ ܕܪܘܼܚܐ : ܘܠܐ ܡܓܼܫܡܝܼܢ ܗܘ̣ܘ ܥܘܼܗܕܢܗ̇ ܕܗܕܐ ܡܵܘܗܒܬܼܐ ܡܥܠܝܬܐ ܒܡܸܫܚܐ ܡܩܲܕܫܐ ܕܐܝܟ ܗܢܐ ܆ ܘܲܢܝܲܒܿܠܘܼܢ ܒܥܕܬܿܗ ܕܐܠܗܐ . ܡܥܲܠܝܐ ܗܝܼ ܓܹܝܪ ܒܲܫܪܪܐ ܡܵܘܗܒܬܐ ܗܕܐ . ܕܲܒܡܸܫܚܐ ܘܡ̈ܝܐ ܆ ܗ̇ܘ ܕܡܵܘܠܕܐ ܕܡ̣ܢ ܪܘܼܚܵܐ ܡܪܲܙܙ . ܚܕܬܿܐ ܗܝ̣ ܓܹܝܪ ܡܵܘܗܒܬܐ ܗܕܐ pb. f.58v ܕܐܸܬܼܝܗܒܬ̤ ܠܒܢܝ̈ܢܫܐ . ܒܕ ܠܐ ܝܼܗܝܼܒܵܐ ܗܘܼܬ ܠܐܢܫ ܆ ܩܕܡ ܕܢܸܫܬܲܒܿܚ ܝܼܫܘܿܥ . ܬܸܫܒܿܘܿܚܬܹܿܗ ܓܹܝܪ ܕܝܼܫܘܼܥ . ܗ̇ܝ ܕܐܝܼܬܹܝܗ̇ ܩܝܵܡܬܐ ܕܡ̣ܢ ܒܹܝܬܼ ܡܝܼ̈ܬܐ ܆ ܗܘܸ ܪܘܼܚܐ ܓܲܡܪܗ̇ ܆ ܐܟܼܡܵܐ ܕܓܡ̇ܪ ܠܗ̇ ܠܢ ܒܝܕ ܥܡܵܕܐ ܕܐܪܙܗ̇ ܐܝܼܬܼܘܗܝ ܡܛܠ ܗܕܐ ܟܠܡ̇ܢ ܕܥܡ̇ܕ ܒܐܪܙ ܡܵܘܬܹܿܗ ܕܡܵܪܢ ܘܡܸܬܩܒܼܪ ܥܲܡܗ ܆ ܠܗ ܠܪܘܼܚܐ ܕܚ̈ܝܐ ܢܲܩܝܼܦܐܝܼܬܼ ܡܩܲܒܸܠ . ܘܡܹܟܹܿܝܠ ܦܓܼܪܐ ܪܘܼܚܢܝܐ ܒܐܪܙ ܇ ܗ̇ܘ ܕܲܥܬܝܼܕ ܒܲܩܝܵܡܬܐ ܡܸܟܿܐ ܢܩܲܒܸܿܠ . ܗܕܐ ܕܚܕ ܡ̣ܢ ܩܕܡ̈ܝܐ ܠܐ ܐܸܫܬܿܘܝܼ ܠܗ̇ . ܠܪ̈ܘܚܢܐ ܠܡ ܪ̈ܘܚܵܢܝܬܐ ܡܦܚܡܝܼܢܢ . ܘܪܘܚܢܐ ܓܹܝܪ ܟܠܡܕܡ ܕܐ̇ܢ . ܘܐܢܬܘܿܢ ܠܐ ܗܘܸܝܬܘܢ ܒܲܒܼܤܪ ܐܸܠܐ ܒܪܘܼܚ . ܡܛܠ ܗܕܐ ܛܝܒܿܘܬܐ ܕܪܘܼܚܐ ܆ ܐܲܝܟ ܚܕܐ ܡ̣ܢ ܡܢ̈ܘܬܗ ܕܒܪܢܫܐ ܟܪܤܛܝܵܢܵܐ ܗܵܘܝܐ . ܐܟܼܡܐ ܕܦܘܠܘܿܣ ܐܠܵܗܵܝܐ pb. f.59r ܤܗ̇ܕ ܟܕ ܐܡ̇ܪ . ܕܟܠܗ̇ ܪܘܼܚܟܼܘܢ ܘܦܓܪܟܘܢ ܢܢܲܛܪ ܕܠܐ ܪܹܫܝܵܢ . ܥܕܡܐ ܓܹܝܪ ܠܡܵܘܬܿܗ ܕܡܪܢ ܆ ܒܲܪܢܫܐ ܦܓܼܪܐ ܘܢܲܦܫܵܐ ܒܲܠܚܘܿܕ . ܒܥܡܵܕܐ ܕܝܢ ܕܒܐܪܙ ܡܵܘܬܿܗ ܕܡܪܢ : ܘܗܵܘܝܐ ܕܡ̣ܢ ܕܪܹܫ ܇ ܡܢ̈ܘܵܬ ܬܚܘܼܡܗ ܕܒܼܪܢܫܐ ܟܪܤܛܝܼܢܐ ܆ ܦܓܼܪܐ ܘܢܦܫܐ ܘܪܘܼܚܐ . ܘܲܬܠܬܝܗܹܝܢ ܠܵܘ ܒܫܡܐ ܘܡܲܤܒܿܪܢܘܬܐ . ܐܠܐ ܒܲܟܼܝܵܢܐ ܚܲܬܼܝܼܬܼܐ ܕܤܘܥܪ̈ܢܐ ܘܬܠܬܝܗܝܢ ܕܝܼܠܢ ܆ ܐܝܟ ܡܢ̈ܘܬܢ . ܐܝܟܢܐ ܓܹܝܪ ܕܗ̇ܝ ܕܦܓܼܪܟܘܢ ܘܢܲܦܫܟܼܘܢ ܆ ܗܟܼܢܐ ܘܒܫܲܘܝܘ ܗ̇ܝ ܕܪܘܼܚܟܘܢ ܆ ܐܸܬܼܐܡܪܬ̤ ܥܠܝܢ ܡ̣ܢ ܦܘܠܘܿܣ . ܐܝܟ ܕܐܦ ܒܕܘܼ̈ܟܿܝܬܐ ܐܚܪܢܝܬܐ ܐܡ̣ܪ ܇ ܕܛܝܒܿܘܼܬܹܗ ܕܡܪܢ ܥܡ ܪܘܼܚܟܘܢ . ܘܪܘܼܚܐ ܡܲܤܗ̱ܕܐ ܠܪܘܼܚܢ . ܘܐܢܐ ܥܲܡܟܘܢ ܥܡ ܪܘܼܚܐ ܕܝܼܠܝ . ܘܡܪܢ ܝܼܫܘܿܥ ܡܫܝܼܚܐ ܥܲܡ ܪܘܼܚܟ . ܒܲܕܓܼܘܿܢ ܚܕܵܐ ܐܝܼܬܝܗ̇ ܥܲܡܢ ܪܘܼܚܐ ܕܛܝܒܿܘܼܬܐ pb. f.59v ܥܡܵܕܐ ܕܒܲܡܫܝܼܚܵܐ ܡܬܝܼܠܐ : ܕܡ̣ܢ ܥܡ̣ [...] ܐ ܩܲܕܝܼܫܐ ܩܲܒܸܿܠܢ ܐܪܙܢܐܝܼܬ ܇ ܗ̇ܝ ܕܒܢܛܘܼܪܬ ܦܘܼܩ̈ܕܢܐ ܐܝܼܕܐ ܒܐܝܼܕܵܐ ܡܲܥܒܿܕܢܐܝܬ ܒܢ ܡܸܬܓܠܝܐ ܇ ܒܦܘܼܪܫܢ ܦܘܼܪܫܢ ܇ ܘܒܡܘ̈ܗܒܢ ܡܵܘ̈ܗܒܢ . ܒܲܕܡܘܼܬܼ ܥܘܸܠܐ ܕܟܕ ܡܩܲܒܸܿܠ ܚܲܝܠܢܐܝܬ ܡ̣ܢ ܟܪܤܐ ܟܠܗܝܢ ܡܲܥܒܕ̈ܢܘܬܐ ܕܫܘܼܡܠܝܗ ܕܟܝܵܢܐ : ܠܦܘܼܬ ܬܪܒܿܝܼܬܹܗ ܘܡܘܼܫ̈ܚܵܬܹܗ ܟܝ̈ܢܝܬܐ . ܡܸܬܚܵܘ̈ܝܢ ܒܗ ܡܲܥܒܿܕܢܐܝܼܬܼ ܒܝܕ ܤܘܥܪ̈ܢܐ ܒܗ̇ ܒܕܡܘܼܬܐ ܥܠ ܚܝܠܗ ܕܪܘܚܐ ܐܸܤܬܿܟܿܠ . ܕܐܦܢ ܗܫܐ ܥܡ ܝܼܠܝܼܕܘܼܬܢ ܐܪܙܢܝܬܐ ܇ ܠܐ ܡܬܚܘܝܐ ܒܢ ܓܠܝܐܝܼܬ ܤܥܘܪܘܬܗ ܐܠܗܝܬܐ : ܐܠܐ ܨܘܼܪ̈ܬܼܐ ܘܓܘܼܫ̈ܡܐ ܕܠܐ ܡܸܬܼܚܲܒܠܢܘܼܬܐ ܕܩܲܒܸܿܠܢܢ ܟܤܹܝܢ ܒܢ . ܒܛܟܼܤܐ ܕܗܕܡ̈ܐ ܕܠܐ ܦܠܘܿܚ̈ܐ ܕܛ̈ܠܝܐ . ܗ̇ܘܐ ܕܝܢ ܙܒܼܢܐ ܕܒܗܘܢ ܚܬܝܼܬܐܝܬ ܡܸܫܬܡܠܹܝܢܢ : ܟܕ ܡܸܫܬܡܠܝܐ ܡܸܫܬܿܝܼܬܹܗ ܕܥܵܠܡܵܐ . ܘܐܝܟܿܢܐ ܕܡ̣ܢ ܙܪܥܐ ܓܲܒܪܐ pb. f.60r ܕܢܗܘܐ ܒܪܢܫܐ ܠܝܬܿ ܠܢ ܕܢܸܬܦܠܓܼ ܆ ܗܟܢܐ ܘܡ̣ܢ ܡܸܫܚܐ ܡܩܲܕܫܐ ܕܢܗܘܐ ܡܵܝܘܿܬܐ ܠܐ ܡܵܝܘܿܬܐ ܒܚܲܝܠܐ ܕܪܘܼܚܐ ܆ ܠܐ ܙ̇ܕܩ ܕܢܼܬܦܪܬܟ . ܥܸܠܬܼܐ ܕܬܼܠܬܼ ܬܘܼܒܼ ܩܲܕܫܘܼܗܝ ܠܡܸܫܚܐ ܆ ܡܛܠ ܕܝܵܕܥܝܼܢ ܗܘ̣ܘ : ܕܲܥܬܝܼܕ ܒܝܼܫܵܐ ܠܡܸܒܼܛܢ ܘܠܡܹܐܠܕ : ܘܲܠܡܸܚܒܿܠ ܗܲܪ̈ܵܤܝܼܵܣ ܕܛܘܼܥܝܲܝ ܤܓ̈ܝܐܬܼܐ : ܐܟܼܡܐ ܕܒܝܘܡ̈ܝܗܘܢ ܆ ܒܤܝܼܡܘܢ ܘܤܛܪ ܐܲܥܒܸܿܕ . ܝܲܒܿܠܘܼܗܝ ܠܡܸܫܚܐ ܗܢܐ ܡܩܲܕܫܐ ܇ ܕܢܸܬܦܪܫܘܢ ܒܹܗ ܡܗܲܝ̈ܡܢܐ ܡ̣ܢ ܠܐ ܡܗܝ̈ܡܢܐ ܘܢܸܬܡܲܫܚܘܢ . ܘܕܐܝܢܐ ܕܠܐ ܡܩܲܒܸܿܠ ܥܠܘܗܝ ܪܘܿܫܡܐ ܕܒܗ ܘܡܸܢܹܗ . ܬܠܡܝܼܕܐ ܗܘ̣ ܕܗ̇ܢܘܢ ܕܡ̣ܢ ܤܛܢܐ ܡܬܬܥܲܒܿܕܝܼܢ : ܘܒܪܘܼܚ ܫܘܼܩܪܐ ܡܸܬܕܒܿܪܝܼܢ . ܐܝܢܐ ܕܝܢ ܕܒܗ ܡܸܬܛܿܒܲܥ ܆ ܘܡܸܢܗ ܡܸܬܼܡܫܚ ܆ ܒܠܐ ܡܵܝܘܿܬܘܬܐ ܗܪܟܐ ܡܸܨܛܲܠܡ . ܘܲܠܚܲܪܬܼܐ ܒܓܡܝܪܘܼܬܐ ܡܸܫܬܒܚ . ܥܠܬܐ ܕܐܪܒܥ . pb. f.60v ܬܘܼܒ ܕܝܢ ܕܐܠܘܼܠܐ ܒܡܸܫܚܐ ܡܸܬܛܲܟܿܣ ܗܘ̣ܐ ܥܡܵܕܐ ܩܕܝܼܫܐ ܡ̣ܢ ܫ̈ܠܚܐ ܆ ܟܒܼܪ ܕܝܢ ܒܘܼܠܒܿܠܐ ܥ̇ܐܠ ܗܘ̣ܐ ܥܠ ܛܘܼܟܵܤܹܗ ܕܥܡܵܕܐ ܇ ܘܒܨ̈ܒܘܬܐ ܐܚܪ̈ܢܝܬܐ ܐܚܪܢܐܝܼܬܼ ܡܲܥܡܕܝܼܢ ܗܘ̣ܘ . ܘܡܵܢܐ ܠܐ ܫܲܘܝܘܼܬܐ ܥܵܐܠܐ ܗܘ̣ܬ ܥܠ ܥܹܕܬܐ . ܥܠܬܼܐ ܕܚܡܫ . ܬܘܒ ܕܝܢ ܐܠܘܼܠܐ ܛܲܟܿܤܘ ܫ̈ܠܝܚܐ ܠܝܘܼܒܵܠܐ ܗܢܐ ܕܡܸܫܚܐ ܆ ܩܛ̇ܠ ܗܘ̣ܐ ܒܫܘܼܘܫܵܛܐ ܕܪܵܕܐ ܘܒܪܘܼܚܩܐ ܕܙܒ̣ܢܐ ܛܘܼܟܤܗ ܒܬܪܥܝܼܬܐ ܐܢܫܝܬܐ ܢܲܩܝܲܬ̤ ܠܢܸܫܝܵܢܐ ܐܝܼܬܹܝܗ̇ . ܡܵܠܘܿܢ ܕܝܢ ܆ ܟܕܠܐ ܗܘ̣ܐ ܩܪܝܼܚܐ ܙܢܗ ܒܐܘܢܓܠܝܘܢ . ܘܡܸܢܗ̇ ܕܢܕܐ ܟܒܼܪ ܡܸܬܟܲܕܒܼ ܗܘ̣ܐ ܤܘܼܥܪܢܐ ܕܠܐ ܦܩܝܼܪ ܒܐܘܢܓܠܝܘܢ . ܡܕܝܢ ܐܢܢܩܐ ܩܪܬ̤ ܐܢܘܢ ܕܢܩܲܕܫܘܢ ܠܡܸܫܚܐ ܗܢܐ ܘܲܢܝܲܒܿܠܘܼܢܵܝܗܝ ܇ ܘܢܸܦܩܕܘܢ ܥܘܼܬܿܩܗ ܒܥܕܬܐ ܩܕܝܼܫܬܿܐ . ܕܲܢܚܲܕܬܘܢ ܒܗ ܟܠ ܝܿܘܡ ܟܗ̈ܢܐ ܘܲܢܩܲܕܫܘܢ pb. f.61r ܚܲܕܬܼܐ ܒܥܲܬܿܝܼܩܵܐ ܆ ܕܡܫܘܕܥ ܥܠ ܫܲܘܝܘܬܐ ܘܐܘܝܘܬܼܐ ܕܬܘܕܝܼܬܐ ܘܠܐ ܤܕܲܝܩܘܼܬܐ ܕܤܟ ܕܒܼܡܲܫܠܡܢܘܼܬܐ ܗܕܐ . ܗܠܝܢ ܐܢܝܢ ܐܝܟ ܚܲܬܼܝܼܬܼܘܼܬܼܐ : ܥܸ̈ܠܠܬܼܐ . ܕܩܘܼܕܵܫ ܡ̣ܫܚܐ ܘܝܘܼܒܵܠܹܗ : ܕܡ̈ܲܠܦܢ ܥܠ ܫܘܼܪܪ ܩܘܼܕܵܫܹܗ ܕܡܸܫܚܢ : ܘܠܦܘܼܪܫܢܐ ܕܡ̣ܢ ܗܲܪܵ̈ܤܝܼܵܣ ܘܠܬܚܘܝܼܬܼ ܚܕܵܢܝܘܼܬܼ ܬܘܕܝܖܼܬܐ . ܘܠܐܪܙ ܡܲܓܿܢܵܢܘܼܬܐ ܕܛܝܒܿܘܼܬܐ ܕܪܘܼܚܐ ܕܥܠ ܥܡܵܕܐ . ܦܤܘܩܐ ܕܬܪܥܤܪ ܀ ܥܠ ܗ̇ܝ ܕܡܛܠ ܡ̇ܢܐ ܒܐܕܫܐ ܗܢܐ ܕܡܸܫܚܵܐ ܐܸܬܝܒܿܠܘ ܘܠܘ ܒܡܕܡ ܐܚܪܝܢ ܡ̣ܢ ܐܕܫ̈ܐ ܐܚܪ̈ܢܐ . ܐܡ̇ܪܝܢܢ . ܥܠ ܕܗܝܸ ܡܲܥܒܿܕܢܘܬܐ ܕܪܘܼܚܐ ܩܘܕܫܐ ܟܡܵܐ ܙܒܢ̈ܝܢ ܆ ܒܲܫܡܐ ܕܡܸܫܚܵܐ ܠܟܬܒܐ ܢܤܝܼܒܼܵܐ . ܐܡ̇ܪ ܓܝܪ ܠܸܫܢ ܩܲܢܝܹܗ ܕܤܵܦܪܐ ܡܗܝܼܪܐ . ܒܪ ܐܝܼܫܝ ܢܒܝܼܵܐܝܼܬ ܡܛܠ ܒܪܗ ܘܡܵܪܹܗ . ܡܛܠ ܗܢܐ ܡܲܫܚܵܟ ܐܠܗܐ ܐܠܗܝܟ ܆ ܡܸܫܚܵܐ pb. f.61v ܕܚܕܘܼܬܼܐ ܝܲܬܝܼܪ ܡ̣ܢ ܚܲܒܪ̈ܝܟ . ܐܚܪܢܐ ܕܝܢ ܢܦܝܼܚ ܡ̣ܢ ܪܘܼܚܐ . ܪܘܼܚܗ ܕܡܵܪܝܐ ܥܠܝ . ܡܛܠ ܗܢܐ ܡܲܫܚܢܝ ܘܫ̄ . ܐܦ ܓܝܪ ܡܸܫ̈ܚܹܐ ܥܬ̈ܝܼܩܐ ܕܛܘܦܤܢܐܝܼܬܼ ܒܥܲܬܝܼܩܬܐ ܆ ܠܗܢܐ ܚܒ̇ܠܝܼܢ ܗܘ̣ܘ . ܘܡܛܠ ܓܝܪ ܕܒܛܟܼܤܐ ܕܪܘܼܚܐ ܠܐ ܡܸܬܼܚܲܙܝܵܢܐ ܢܤܝܼܒ ܡܸܫܚܐ ܡܸܬܚܙܝܢܐ ܒܡܲܥܡܘܕܝܬܐ : ܐܝܟ ܕܠܥܸܠ ܐܬܚܘܝܬ̤ . ܗܘܸ ܗ̇ܘ ܪܘܼܚܐ ܕܚܲܟܸܿܡ ܠܢܒ̈ܝܐ : ܒܗ ܒܲܙܢܐ ܠܫ̈ܠܝܚܐ ܢܲܗܪ ܘܚܵܘܝ : ܕܒܐܕܫܐ ܕܡܸܫܚܐ ܢܝܲܒܿܠܘܢ ܐܪܙܐ ܕܲܥܡܵܕܐ ܩܕܝܼܫܐ . ܘܢܸܡܫܚܘܢ ܠܥܡ̈ܝܼܕܐ ܠܒܘܼܕܵܩ ܤܘܼܟܵܠܐ ܕܪܘܚܗ ܕܡܸܫܚܐ : ܗ̇ܘ ܕܒܡܲܢܒܿܕܢ݂ܘܼܬܐ ܕܚܲܝܠܗ ܡܩܝܼܡ ܠܦܓܼܪ̈ܝܗܘܢ ܡܝܼ̈ܬܼܐ ܘܠܲܫܡܲܝܐ ܢܲܤܸܩ ܆ ܒܕܡܘܼܬܗ ܕܡܫܝܼܚܵܐ . ܐܢ ܠܡ ܪܘܼܚܹܗ ܕܗ̇ܘ ܡ̇ܢ ܕܐܲܩܝܼܡ ܠܡܫܝܚܐ ܡ̣ܢ ܒܹܝܬܼ ܡܝ̈ܬܐ ܥ̇ܡܪ ܒܟܘܢ ܆ ܐܦ ܠܦܓܼܪ̈ܝܟܘܢ ܡܝܼ̈ܬܐ ܢܲܚܸܐ . ܬܘܒ pb. f.62r ܘܡܼܛܠ ܕܡܢܗ ܡ̣ܢ ܡܫܝܚܵܐ ܐܸܬܿܬܲܝܬܼܝܸ ܫܘܼܡܗܐ ܕܪܫܝܼܬܼ ܚ̈ܝܢ ܇ ܘܕܥܠܝܢ ܬܸܬܝܲܒܿܠ ܩܪܵܝܬܐ ܕܫܘܼܡܗܵܐ ܗܿܘ ܡܸܢܹܗ ܘܡ̣ܢ ܤܵܥܘܿܪܘܼܬܹܗ ܕܲܠܘܬܼܢ . ܘܕܬܸܗܘܐ ܠܢ : ܡܚܲܝܢܘܼܬܼܐ ܠܘܼܬܼ ܩܪܵܝܬܐ ܗ̇ܝ ܩܕܝܼܫܬܐ . ܟܕ ܡ̣ܢ ܐܵܢܢܩܐ ܕܟܠ ܕܡܸܬܡ̱ܫܚ . ܡܫܝ̃ܚܐ ܡܫܝܼܚܐ ܡܸܬܐ̱ܡܪ . ܐܪܙܐ ܪܒܐ ܕܦܪܝܼܫܘܬܢ ܠܒܼܝܼܬܵܝܘܼܬܹܗ ܕܐܠܗܐ ܇ ܘܡܸܬܗܕܡܢܘܬܢ ܕܒܼܡܫܝܼܚܐ ܪܫܐ ܕܥܕܬܐ ܇ ܕܗܢܗ ܢܤܒܼܢ ܘܕܟܪ̈ܤܛܝܢܐ ܢܸܬܼܩܪܐ . ܗܢ̇ܘ ܕܝܢ : ܡܫܝܼܚ̈ܐ . ܡ̣ܢ ܒܤܪܗ ܠܡ ܐܝܼܬܼܝܢ ܘܡ̣ܢ ܓܲܪ̈ܡܗܝ . ܘܦܓܪܗ ܐܢܬܘܢ ܕܡܫܚܝܐ ܘܗܕܡ̈ܐ ܒܕܘܼܟܬܟܘܢ . ܬܘܼܒܼ ܕܝܢ ܘܡܛܠ ܕܛܲܝܒܘܼܬܐ ܕܪܘܚܐ ܒܲܕܡܘܼܬܼ ܢܘܼܪܐ ܐܲܓܢܬ̤ ܥܠ ܫ̈ܠܝܚܐ : ܗܿܝ ܕܕܵܡܝܵܐ ܒܙܢܐ ܠܢܘܼܪܵܐ ܗ̇ܝ ܕܒܡܸܫܚܐ ܕܵܠܵܩܵܐ ܇ ܕܒܗ ܐܸܬܼܝܲܒܿܠ ܐܪܙܐ ܕܥܡܵܕܢ ܒܦܘܼܪܤܐ pb. f.62v ܫܡܲܝܵܢܐ . ܕܐܝܟ ܗܿܘ ܕܒܲܡܫܝܼܚܘܼܬܢ ܕܒܗ ܆ ܠܢܘܼܪܐ ܕܛܲܝܒܿܘܼܬܐ ܕܒܢ ܡܲܕܠܩܝܼܢܢ . ܠܘ ܠܡܵܘܩܵܕܘܼ ܇ ܐܠܐ ܠܲܡܕܲܟܿܝܘܼ ܘܲܠܡܲܢܗܪܘܼ ܆ ܠܡܕܟܿܝܘ ܡ̇ܢ ܆ ܡ̣ܢ ܛܘܼܘܵܫ̈ܐ ܚܛܝܼܬ̈ܢܝܐ . ܠܡܲܢܗܪܘ ܕܝܢ ܆ ܒܝܕ ܝܕܥܬܐ ܕܲܫܪܪܐ . ܬܘܼܒܼ ܕܝܢ ܘܡܛܠ ܕܡ̈ܠܘܐܐ ܢܘܼܪ̈ܢܝܐ ܐܠܐ ܒܡܸܫܝܚܐ ܆ ܠܐ ܡܢܗܪܝܢ . ܘܕܘܼܒܵܪ̈ܐ ܒܦܘܩ̈ܕܢܐ ܒܡܲܢܗܪܢܘܬܐ ܡܬܝܼܠܝܼܢ . ܐܝܟ ܗ̇ܝ ܕܢܸܗܘܘܢ ܐܤܝܼܪܝܼܢ ܚܲܝܨ̈ܝܟܘܢ ܘܡܲܢܗܪܝܼܢ ܫܪܵܓܼܝܟܘܢ . ܕܲܡܚܲܦܛ ܠܗܘܢ ܥܠ ܕܘܼܒܵܪ̈ܐ ܢܘܼܗܪ̈ܢܝܐ : ܗܢ̇ܘܢ ܕܡ̣ܢ ܪܘܼܚܐ ܡ̣ܢ ܥܡܵܕܐ ܩܕܝܼܫܐ ܠܒܸܫܘ : ܕܒܼܡܨܥܵܝܘܼܬ ܡܸܫܚܐ ܗܵܢܐ ܡܩܲܕܫܐ ܚܲܝܠܗܘܢ ܢܤܲܒܼܘ : ܕܡ̣ܢ ܚܝܠܐ ܠܡܲܥܒܿܕܢܘܬܼܐ ܆ ܒܕܘܼܪܓܼܐ ܢܲܦܩܘܼܢ . ܗܟܢܐ ܠܡ ܢܸܢܗܪ ܢܘܗ̱ܪܟܼܢܘܢ ܩܕܡ ܒܢ̈ܝܢܫܐ ܆ ܐܬܕܿܢܝܼܘ ܕܠܡܸܫܚܐ ܢܩܲܕܫܘܢ . ܬܘܼܒܼ ܕܝܢ . ܘܠܐܪܙ ܠܒܼܘܼܫܵܐ pb. f.63r ܕܠܐ ܡܸܬܼܚܲܒܿܠܢܘܼܬܼܐ ܆ ܐܸܬ̱ܝܼܗܒ ܡܸܫܚܐ . ܒܗ̇ܝ ܕܐܟܼܡܵܐ ܕܡ̣ܢ ܠܒܪ ܡܸܬܡ̱ܫܚ ܗܕܡܐ ܆ ܗܟܼܢܐ ܘܠܓܼܘ ܥ̇ܐܠ ܒܚܝܠܐ ܕܩܢܹܐ ܡ̣ܢ ܟܝܵܢܐ ܘܠܵܘ ܐܝܟ ܠܒܘܼܫ̈ܐ ܐܚܪ̈ܢܐ ܕܡ̣ܢ ܠܒܼܪ ܐܝܼܬܼܝܗܘܢ ܘܲܡܟܲܤܹܝܢ ܥܪܲܛܠܝܘܬܐ .. ܐܸܠܐ ܘܲܠܓܼܘ ܘܲܠܒܼܪ ܡܲܠܒܸܫ ܠܒܘܼܫܐ ܕܠܐ ܡܵܝܘܬܘܼܬܐ ܘܠܐ ܡܸܬܚܲܒܿܠܢܘܼܬܼܐ . ܬܘܼܒܼ ܕܝܢ . ܡܛܠ ܕܒܪ̈ܚܡܐ ܡܬܝܠ ܗܘܸ ܡܸܫܝܚܐ ܒܫܪܒܐ ܕܚܲܟܼܝܼܡ̈ܬܐ ܘܤܟ̈ܠܬܐ ܡ̣ܢ ܡܵܪܢ . ܢܤ̣ܒ ܠܡ ܡܸܫܚܐ ܒܡ̈ܐܢܐ ܥܲܡ ܠܡܦܝܼܕܝ̈ܗܹܝܢ . ܘܲܢ̣ܨܠ ܠܡ ܥܠܝܗܝܢ ܚܲܡܪܐ ܘܡܸܫܚܐ ܩܲܕܝܼܫܐ . ܗܟܢܐ ܘܒܡܸܨܥܵܝܘܼܬ ܡܸܫܚܐ ܩܲܕܝܼܫܐ ܕܒܼܡܲܥܡܘܕܝܼܬܐ ܩܲܕܼܫܬܐ ܇ ܕܒܪ̈ܚܡܐ ܐܸܬܓܲܡܪܬ̤ ܠܘܵܬܢ ܡ̣ܢ ܡܫܲܪܝܵܢܗ̇ ܘܓܼܵܡܘܿܪܗ̇ : ܕܡܛܠ ܚܛܗ̈ܝܢ ܠܥܸܛܝܵܢܐ ܫܘ̇ܝܢ ܗܘ̣ܝܢ ܆ ܒܪܚܡܐ ܐܸܬܼܩܲܒܿܠܢ . ܘܐܸܬܼܪܲܥܝܹ ܠܢ ܐܠܗܐ ܒܪ̈ܚܡܐ . ܗܠܝܢ ܕܒܼܡܸܫܚܐ ܡܸܬܼܝܼܠܝܼܢ pb. f.63v ܘܐܸܫܬܿܘܝܼܢ ܕܒ̈ܢܝܐ ܢܸܫܬܿܡܲܗ ܆ ܡ̣ܢ ܡܲܤܚܘܼܬܐ ܩܲܕܝܼܫܬܐ ܕܒܼܥܡܵܕܐ . ܬܘܼܒܼ ܕܝܢ ܘܡܛܠ ܕܙܲܒܼܢܐ ܗܘ̣ ܗܵܢܐ ܕܒܹܗ ܐܝܼܬܝܢ : ܕܐܓܼܘܿܢܐ ܕܥܲܡ ܒܝܼܫܐ : ܗ̇ܘ ܕܡܸܬܩܬܐ ܘܡܸܬܟܲܒܿܕ ܡ̣ܢ ܒܬܪ ܕܐܸܙܕܟܼܝܸ ܒܕܲܪ̈ܐ ܬܠܬܼܐ ܕܥܲܡ ܡܵܪܢ ܆ ܐܵܢܢܩܐ ܩܪܵܬܢ ܕܢܸܬܼܡ̱ܫܚ ܒܡܸܫܚܵܐ ܩܕܝܼܫܐ ܠܕܪܐ ܕܥܲܡܗ . ܒܗ̇ܝ ܕܲܡܥܵܕ ܡܸܫܚܐ ܠܡܲܫܪܵܥܘܼ ܐܝܼ̈ܕܝܐ ܡ̣ܢ ܓܘܼܫܡܵܐ ܕܲܡܫܝܼܚ . ܠܦܸܠܐܬܼܐ ܕܫܵܪܥܝܼܢ ܟܠܗܘܢ ܦܘܼܪ̈ܤܘܗܝ ܕܲܢܟܼܝܼܠܐ ܡ̣ܢ ܓܘܫܡܵܐ ܕܡܫܝܼܚ ܆ ܒܡܸܫܚܐ ܩܕܝܼܫܐ . ܒܕܒܸܠܥܕ ܚܝܠܐ ܗܢܐ ܕܒܡܸܫܚܐ ܠܒܸܫܢ ܕܢܸܙܟܹܐ ܚܢܢ ܚܲܝ̈ܒܹܐ : ܘܲܢܚܘܼܒ ܡܵܪܘܿܕܐ ܆ ܠܐ ܡܲܨܝܐ ܗܘ̣ܬ . ܘܒܥܸܠܬܐ ܗܕܐ ܤܓ̈ܝܐܐ ܡ̣ܢ ܥܕܬ̈ܢܝܐ ܕܕܘܓܼܡ̈ܐ ܐܚܪ̈ܢܐ ܐܚܝܼܕܝܢ : ܡ̇ܫܚܝܼܢ ܠܥܢܝܼ̈ܕܐ ܕܟܕ ܐܡ̇ܪܝܼܢ : ܕܐܵܦ ܒܬܪܫܘܼܢܝܐ ܕܵܐܪܝܼܢ pb. f.64r ܚܲܝܠܘ̈ܬܼܐ ܒܝܼ̈ܫܐ ܥܲܡ ܥܲܢܝܼ̈ܕܐ . ܚܢܢ ܡ̇ܢ ܚܠܦ ܗܕܐ ܡܫܝܼܚܘܼܬܐ . ܥܲܦܪܐ ܡܩܲܕܫ ܟܗܢܐ ܘܪ̈ܵܡܹܐ ܥܠ ܥܲܢܝܼܕܐ . ܠܗܕܐ ܓܹܝܪ ܐܸܬܝܼܗܸܒܼ ܡܸܫܚܵܐ ܡ̣ܢ ܫ̈ܠܝܚܐ ܘܐܸܬܝܲܒܿܠ ܘܐܸܫܬܪܒܼ ܒܥܕܬܿܐ ܩܕܝܼܫܬܐ . ܦܤܘܩܐ ܕܬܠܬ ܥܤܪ ܀ ܡܛܠ ܗ̇ܝ ܕܠܡ̇ܢܐ ܡ̣ܢ ܡܫܚܢܐ ܟܠܗܘܢ ܡܫܚܐ ܕܙܝܬܿܐ ܐܬܿܩܲܕܫ ܠܲܡܫܝܼܚܘܬܢ ܘܠܪܘܿܫܡܢ ܕܒܲܥܡܵܕܐ ܩܕܝܼܫܐ . ܘܠܘ ܡܫܚ̈ܢܐ ܐܚ̈ܪܢܐ ܐܡ̇ܪܝܢܢ . ܕܠܘ ܐܝܟ ܕܐܵܬܼܝܵܐ ܗܕܐ . ܠܐ ܓܹܝܪ ܤܝܼܡ ܒܥܹܕܬܿܐ ܩܲܕܝܼܫܬܐ ܡܕܡ ܐܝܟ ܕܐܵܬܼܝܵܐ ܘܗܲܦܠܘܿܣ ܚܵܣ . ܪܘܼܚܵܐ ܓܹܝܪ ܩܕܝܼܫܐ ܐܝܼܬܼܘܗܝ ܡܛܟܿܤܢܐ ܕܟܠ ܕܒܹܗ̇ ܡܛܟܹܿܣ ܆ ܕܐܝܼܬܘܗܝ ܢܸܒܼܥܹܗ ܕܫܪܪܐ . ܘܠܐ ܢܲܤܒܿܪ ܐܢܫ ܕܡܛܠ ܗܢܝܼܐܘܼܬܼ ܪܚܝܗ ܕܥܵܠܒܿܐ ܠܟܠ ܡܫ̈ܚܢܐ ܕܫ̄ ܆ ܐܠܨܬ ܕܒܹܗ ܢܸܬܿܬܿܨܝܼܪܘܢ ܗܕܡ̈ܐ ܕܠܐ ܡܵܝܘܿܬܼܘܼܬܼܐ pb. f.64v ܘܠܐ ܥܠ ܝܲܩܝܼܪܘܼܬܐ ܕܙܸܒܼܢܹܗ . ܐܝܼܩܵܪܐ ܕܡܵܘܗܒܬܐ ܕܤܝܼܡܬܼ ܒܢ̈ܝܐ ܢܸܬܼܒܲܕܩ . ܐܸܠܐ ܡܛܠ ܕܐܟܼܡܐ ܕܡܲܥܡܘܕܝܬܐ ܥܠ ܪܒܼܝܼܥܵܝܘܼܬܼ ܫܘܼ̈ܟܵܢܐܹ . ܡܒܲܕܩܐ ܝܼܗܝܼܒܘܼܬܗ̇ . ܕܐܝܬܝܗܘܢ . ܫܘܼܒܼܩܢ ܚܘ̈ܒܐ ܘܚܛܗ̈ܐ : ܥܨܵܒܼܵܐ ܕܡܵܝܘܿܬܼܘܼܬܼܐ . ܒܠܐ ܡܵܝܘܿܬܼܘܼܬܼܐ : ܝܕܥܬܹܗ ܕܫܪܪܐ ܇ ܕܒܒܘܼܕܵܩܐ ܕܬܼܠܝܼܬܝܘܼܬܼܵܐ . ܡܲܤܩܬܿܢ ܕܠܫܡܲܝܵܐ ܀ ܐܸܫܬܟܼܚ ܐܦ ܗܘܸ ܡܸܫܚܵܐ ܕܙܲܝܬܐ ܕܐܝܟ ܗܠܝܢ ܐܪܒܥܬܝܗܘܿܢ ܆ ܐܪܙܐ ܐܝܟ ܕܒܼܨܠܡܐ ܛܥܝܼܢ ܘܲܡܙܚ ܀ ܩܕܡܝܬܼ ܡ̇ܢ ܕܗܢܐ ܡܸܫܚܐ ܚܝܠܐ ܕܝܼܠܢܝܐ ܩܢܹܐ ܝܲܬܝܼܪ ܡ̣ܢ ܟܠ ܡܸܫ̈ܚܵܢܝܼܢ ܇ ܕܦܫܝܼܩܵܐܝܼܬ ܡܒܼܵܛܠ ܡ̣ܢ ܓܘܼܫܡܐ ܕܒܗ ܡܸܬܼܡܫܚ ܆ ܟܠܗ̇ ܙܗܘܿܡܘܼܬܐ ܘܤܲܪܝܘܼܬܼܵܐ . ܕܦܚ̇ܡ ܠܐܪܙ ܚܝܠܐ ܕܒܡܫܚܝܘܬܐ ܕܒܥܡܕܐ ܕܕܠܝܼܠܐܝܬ ܥܵܛܝܐ ܡ̣ܢ ܥܵܡ̈ܘܿܕܐ ܬܲܛܘܼܫܬܼܵܐ ܕܚܛܝܼܬܐ : ܘܲܚܠܦ ܤܪܝܘܼܬܐ ܕܡܵܝܘܿܬܘܼܬܐ ܆ ܡܲܓܼܙܪܐ pb. f.65r ܪܼܚܝܵܐ ܗܢܝܐܐ ܕܤܝܼܡܬܼ ܒ̈ܢܝܐ . ܕܬܪ̈ܬܝܢ ܕܐܝܼܬܝܗ ܥܨܵܒܼܵܐ ܕܠܐ ܡܝܘܿܬܼܘܼܬܼܐ ܐܡ̇ܪܝܼܢܢ ܕܗܘܸ ܗܢܐ ܡܸܫܚܵܐ ܐܝܟ ܕܒܛܘܼܦܤܐ ܒܕܝܼ̈ܠܝܬܹܗ : ܩܢܹܐ ܝܲܬܝܼܪ ܡ̣ܢ ܟܠ ܡܸܫܚ̈ܢܐ ܚܲܝܠܐ : ܕܟܼܠ ܐܝܟܿܐ ܕܐܝܼܬܼ ܡܪܲܒܿܠܘܬܐ ܕܫܘܚ̈ܢܐ ܤܪ̈ܲܝܐ ܘܲܚܒܼܵܪ̈ܬܼܐ ܡܲܤܝ̈ܬܐ ܇ ܒܲܡܡܫܚܘܬܼ ܚܲܝܠܗ ܗ̇ܘ ܕܡ̣ܢ ܐܲܪܟܿܝܼܵܛܪܹܐ ܡܸܬܿܬܿܕܝܼܢ . ܡܢܲܓܸܒܼ ܘܲܡܝܲܒܸܿܫ ܘܡܲܝܬܐ ܠܚܘܼܠܡܵܢܐ . ܠܐܪܙ ܚܲܝܠܐ ܕܥܨ̇ܒ ܚܒܼܵܪ̈ܬܼܐ ܘܬܲܡܤܘܼܬܐ ܕܩܲܪܝܼܪܘܼܬܼ ܡܵܝܘܿܬܘܼܬܼܐ ܘܡܵܘܫܛ ܚܘܠܡܢܐ ܕܠܐ ܡܸܬܚܲܒܠܢܘܼܬܼܐ ܕܬܼܠܬܼ ܝܼܕܥܬܹܗ ܕܫܪܪܐ .. ܡܸܬܼܚܲܙܝܐ ܕܝܢ ܕܒܕܠܩܗ ܡܲܢܗ̱ܪܢܐ ܕܥܲܡ ܢܘܼܪܐ . ܡܲܨܡܚ ܘܡܲܕܠܹܩ ܫܪܵܓܹܗ ܝܲܬܝܼܪ ܡ̣ܢ ܟܠ ܕܠܹܩ̈ܝܼܢ ܕܡܬܬܩܢܝܼܢ ܡ̣ܢ ܟܠ ܡܸ̈ܫܚܵܢܝܼܢ ܘܡܸܫܬܪܓܝܢ ܆ ܐܝܼܬܘܗܝ ܕܡܝܲܬܿܪ . ܠܒܼܘܼܕܵܩ pb. f.65v ܬܐܘܿܪܝܐ ܕܥܕܬܿܐ ܩܕܝܼܫܬܐ ܒܬܘܕܝܼܬܐ ܬܪܝܼܨܬܐ . ܕܗܝܸ ܗܝܼ ܢܘܼܗܪܐ ܕܫܪܪܐ : ܕܚܸܫܘܿܟܼܐ ܠܐ ܡܲܕܪܟ ܠܗ : ܕܡܩܲܒܿܠܝܼܢܢ ܡ̣ܢ ܥܡܵܕܐ ܩܕܝܼܫܐ ܕܥܵܠܒܿܐ ܒܢܘܼܗܪܗ̇ ܆ ܠܟܼܠ ܝܕܥ̈ܢ ܘܚܸܟܼܡ̈ܢ . ܕܐܪܒܥ ܕܝܢ ܡܲܤܩܬܢ ܕܠܫܡܝܐ ܕܡ̣ܢ ܒܬܪ ܩܝܵܡܬܐ ܒܤܘܼܥܪܢܐ ܕܐܸܬܼܓܡܪ ܨܝܕ ܡܵܪܢ ܡܝܲܩܢܐ . ܡ̣ܢ ܛܘܪܐ ܓܹܝܪ ܕܒܹܝܬ ܙܲܝܬܐ ܐܸܤܬܲܠܩ ܪܫܝܼܬܼ ܚ̈ܝܢ : ܐܝܟ ܕܡܵܘܕܥ ܐܘܢܓܠܤܛܐ . ܠܡܵܢܐ ܕܝܢ ܡ̣ܢ ܛܘܼܪܐ ܕܒܹܝܬܼ ܙܝ̈ܬܐ . ܗ̄ ܆ ܕܟܠ ܕܥܡ̇ܕ . ܒܛܘܼܦܤܗ ܕܡܫܝܼܚܐ ܘܲܡܩܲܒܿܠ ܛܲܒܼܥܗ ܡܵܪܢܝܐ : ܗ̇ܘ ܕܐܒܼܐ ܘܒܪܐ ܘܪܘܼܚܐ : ܘܒܡܸܫܚܐ ܡܩܲܕܫܐ ܕܙܲܝܬܐ ܡܸܬܼܡ̱ܫܚ . ܡܩܲܒܸܿܠ ܗܪܟܐ ܪܗܒܼܘܿܢܐܝܼܬ ܐܪܙܐ ܕܠܐ ܡܵܝܘܿܬܼܘܼܬܐ : ܘܲܠܚܲܪܬܼܐ ܡ̣ܢ ܡܝܼ̈ܬܐ ܩ̇ܐܡ ܘܤܠ̇ܩ ܠܫܡܲܝܐ : ܐܝܟ ܡܪܢ ܡ̣ܢ ܛܘܼܪ ܙܝ̈ܬܐ : pb. f.66r ܘܥܲܡܹܗ ܢܕܝܪ ܒܲܫܡܲܝܐ ܐܝܟܿܐ ܕܦܓܼܪܐ ܆ ܘܥ̃ܡܹܗ̃ . ܕܠܘܬܗ ܢܬܟܲܢܫܘܢ ܢܲܫܪ̈ܐ . ܠܐ ܬܸܬܡܲܗ ܕܝܢ ܒܗܠܝܢ ܟܕ ܛܘܒܼܢܐ ܡܦܲܫܩܢܐ ܬܸܚܙܐ . ܕܥܠ ܡ̈ܝܐ ܤܓܝܼܐܬܼܐ ܪܡ̇ܙ . ܘܐܚܪ̈ܢܐ ܐܚܪܢܝܐܝܬ . ܦܤܘܩܐ ܕܐܪܒܬ ܥܤܪ ܀ ܡܛܠ ܥܠܬܼܐ ܕܪܘܫܡܐ ܡܸܬܼܪܫܡܝܼܢܢ ܗܟܝܠ ܕܢܸܬܦܪܸܫ ܡ̣ܢ ܓܵܘܐ ܕܠܐ ܡܗܝ̈ܡܢܐ : ܘܢܸܬܚܲܠܛ ܒܓܼܘܐ ܕܡܗܝ̈ܡܢܐ : ܘܒܼܡܲܪܓܼܐ ܥ̈ܕܬܢܝܐ ܢܹܪܥܐ ܥܲܡ ܐܝܠܝܢ ܕܒܛܒܼܥܐ ܗܢܐ ܪܫܝܼܡܝܼܢ : ܒܲܕܡܘܼܬ ܥܸܪ̈ܒܐ ܕܡܸܬܪܫܡܝܼܢ : ܒܪܘܿܫܡܵܐ ܕܗܿܘ ܕܩܢ̣ܵܐ ܐܢܘܢ . ܘܐܦ ܕܢܼܬܝܼ̱ܕܥ ܕܠܐܝܢܐ ܡܵܪܐ ܐܲܟܼܬܸܒܼܢܢ ܢܲܦܫܢ ܕܢܸܩܢܹܝܢ ܆ ܒܛܒܼܥܗ ܙ̇ܕܩ ܕܢܬܪ̱ܫܡ ܇ ܕܠܐ ܒܥܹܪ̈ܒܐ ܕܤܛܪ ܡܢܗ ܢܸܬܼܚܲܛܠ ܘܢܸܬܼ̱ܡܢܐ .. ܘܐܟܼܙܢܐ ܕܫܘܼܘܕܥܐ ܕܒܲܝܬܵܝܘܼܬܼܐ ܕܒܥܡܐ ܝܤܪܠܝܐ : pb. f.66v ܪܘܿܫܡܵܐ ܓܲܠܝܐ ܕܓܙܘܼܪܬܿܐ ܕܒܸܤܪܐ ܡܹܬܚܵܘܹܐ ܗܘ̣ܐ ܆ ܠܒܼܪ ܡ̣ܢ ܗܕܐ ܓܹܝܪ ܘܠܐ ܐܢܫ ܝܗܘܕܝܐ : ܘܠܐ ܡܹܫܬܘܬܼܦ ܒܦܸܨܚܵܐ . ܐܵܘ ܒܲܚܕܐ ܡ̣ܢ ܝܗܘܕܝܬܼܐ ܆ ܐܝܟ ܨܸܒܝܵܢܹܗ ܕܢܵܡܘܿܣܵܐ . ܗܟܼܢܐ ܕܠܐ ܪܘܿܫܡܐ ܟܤܝܐ ܕܡܹܬܓܡܪ ܒܪܘܼܚܐ ܒܐܪܙܓܙܘܼܪܬܿܐ ܕܠܐ ܒܐܝܼ̈ܕܝܢ : ܒܲܫܠܵܚ ܒܸܤܪܐ ܕܚܛܗ̈ܐ ܕܓܼܙܘܼܪܬܗ ܕܡܫܝܚܐ ܆ ܘܠܐ ܐܢܫ ܕܡܫܝܚܐ ܇ ܘܠܐ ܡܸܫܬܘܐ ܠܡܸܬܼܒܲܤܡܘܼ ܒܐܪ̈ܙܘܗܝ ܐܠܗܝܐ ܦܤܘܿܩܐ ܕܚܲܡܫ ܬܥܤܪ ܀ ܡܛܠ ܬܠܝܬܝܘܼܬ ܪ̈ܘܿܫܡܐ ܕܥܡܵܕܐ ܕܒܼܬܠܬ ܙܒ̈ܢܝܼܢ . ܐܡ̇ܪܝܼܢܢ . ܕܚܕܵܐ ܡ̇ܢ ܠܒܘܼܕܵܩ ܬܘܕܝܼܬܢ ܫܪܝܼܪܬܐ ܕܒܼܬܠܝܼܬܼܝܘܼܬܐ ܩܕܝܼܫܬܐ ܆ ܘܠܐ ܫܘܼܟ̈ܢܐ ܕܡܩܒܠܝܼܢܢ ܡ̣ܢ ܫܡ̈ܗܐ ܕܒܗܘܿܢ ܡܸܬܪܫܡܝܼܢܢ ܡ̣ܢ ܡܲܥܡܘܕܝܼܬܐ ܓܝܪ ܆ ܒܢ̈ܝܐ ܕܠܐܒܼܐ ܗ̇ܘܝܢܢ . ܐܒܼܘܢ ܠܡ .. ܀ .. ܙ .. ܀ .. pb. f.67r ܕܒܼܫܡܝܐ . ܘܗܘܸܘ ܛ̈ܒܐ . ܐܝܟܿܢܐ ܕܐܒܼܘܼܟܘܢ . ܘܫ̄ . ܘܐܚ̈ܐ ܠܒܼܪܐ ܡܸܬܼܟܿܬܒܿܝܼܢܢ . ܡ̇ܢ ܕܥܒܿܕ ܠܡ ܨܒܝܢܗ ܕܐܒܝ ܆ ܗܘܸܝܘ ܐܚܝ : ܘܫܲܪܟܐ . ܘܫܘܬܦܐ ܠܪܘܚܐ ܡܸܫܬܡܠܝܢܢ . ܠܐ ܓܹܝܪ ܢܤܲܒܼܬܘܢ ܪܘܼܚܐ ܕܕܚܠܬܐ ܠܥܒܼܕܘܼܬܼܵܐ . ܐܸܠܐ ܢܤܲܒܼܬܘܿܢ ܪܘܼܚܐ ܕܕܟܼܝܘܬܼܐ ܘܕܩܲܕܝܼܫܘܼܬܐ . ܕܬܪ̈ܬܝܢ ܕܝܢ ܠܐܪܙ ܬܠܝܼܬܝܘܬ ܝܵܘܡ̈ܐ ܕܗܘܸܐ ܒܗܘܢ ܡܪܢ ܒܝܬ ܡܝ̈ܬܐ ܆ ܘܩܵܡ ܒܚܝܠܐ ܕܐܠܗܘܼܬܼܗ . ܫܪܵܘ ܠܡ ܗܝܟܿܠܐ ܗܢܐ : ܘܠܬܠܬܐ ܝܘ̈ܡܝܼܢ ܐܸܢܐ ܡܩܝܼܡ ܐܢܐ ܠܗ . ܘܐܝܟ ܕܡܚܘܝܢܢ ܒܗܕܐ ܆ ܕܒܼܗ̇ܘ ܕܡܝܼܬ ܥܠ ܐܦ̈ܝܢ : ܘܩܵܡ ܠܬܠܬܐ ܝܘܡ̈ܝܼܢ ܆ ܡܵܘܕܝܢܢ ܘܒܲܫܡܹܗ ܥ̇ܡܕܝܼܢܢ . ܕܐܝܟܵܢܐ ܕܗܘܸ ܥܡ̣ܕ ܘܡܝܼܬܼ ܘܩܡ ܆ ܗܟܼܢܐ ܘܲܚܢܢ ܢܥܡܲܕ ܘܲܢܡܘܼܬ ܘܢܩܘܼܡ . ܒܕܐܦ ܗܝܸ .. ܀ .. ܚ .. ܀ .. pb. f.67v ܡܲܥܡܘܕܼܝܬܢ ܆ ܨܘܼܪܲܬܼ ܡܵܘܬܢ ܘܩܝܵܡܬܢ ܥܲܡܗ ܡܪܲܙܙܐ .. ܡܛܠ ܗܟܢܐ ܒܘܲܙܢܐ ܬܠܬ ܙܒ̈ܢܬܐ ܡܸܬܛܲܒܿܥܝܼܢܢ ܆ ܐܬܼܩܒܲܪܢ ܓܹܝܪ ܥܲܡܗ ܘܕܫ̄ ܆ ܕܬܠܬܼ . ܠܫܘܼܪܪ ܒܢܝܵܢܢ ܕܥܠ ܬܘܕܝܬܹܗ ܕܦܛܪܘܣ ܆ ܗ̇ܘ ܕܟܐܦܐ ܐܸܬܝܲܩܪ ܬܠܝܬܐܝܼܬ ܒܗ̇ܝ ܕܲܪܥܝܸ ܠܝܼ ܆ ܡ̣ܢ ܟܐܦܐ ܕܫܪܪܐ ܝܼܫܘܿܥ ܡܫܝܼܚܐ . ܦܤܘܩܐ ܕܫܬܬܥܤܪ ܀ ܡܛܠ ܐܝܟܢܝܘܬ ܪ̈ܘܫܡܐ . ܘܕܠܡ̇ܢܐ ܗ̇ܘ ܩܕܡܝܐ ܥܠ ܒܹܝܬܼ ܥܝ̈ܢܐ ܡ̣ܢ ܠܬܚ̣ܬ ܠܥܠ : ܒܨܸܒܼܥܐ ܕܲܠܘܬ ܟܪܵܬܼܐ . ܘܗ̇ܘ ܬܪܝܢܐ ܥܠ ܚܕܝܐ ܇ ܡ̣ܢ ܠܥܸܠ ܠܬܼܚ̣ܬ . ܘܬܠܝܬܝܐ ܬܘܼܒܼ ܒܹܝܬܼ ܥܝ̈ܢܐ ܐܝܟ ܛܘܼܦܤܐ ܕܩܕܡܝܐ ܒܲܟܼܪܬܐ ܐܡ̇ܪܝܢܢ . ܙܕܿܩ ܕܢܤܬܟܿܠ ܗܵܟܹܝܠ ܇ ܕܪܫܐ ܡܥܲܠܝ ܡ̣ܢ ܗܕܡ̈ܐ ܕܦܓܼܪܐ ܟܠܗܘܢ . ܡܛܠ ܤܝܵܡܐ ܕܪ̈ܓܼܫܐ ܕܒܹܗ ܡܥܲܠܲܝ̈ܐ pb. f.68r ܓܵܘ̈ܝܐ ܘܒܲܪ̈ܝܹܐ ܘܕܒܡܕܡ ܡܢܗܘܢ ܡܸܬܝܲܒܿܠܐ ܡܲܕܪܟܼܵܢܘܼܬܐ ܠܲܢܦܫܐ ܡܠܝܼܠܬܐ . ܘܕܡܛܠ ܕܲܡܢܵܬܼܐ ܕܲܡܥܲܠܝܐ ܒܲܤܝܵܡ ܪܫܐ : ܒܹܝܬܼ ܥܝ̈ܢܐ ܐܝܼܬܹܝܗ̇ . ܠܗܕܐ ܒܗ̇ ܡܩܲܒܿܠܝܼܢ ܚܢܢ ܠܪܘܼܫܡܐ ܩܲܕܡܝܐ ܘܐܚܪܝܐ ܇ ܕܡ̣ܢ ܡܥܲܠܝܘܼܬܗ̇ ܢܸܫܬܘܕܥ : ܪܒܿܘܼܬܼ ܐܝܼܩܪܗ̇ ܕܡܵܘܗܒܬܐ ܇ ܕܩܲܒܿܠܢܢ ܒܝܕ ܪܘܿܫܡܐ ܕܡ̣ܢ ܡܲܥܡܘܕܝܬܐ .. ܐܦ ܕܝܢ ܘܗܟܼܢܐ ܦܠܚܐ ܕܡܲܠܟܿܘܼܬܐ : ܡܩܲܒܿܠ ܛܲܒܼܥܵܐ ܥܠ ܐܝܼܕܗ : ܐܵܘ ܥܠ ܚܕ ܡ̣ܢ ܗܕܡ̈ܘܗܝ : ܕܢܸܬܝܕܥ ܕܠܐ ܝܢܐ ܡܲܠܟܐ ܡܲܦܠܚ : ܘܕܐܝܢܐ ܐܝܼܬܼܘܗܝ ܙܢܐ ܕܬܸܫܡܫܬܗ ܆ ܘܒܹܗ ܡܸܬܝܲܩܪ ܡ̣ܢ ܒܝ̈ܬܝܐ ܕܡܲܠܟܿܘܼܬܼܵܐ . ܘܲܒܼܥܸܠܬܹܗ ܡܸܬܝܼܕܥ ܡ̣ܢ ܒܥܠܕܒ̈ܒܐ ܕܡܲܠܟܘܬܐ ܐܚܪܬܼܐ . ܒܗ̇ ܒܲܕܡܘܼܬܐ : ܘܦܵܠ̈ܚܐ ܕܡܲܠܟܘܼܬܹܗ ܕܡܫܝܼܚܵܐ : ܡܩܲܒܿܠܝܼܢ ܒܐܪܙܐ ܪܘܿܫܡܐ ܩܕܝܼܫܐ : ܒܲܡܢܵܬܐ ܡܝܲܬܿܪܬܿܐ : ܕܲܡܝܲܩܪܐ ܘܲܡܥܲܠܝܐ ܡ̣ܢ ܟܠܗܘܿܢ pb. f.68v ܗܕܡ̈ܐ ܕܦܓܼܪܐ ܆ ܕܐܝܼܬܹܝܗ̇ ܒܹܝܬܼ ܥܝ̈ܢܐ . ܗܕܐ ܕܐܦ ܒܗ ܡܥܵܕܝܼܢܢ ܕܢܸܦܓܿܥ ܒܚ̈ܕܕܐ : ܠܐܬܸܐ ܡܗܲܝܡܢܬܿܐ ܕܦܪܗܤܝܐ ܕܠܘܬܼ ܐܠܗܐ : ܕܒܐܦ̈ܐ ܓ̈ܠܝܬܐ ܡܸܟܹܿܝܠ ܚܵܝܪܝܼܢܢ ܠܘܬܗ ܆ ܡܐ ܕܐܦ ܛܲܒܼܥܐ ܕܒܪܹܗ ܩܕܡܵܘܗܝ ܡܚܵܘܹܝܢܢ : ܕܒܹܗ ܡܸܬܝܲܕܥܝܼܢ ܒܲܝ̈ܬܝܐ ܕܡܫܝܼܚܗ ܘܦܠ̈ܚܐ ܕܡܲܠܟܿܘܼܬܹܗ . ܬܘܼܒܼ ܕܝܢ ܠܗ̇ܝ ܕܢܬܼܠܲܒܿܒܼ ܥܠ ܕܝ̈ܘܐ ܆ ܐܬܪ̱ܫܡܢ ܒܝܬ ܥܲܝ̈ܢܐ . ܐܝܟܿܢܐ ܕܟܕ ܡ̣ܢ ܪܘܼܚܩܐ ܢܲܨܕܘܢ ܒܪܘܿܫܡܵܐ ܗܢܐ ܩܲܕܝܼܫܐ . ܘܕܡܫܝܚܐ ܐܝܼܬܼܘܗܝ : ܗ̇ܘ ܕܡܸܢܗ ܐܙܕܟܼܝܸܘ : ܘܕܡܙܲܚܝܼܢܢ ܠܗ ܥܠ ܦܪܨܘܿܦܢ ܆ ܥܵܪܩܝܼܢ ܡܢܢ ܠܐ ܩܵܪܒܿܝܼܢ ܠܢ . ܘܒܥܠܬܗ ܡܸܫܬܿܘܙܒܝܼܢܢ ܡ̣ܢ ܡܲܒ̱ܐܫܵܢܘܼܬܗܘܿܢ ܘܡܲܟܿܝܵܢܘܼܬܼܗܘܿܢ .. ܗ̇ܝ ܕܝܢ ܕܡ̣ܢ ܠܬܚ̣ܬ ܠܥܸܠ ܡܸܬܼܪܲܫܡܝܼܢܢ : ܕܢܵܘܕܥ ܕܲܠܡܵܪܐ ܕܲܠܦܠܚܘܼܬܗ ܐܸܬܛܲܒܿܥܢܢ ܆ ܒܲܡܪܘܡܐ pb. f.69r ܐܝܼܬܼܘܗܝ ܇ ܘܕܠܘܬܗ ܥܬܝܼܕܝܼܢܢ ܠܡܸܤܲܩ ܐܝܟ ܫܘܼܘܕܝܗ : ܗ̄ ܇ ܡ̣ܢ ܐܪܥܐ ܠܲܫܡܲܝܐ . ܐܝܟܿܐ ܠܡ ܕܐܝܼܬܲܝ ܬܡ̇ܢ ܢܸܗܘܐ ܐܵܦ ܡܫܲܡܫܢܝ ܀ ܬܘܼܒܼ ܕܬܸܫܬܪܪ ܠܢ ܕܡ̣ܢ ܟܲܕܘܼ ܐܸܬܼܥܲܠܝܼܢܢ ܡ̣ܢ ܟܠܗܹܝܢ ܐܪ̈ܥܢܝܵܬܐ ܆ ܘܕܒܐܪܙܐ ܡ̣ܢ ܗܫܐ ܐܬܬܪܝܼܡܢܢ ܠܡܠܟܘܼܬܐ ܕܫܡܲܝܐ ܐܘܼܪܫܠܡ ܕܠܥܠ . ܐܲܤܩܲܢ ܓܹܝܪ ܘܐܵܘܬܿܒܢ ܥܲܡܗ ܒܲܫܡܝܐ ܘܕܫ̄ : ܬܘܼܒܼ ܕܢܸܬܚܲܟܡ . ܕܚܦܝܼܛܘܬܢ ܘܦܘܼܠܚܢ ܟܠܵܗ̇ ܆ ܡܛܠ ܩܸܢܝܵܢ ܫܡ̈ܝܢܝܬܐ ܙ̇ܕܩ ܕܢܸܗܘܢ ܇ ܘܠܛܒ̈ܬܐ ܕܡ̣ܢ ܬܡ̇ܢ ܢܤܲܟܹܿܐ . ܗܢܿܘܢ ܕܪܗܒܼܘܿܢܗܘܢ . ܡ̣ܢ ܟܕܘܼ ܢܤܲܒܼܢ ܡ̣ܢ ܥܡܵܕܼܵܐ ܩܕܝܼܫܐ . ܕܠܥܠ ܐܸܬܼܪܲܥܵܘ ܘܠܐ ܕܒܐܪܥܐ . ܘܦܘܼܠܚܢܢ ܕܝܼܠܢ ܒܲܫܡܝܐ ܗܘܼ . ܐܦ ܓܹܝܪ ܙ̇ܕܩ ܠܡܐܡܪ . ܕܠܐ ܢܘܼܟܼܪܵܝ ܚܝܠܐ ܕܪܘܿܫܡܵܐ ܗܢܐ ܕܒܹܝܬ ܥܝ̈ܢܐ ܇ ܠܘܬܼ ܐܪ̈ܙܐ ܫܒ̈ܝܚܐ ܕܒܟ̈ܬܒܐ . ܐܲܡܝܼܪ pb. f.69v ܓܹܝܪ ܒܚܙܩܝܐܝܠ ܢܒܝܐ . ܘܩ̣ܪܐ ܠܓܼܒܪܐ ܕܠܒܝܼܫ ܒܘܼܨܵܐ ܘܐܡ̣ܪ ܠܗ . ܥܒܼܪ ܒܓܼܘ ܡܲܫܪܝܼܬܼܵܐ ܘܪܫܘܿܡ ܪܘܼܫܡܵܐ ܥܠ ܒܹܝܬܼ ܥܲܝܢ̈ܝܗܘܿܢ ܕܡܸܬܿܬܿܢܝܼܚܝܼܢ ܘܡܸܬܕܲܢܩܝܼܢ ܥܠ ܟܠܗܹܝܢ ܛܲܢ̈ܦܘܬܐ ܕܒܢ̈ܝ ܝܼܤܪܝܠ . ܘܲܥܒܼܕ ܗܟܼܢܐ . ܘܠܗ̇ܢܘܢ ܫܬܐ ܓܲܒܼܪ̈ܝܼܢ ܕܥܲܡܗ ܐܡ̣ܪ : ܥܒܼܪܘ ܒܓܼܵܘ ܡܕܝܢܬܐ ܆ ܘܲܚܪܘܿܒܼܘ ܘܠܐ ܢܚܘܼ̈ܤܢ ܥܲܝܢ̈ܝܟܘܢ . ܘܡ̣ܢ ܡܲܩܕܫܝ ܫܲܪܘ . ܘܠܟܠܢܫ ܕܐܝܼܬ ܥܠܘܗܝ ܪܘܿܫܡܵܐ ܠܐ ܬܸܬܼܩܲܪܒܘܢ . ܗ̇ܢܘ ܗܟܝܠ ܚܲܝܠܗ ܕܪܘܿܫܡܵܐ . ܬܘܼܒܼ ܠܟܵܗܢܐ ܡ̇ܢ ܢܡܘܿܤܝܐ . ܟܠܝܼܠܐ ܕܩܘܼܕܫܐ ܕܓܠܝܼܦ ܗܘ̣ܐ ܥܠܘܗܝ ܩܘܼܕܫܐ ܠܡܵܪܝܐ ܒܹܝܬܼ ܥܝ̈ܢܘܗܝ ܡܛܲܟܿܣ ܗܘ̣ܐ . ܢܸܗܘܐ ܠܡ ܟܠܝܼܠܐ ܥܠ ܒܹܝܬܼ ܥܲܝ̈ܢܘܗܝ ܕܐܗܪܘܢ ܆ ܐܡܝܼܢܐܝܼܬܼ ܠܨܸܒܝܵܢܐ ܩܕܡ ܡܵܪܝܐ .. ܘܬܼܘܼܒ ܠܘܬ ܟܗܢܐ . ܡ̣ܢ ܡܲܩܕܫܐ ܠܡ ܠܵܐ pb. f.70r ܢܸܦܘܿܩ . ܡܛܠ ܠܡ ܕܟܠܝܼܠܐ ܕܡܸܫܚܵܐ ܕܡܫܝܼܚܘܼܬܐ ܕܐܠܗܗ ܆ ܥܠܘ ܡܫܘ̈ܬܦܢ ܕܝܢ ܘܐܦ ܗܠܝܢ ܒܲܙܢܐ ܆ ܠܗܠܝܢ ܕܡܛܠܬܗ ܕܪܘܿܫܡܐ ܐܸܬ̱ܐܡܲܪ . ܡܛܠ ܪܘܿܫܡܐ ܡܸܨܥܵܝܐ ܬܘܒ ܕܝܢ ܪܘܿܫܡܵܐ ܡܸܨܥܝܐ ܗ̇ܘ ܕܥܠ ܚܲܕܝܐ : ܘܡ̣ܢ ܠܥܠ ܠܬܚ̣ܬܿ ܡܸܬܪܫܡ . ܡܛܠ ܗ̇ܝ ܕܟܕ ܥܕܟܝܠ ܛܘܼܦܤܐ ܕܤܘܥܪ̈ܢܐ ܡܪܲܙܙܝܼܢܢ . ܠܐ ܕܝܢ ܡ̣ܢ ܟܕܘܼ ܐܬܓܡܪ ܫܘܼܡܠܝܗܘܢ . ܒܕ ܥܕܬܐ ܐܪܙܐ ܗܝ̣ ܕܐܘܿܪܫܠܡ ܕܠܥܠ ܐܟܼܡܐ ܕܡ̣ܢ ܟܬ̈ܒܐ ܩܕܝܼܫ̈ܐ ܐܸܬܝܲܠܦܬ̤ . ܫܦܝܼܪܐܝܼܬ ܪܘܿܫܡܵܐ ܡܸܨܥܵܝܐ ܐܸܬܦܪܸܫ ܒܙܢܗ ܐܦ ܒܕܘܼܟܵܝܐ ܆ ܐܦ ܒܸܐܤܟܹܿܝܡܵܐ . ܐܦ ܒܨ̈ܒܥܬܐ ܡܪ̈ܫܡܢܝܬܐܼ . ܒܕܘܼܟܿܬܐ ܡ̇ܢ ܕܥܠ ܚܕܝܵܐ ܡܸܙܕܝܚ ܘܠܘ ܒܒܹܝܬܼ ܥܲܝ̈ܢܐ : ܐܝܟ ܩܕܡܝܐ ܘܐܚܪܝܐ . ܒܐܤܟܡܐ ܕܝܢ ܆ ܕܡ̣ܢ ܠܥܸܠ ܠܬܚ̣ܬ : ܘܠܵܘ ܡ̣ܢ ܠܬܚܬ pb. f.70v ܠܥܸܠ . ܒܨܒ̈ܥܬܐ ܕܝܢ ܆ ܠܘ ܒܲܚܕܐ . ܐܸܠܐ ܒܲܬܼܠܬܼ ܨܸܒ̈ܥܢ . ܗܠܝܢ ܕܝܢ ܐܝܟ ܕܐܸܡܲܪܢ ܕܛܘܦܤܐ ܡܫܲܡܠܝܼܢܢ ܥܕܟܝܠ : ܘܕܐܝܼܬ ܡܕܡ ܡܸܤܬܟܿܝܵܢܐ ܕܓܡܝܼܪ ܘܲܡܫܲܡܠܝܼ ܆ ܕܠܗ ܒܛܘܦܤܐ ܗܢܐ ܨܵܪܝܼܢܢ . ܘܕܲܫܪܪ ܢܬܿܬܿܕܝܼܢ . ܕܟܕ ܒܦܸܚܡܵܐ ܕܢܵܡܘܤܐ ܛܥܢܝܐ ܡܸܬܼܦܲܚ̈ܡܢ ܗܠܝܢ ܕܝܼܠܢ ܆ ܐܝܟ ܓܘܫܡܵܐ ܫܪܝܼܪܐ ܡܸܬܚ̈ܘܝܢ . ܟܕ ܕܝܢ ܒܦܸܚܡܵܐ ܕܗ̇ܢܝܢ ܕܠܥܸܠ ܡܸܬܢܲܤܒܿܢ ܆ ܐܝܟ ܛܠܠܐ ܐܢܝܢ ܕܠܐ ܚܸܪܝܵܢ . ܗܫܐ ܠܡ ܐܝܟ ܕܒܡܲܚܙܝܼܬܐ ܚܙ̇ܝܢܢ . ܒܲܓܼܕܘܢ ܥܠ ܚܲܕܝܐ ܡܸܬܼܪܲܫܡܝܼܢ ܚܢܢ : ܕܒܲܦܪܝܼܫܘܼܬܼ ܕܘܼܟܿܬܐ ܆ ܢܫܘܕܥ ܦܪܝܼܫܘܼܬ ܐܬܪ̈ܘܬܐ ܕܥܕܬܐ ܘܕܲܫܡܝܐ . ܐܦܢ ܚܲܕܘܼ ܚܝܠܐ ܇ ܐܝܟ ܕܚܲܕܘܼ ܪܘܿܫܡܵܐ ܘܲܩܪܵܝܬܐ ܕܬܠܝܬܝܘܬܐ . ܬܘܼܒ ܕܝܢ ܕܬܬܩܲܕܫ ܢܲܦܫܢ ܗ̇ܝ ܕܒܠܒܐ ܡܬܬܘܕܐ ܡ̣ܢ ܤܓ̈ܝܐܐ ܕܥܵܡܪܐ pb. f.71r ܘܡܲܥܒܿܕܐ : ܐܝܟ ܕܒܐܪܙܐ ܗܵܢܐ ܘܬܹܐܘܪܝܐ ܘܬܸܬܕܲܟܿܐ . ܘܕܢܸܫܬܵܘܕܥ ܡ̣ܢ ܕܗܐ ܆ ܕܡܸܨܥܵܝܐ ܗܘ̣ ܛܘܼܦܤܐ ܗܢܐ ܒܦܸܚܡܐ ܕܛܘܼܦܤܗ ܆ ܗ̇ܘ ܕܐܝܼܬܼܘܗܝ ܢܵܡܘܿܤܐ ܡܘܼܫܵܚܐ . ܘܠܛܘܼܦܤܐ ܐܚܪܢܐ ܚܿܒܠ ܕܓܼܡܝܼܪ ܘܲܡܫܡܠܝ ܡܸܤܬܲܟܹܿܐ . ܐܝܟ ܡܵܐ ܕܗܢܐ ܡ̣ܢ ܗ̇ܘ ܕܩܕܡܵܘܗܝ ܓܼܡܝܼܪ ܘܲܡܫܲܡܠܝ .. ܬܘܼܒܼ ܡ̣ܢ ܠܥܠ ܠܬܚ̣ܬ ܆ ܕܲܢܚܵܘܹܐ ܕܡ̣ܢ ܠܥܸܠ ܐܝܼܬܘܗܝ ܫܘܼܟܵܢܗ̇ ܕܛܲܝܒܿܘܬܐ ܗܕܐ ܇ ܡ̣ܢ ܠܘܼܬܼ ܐܒܼܐ ܕܢܲܗܝܼܪܹ̈ܐ . ܘܕܚܢܢ ܬܚ̈ܬܝܐ ܐܡܝܼܢܐܝܼܬܼ ܡܩܲܒܿܠܝܼܢܢ ܠܚܛܝ̈ܐ ܗܠܝܢ ܟܕ ܡܛܝ̈ܒܬ ܡܸܫܬܲܟܼܚܝܼܢܢ ܠܗܘܢ . ܬܘܒ ܠܫܘܼܪܪܐ ܕܤܝܼܡܲܬܼ ܒܢ̈ܝܐ ܕܒܼܐܪܙܐ ܩܲܒܿܠܢܢ . ܕܐܟܼܙܢܐ ܕܗܫܐ ܢܚܸܬܼ ܥܠܝܢ ܡ̣ܢ ܪܘܡܵܐ ܠܥܘܼܡܩܐ ܚܝܠܐ ܫܡܝܢܐ . ܘܕܡ̣ܢ ܡܝ̈ܘܬܐ ܥܲܒܼܪܢ ܒܐܪܙܐ ܠܐ ܡܝ̈ܘܬܐ . ܗܟܼܢܐ ܘܥܬܼܝܼܕ ܕܢܲܓܢ ܥܠܝܢ ܡ̣ܢ ܪܘܡܵܐ : pb. f.71v ܘܲܢܩܝܼܡܢ ܡ̣ܢ ܒܹܝܬܼ ܡܝܼ̈ܬܐ ܠܐ ܡܝ̈ܘܬܐ ܘܠܐ ܚܵܫܘܫ̈ܐ ܇ ܒܚܵܪܲܬܼ ܦܪܵܬܘܿܙܡܝܼܵܐ ܕܙܒ̈ܢܐ . ܡܝܼ̈ܬܼܐ ܠܡ ܕܒܼܡܫܝܚܐ ܢܩܘܼܡܘܢ .. ܬܘܼܒܼ ܕܝܢ ܠܐܪܙ ܪܘܼܚܵܐ ܩܲܕܝܼܫܵܐ ܕܥܠ ܫܠܝܚ̈ܐ ܐܓܢ ܡ̣ܢ ܠܥܸܠ ܘܓܡܼܪ ܐܢܘܢ ܡܸܬܼܪܓܼܫܢܐܝܼܬܼ ܒܥܠܝܼܬܐ . ܗܫܐ ܕܝܢ ܟܲܤܝܐܝܼܬ ܓܡ̇ܪ ܐܢܘܿܢ ܇ ܠܡܸܬܪ̈ܫܡܢܐ ܥܡ̈ܘܿܕܐ . ܗܟܼܢܐ ܘܕܐܦ ܥܠ ܪܹܫܝܼܬܼ ܚ̈ܝܢ ܡ̣ܢ ܠܥܸܠ ܡ̣ܢ ܫܡܲܝܐ ܐܓܸܿܢ . ܘܐܝܟ ܝܵܘܢܐ ܐܬܚܙܝܼ ܥܡ ܩܠܐ ܕܡ̣ܢ ܠܥܠ ܐܸܫܬܿܡܥ . ܡܛܠ ܗܕܐ ܥܠ ܚܲܕܝܐ ܪܘܿܫܡܵܐ ܗܢܐ ܡܸܬܼܪ̱ܫܡ ܇ ܒܲܡܨܥܬܹܗ ܕܦܓܼܪܐ ܕܲܢܨܘܼܪ ܐܪ̈ܙܐ ܕܐܸܬܬܩܪܚܘ .. ܐܦ ܗܟܼܢܐ ܬܘܼܒܼ ܘܦܪܝܼܤܐ ܕܕܝܼܢܐ . ܥܠ ܚܲܕܝܗ ܕܟܗܢܐ . ܐܪܙܢܐܝܼܬܼ ܡܪܲܒܿܥ ܗܘ̣ܐ ܘܐܲܟܼܝܦܘܼܬܹܗ ܕܠܒܼܘܼܫܐ . ܘܒܛܘܼܟܿܤܐ ܪܒܼܝܼܥܝܐ ܕܟ̈ܐܦܐ ܬܲܪܬܥܤܪ̈ܐ . pb. f.72r ܥܲܡ ܢܲܗܝܼܪܐ ܘܫܲܠܡܐ ܕܥܠ ܠܸܒܹܗ . ܡܦܲܩܹܕ ܬܘܼܒܼ ܐܠܗܐ ܠܝܼܤܪܝܠ . ܕܩܛܘܪ ܠܡ ܦܬܓܡ̈ܐ ܗܠܝܢ ܥܠ ܠܸܒܿܟ ܇ ܘܢܸܗܘܘܿܢ ܪܘܿܫܡܵܐ ܒܹܝܬܼ ܥܲܝ̈ܢܝܟ . ܗܟܢܐ ܘܡܸܠܬܐ ܕܥܠ ܦܸܨܚܵܐ . ܢܸܗܘܐ ܠܡ ܐܬܸܐ ܥܠ ܠܸܒܿܟ ܆ ܘܪܘܿܫܡܵܐ ܒܹܝܬܼ ܥܲܝ̈ܢܝܟ . ܠܐ ܕܝܢ ܪܚܝܼܩܐ ܐܢ ܢܸܗܘܐ ܪܘܿܫܡܐ ܗܢܐ ܕܥܠ ܚܕܝܐ ܆ ܫܘܼܡܠܝܐ ܠܛܘ̈ܦܤܐ ܕܐܸܬܩܲܕܡܘܿ . ܘܤܘܼܥܪܢܐ ܗܠܝܢ ܕܐܸܬܓܡܪܘ .. ܬܘܼܒܼ ܒܨܒ̈ܥܬܐ ܕܝܢ ܬܠܬ ܡܸܬܪܫܡܝܼܢܢ ܒܪܘܿܫܡܵܐ ܗܢܐ ܡܸܨܥܵܝܐ ܆ ܠܐܪܙ ܬܠܝܼܬܝܘܼܬܐ ܕܒ̈ܠܒܘܬܐ ܕܡܗܝ̈ܡܢܐ ܒܡܸܨܥܵܝܘܼܬܼ ܡܫܝܼܚܐ ܐܸܬܼܝܲܗܒܿܬ̤ ܘܚܲܟܿܡܬ̤ ܠܢܲܦܫܐ ܒܬܐܘܿܪܝܐ ܕܐܪ̈ܙܝܗ̇ ܀ ܬܘܼܒܼ ܡܛܠ ܡܡܲܨܥܘܼܬܼܗ̇ ܕܙܒܢܐ ܡܛܦܤܢܐ ܕܐܪ̈ܙܐ ܀ ܡܛܠ ܗ̇ܝ ܕܵܠܡܢܐ ܩܕܡܝܐ ܘܐܚܪܢܐ ܒܚܕܐ ܨܸܒܼܥܵܐ ܘܡܸܨܥܝܐ ܒܲܬܠܬܼ pb. f.72v ܐܡ̇ܪܝܢܢ . ܕܐܸܦܢ ܩܲܕܡܵܝܐ ܘܐܚܪܝܐ ܒܲܚܕܵܐ ܨܸܒܼܥܵܐ ܆ ܐܸܠܐ ܠܘ ܗܝܸ ܟܕ ܗܝܸ . ܒܗ̇ܝ ܕܒܩܲܕܡܵܝܐ ܡ̇ܢ ܒܨܸܒܼܥܐ ܕܠܘܬܼ ܟܪܬܼܐ : ܒܐܚܪܝܐ ܕܝܢ ܒܲܟܪܵܬܐ ܆ ܒܡܸܨܥܵܝܐ ܕܝܢ ܒܬܠܬ . ܒܗ̇ܘ ܡ̇ܢ ܩܲܕܡܝܐ ܆ ܠܬܚܘܝܼܬܼܐ ܕܲܚܕܢܵܝܘܼܬ ܟܝܵܢܐ ܐܠܗܝܐ ܕܒܗ ܡܗ ܝ̄ܡ ܡܗܲܝܡܢܝܼܢܢ . ܒܗ̇ܘ ܕܝܢ ܡܸܨܥܵܝܐ ܕܒܬܠܬ ܨܒܼ̈ܥܬܐ . ܒܬܚܘܝܼܬܼܐ ܕܬܠܝܬܝܘܼܬܼ ܩܢ̈ܘܿܡܐ ܘܕܝܼ̈ܠܝܬܼܐ . ܒܗ̇ܘ ܕܝܢ ܐܚܪܝܐ ܕܒܲܟܪܵܬܼܐ ܠܚܕܢܝܼܘܼܬܼ ܡܲܥܒܿܕܢܘܼܬܐ ܘܤܥܘܿܪܘܼܬܐ ܕܟܲܝܵܢܐ ܐܟܼܚܕ ܘܩܢܘ̈ܡܐ . ܬܘܼܒܼ ܐܚܪܝܐ ܒܲܟܼܪܵܬܹܐ ܆ ܘܕܡܼܢ ܠܬܚ̣ܬ ܠܥܠ ܆ ܠܫܘܼܪܪܐ ܘܠܚܘܼܬܵܡܐ ܕܚܲܝܠܗ ܕܤܘܼܥܪܢܐ . ܘܪܵܡܹ̇ܙ ܬܘܼܒܼ ܒܝܕ ܗܕܐ ܆ ܕܡ̣ܢ ܒܬܪ ܕܡ̣ܢ ܒܹܝܬܼ ܡܝ̈ܬܐ ܩܵܡܢܢ : ܐܝܟ ܕܡ̣ܢ ܡܥܡܘܕܝܬܐ ܆ ܕܘܼܝܵܪܐ ܥܠ ܐܪܥܐ ܠܐ ܗ̇ܘܐ ܠܢ . ܠܫܡܝܐ ܓܹܝܪ ܠܥܠ ܡܸܤܬܲܠܩܝܼܢܢ ܇ pb. f.73r ܘܥܡ ܡܫܝܼܚܐ ܡܕܲܝܪܝܼܢܢ . ܢܸܬܚܛܦ ܠܡ ܐܟܼܚܕܐ ܘܫܪܟܿܐ . ܡܛܠ ܫܘܼܡܠܝܐ ܕܒܝܕ ܥܡܵܕܐ ܩܕܝܫܐ ܡܛܠ ܫܘܼܡܠܝܐ ܕܒܝܕ ܥܡܵܕܐ ܩܕܝܫܐ