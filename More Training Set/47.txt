ܥܲܠ ܕܪ̈ܵܘܗܝ ܕܡܪܢ ܥܲܠ ܕܪ̈ܵܘܗܝ ܕܡܪܢ ܥܲܠ ܕܪ̈ܵܘܗܝ ܕܡܪܢ pb. f.73v ܡܐܡܪܐ : ܝܒ ܀ ܥܲܠ ܕܪ̈ܵܘܗܝ ܕܡܪܢ ܀ ܬܘܼܒܼ ܕܝܼܠܹܗ ܟܲܕܼ ܕܝܼܠܹܗ ܡܸܐܡܪܵܐ ܕܬܼܪܹܥܣܲܪ : ܥܲܠ ܕܪ̈ܘܗܝ ܕܡܵܪܢ . ܘܡܸܬܼܐܡܲܪ ܒܚܲܕܼܒܫܲܒܵܐ ܕܡܲܥܵܠܲܝ ܨܵܘܡܵܐ . ܥܘܼܢܵܝܵܐ . ܒܪܝܼܟ ܕܲܒܼܨܵܘܡܹܗ ܕܪܲܫ ܠܲܢ ܐܘܼܪܚܵܐ ܠܡܸܪܕܵܐ ܠܚܲܝܹ̈ܐ ܕܠܵܐ ܫܘܼܠܵܡܵܐ ܀ ܐܲܚܲܝ̈ ܀ pb. f.73v ܡܐܡܪܐ : ܝܒ ܀ ܥܲܠ ܕܪ̈ܵܘܗܝ ܕܡܪܢ ܀ ܬܘܼܒܼ ܕܝܼܠܹܗ ܟܲܕܼ ܕܝܼܠܹܗ ܡܸܐܡܪܵܐ ܕܬܼܪܹܥܣܲܪ : ܥܲܠ ܕܪ̈ܘܗܝ ܕܡܵܪܢ . ܘܡܸܬܼܐܡܲܪ ܒܚܲܕܼܒܫܲܒܵܐ ܕܡܲܥܵܠܲܝ ܨܵܘܡܵܐ . ܥܘܼܢܵܝܵܐ . ܒܪܝܼܟ ܕܲܒܼܨܵܘܡܹܗ ܕܪܲܫ ܠܲܢ ܐܘܼܪܚܵܐ ܠܡܸܪܕܵܐ ܠܚܲܝܹ̈ܐ ܕܠܵܐ ܫܘܼܠܵܡܵܐ ܀ ܐܲܚܲܝ̈ ܀ 1 : ܩܵܠܹ̈ܐ ܚܲܕܬܹ̈ܐ ܫܡ݂ܲܥ ܣܵܛܵܢܵܐ ܒܹܝܬܼ ܡܵܝܘܿܬܹ̈ܐ 2 ܕܬܼܵܢܹ̇ܝܢ ܐܢܵܫ̈ܐ ܘܫܡܝܢ̈ܐ ܫܝܢܐ ܕܐܢܫ̈ܐ . 3 : ܫܲܝܢܵܐ ܕܐܢܫ̈ܐ ܫܡ݂ܲܥ ܡܵܪܘܿܕܼܵܐ ܡ̣ܢ ܓܲܒܼܪܝܼܠܹ 4 ܘܐܲܚܕܹܗ ܓܘܼܢܚܵܐ ܕܡܵܢܲܐ ܗ̄ܝ̣ ܗܵܕܹܐ ܚܕܲܬܵܐ ܕܲܗܘ̤ܵܬܼ ܀ 5 : ܪܹܫ ܡܠܐܟܹ̈ܐ ܫܐܸܠ ܒܲܫܠܵܡܵܐ ܕܒܪܬܼ ܡܝܘ̈ܬܐ 6 ܘܙܵܥ ܚܲܣܵܡܵܐ ܒܛܸܒܿܐ ܛܵܒܼܵܐ ܕܲܠܘܵܬܼ ܐܢܵܫܵܐ . 7 : ܫܠܵܡܠܹܟܼܝ ܡܲܪܝܲܡ ܩܥ̣ܵܐ ܪܘܼܚܵܢܵܐ ܒܐܸܕܼܢܲܝ̈ ܡܲܪܝܲܡ 8 ܘܐܲܝܠܸܠ ܒܝܼܫܵܐ ܘܲܟܼܢ݂ܲܫܘ ܕܝܘ̈ܐ ܠܩܵܠ ܐܲܝܠܲܠܬܹܿܗ ܀ 9 : ܡܵܪܢ ܥܲܡܹܟܼܝ ܩܥ̣ܵܐ ܡܲܠܲܐܟܼܵܐ ܠܒܲܪܬܼ ܡܵܝܘ̈ܬܹܐ 10 ܘܥܲܦܝ̈ ܬܸܢܚܵܬܹ̈ܐ ܕܐܵܟܸܠ̇ܩܲܪܨܵܐ ܒܫܲܝܢܵܐ ܕܐܢܫ̈ܐ . 11 : ܒܲܪ ܥܸܠܵܝܐ ܩܪܲܝܗܝ ܐܝܼܙܓܲܕܵܐ ܠܒܲܪ ܒܲܪܬܼ ܐ̄ܢܵܫ̈ܐ 12 ܘܲܒܼܗܸܬܼ ܣܵܢܵܐܐ ܘܝܼܬܸܒܼܘ ܒܐܸܒܼܠܵܐ ܚܲܝܠܵܘ̈ܬܹܗ ܀ 13 : ܗܵܠܹܝܢ ܬܲܪܓܸܡ ܓܲܒܼܪܼܵܐ ܕܪܘܼܚܵܐ ܒܹܝܬܼ ܐܲܪ̈ܥܵܢܹܐ 14 ܘܲܪܥܸܠܘ ܕܲܝܘܹ̈ܐ ܘܙܵܥ̣ ܣܵܛܵܢܵܐ ܪܹܫ ܣܸܕܼܪ̈ܲܝܗܘܿܢ . 15 : ܚܲܕܼ ܪܘܚܵܢܵܐ ܐܲܟܼܪܸܙ ܒܲܛܢܹܗ ܠܲܚܕܼܵܐ ܐܲܢ̄ܬܿܬܼܵܐ 16 ܘܲܒܼܝܘܿܡ ܝܲܠܕܹܗ ܩܥ̣ܵܘ ܣܲܓܝܼܐܹ̈ܐ ܣܲܒܼܪܵܐ ܠܐܢܵܫܵܐ ܀ 17 : ܣܲܒܼܪܵܐ ܛܵܒܼܵܐ ܩܥ̣ܵܘ ܪ̈ܘܼܚܵܢܹܐ ܠܦܲܓܼܪ̈ܢܝܹܐ 18 ܘܡܝܼܬܼ ܡܵܪܘܿܕܼܵܐ ܒܩܵܠ ܣܲܒܿܪ̈ܬܼܵܐ ܕܚܲܝܹ̈ܐ ܕܐ̄ܢܵܫܵܐ . 19 : ܩܵܠ ܣܲܒܿܪ̈ܵܬܵܐ ܡܸܬܼܡܲܠܲܠ ܗ̄ܘ̣ܵܐ ܡ̣ܢ ܟܠ ܦܘܼܡܝܼ̈ܢ 20 ܘܚܵܕܝ̇ܢ ܐܢܵܫ̈ܐ ܪ̈ܘܼܚܵܢܵܝܹܐ ܡܲܟܼܪܝܢ ܕܲܝܘܹ̈ܐ ܀ 21 : ܫܡܥܘܢ ܐܲܫܡܥ ܩܵܠܵܐ ܓܲܠܝܐ ܕܗܵܢܵ̇ܘ ܕܐܵܬܹ̇ܐ 22 ܘܐܲܝܟ ܕܸܒܼܟܼܘܼܪܵܐ ܒܵܚ̇ܲܪ ܐܢܫܹ̈ܐ ܒܕܸܢܚܵܐ ܕܢܘܼܗܪܹܗ . 23 : ܚܲܢܵܐ ܢܒܼܝܼܬܼܵܐ ܙܢܲܝ̈ ܦܘܪܩܢܗ ܡܸܫܬܲܥܝܵܐ ܗ̄ܘ̣ܵܬ 24 ܘܲܡܥܲܢܝ̈ܵܢ ܗܘ̣̈ܲܝ ܥܸܒܼܪ̈ܝܵܬܼܵܐ ܒܵܬܲܪ ܡܸ̈ܠܹܝܗ̇ ܀ 25 ܩܵܠ ܒܲܪ ܥܩܪ̈ܐ ܛܵܒܼ ܡ̣ܢ ܪܲܥܡܵܐ ܪܥܸܡ ܗ̄ܘ̣ܵܐ ܩܵܠܹܗ ܀ 26 ܟܲܕܼ ܩܵܥܹ̇ܐ ܗ̄ܘ̣ܵܐ ܕܲܫܠܸܡ ܙܲܒܼܢܵܐ ܘܡܲܛܝܼ ܙܲܒܼܢܵܐ . 27 : ܫܠܸܡ ܠܹܗ ܙܲܒܼܢܵܐ ܢܡܘܣܝܐ ܡܸܬܼܢܲܒܹܿܐ ܗ̄ܘ̣ܵܐ 28 ܘܲܩܪܸܒܼ ܙܲܒܼܢܵܐ ܕܕܼܘܼܒܵܪ ܚܲܝܹ̈ܐ ܪ̈ܘܼܚܵܢܵܝܹܐ ܀ 29 : ܐܸܡ̇ܪܐ ܕܲܟܝܵܐ ܟܵܢܝܗ ܠܕܲܟܼܝܵܐ ܡܪܹܟܹܐ ܡ̃ܕܼܲܟܹܐ ܡܘܼܡܹ̈ܐ 30 ܕܒܲܕܼܒܼܝܼܚܘܼܬܹܗ ܥܵܛ̇ܐ ܥܵܘܠܵܐ ܘܝܵܗܸ̇ܒܼ ܚ̈ܝܐ . 31 : ܡܵܪܹ̈ܐ ܐ̄ܪ̈ܵܙܹܐ ܩܪ̣ܵܝܗܝ ܐܝܼܙܓܲܕܵܐ ܠܲܡܫܲܕܼܪܵܢܹܗ 32 ܘܚܵܘܝܼ ܕܡܵܪܹܐ ܗ̄ܘ̣ ܐܵܦ ܕܲܝ̇ܢܵܐ ܕܒܼܵܚܲܪ ܟܠܵܐ ܀ 33 : ܗܠܝܢ ܩ̈ܠܐ ܐܲܟܼܪܸܙܘ ܐܢܵܫ̈ܐ ܘܫܡܝ̈ܢܐ 34 ܘܐܲܪܡܝܼ ܐܲܒܼܵܐ ܛܲܒܼܥܵܐ ܕܩܵܠܹܗ ܘܚܲܬܸܿܡ ܐܸܢܘܿܢ . 35 : ܗܵܠܹܝܢ ܩ̈ܠܐ ܫܡ̣ܥ ܡܪܘܕܐ ܣܢܐܐ ܕܐܢܫܐ 36 ܘܡܸܬܼܡܲܪܡܲܪ ܗ̄ܘ̣ܵܐ ܠܘܼܩܒܲܠ ܩ̈ܠܐ ܕܢܘܼܟܼܪ̈ܵܚܸܢ ܠܹܗ ܀ 37 : ܩ̈ܠܐ ܚܕܬ̈ܐ ܡܸܬܼܡܲܠܠܝܼܢ ܗ̄ܘ̣ܵܘ ܡ̣ܢ ܡܵܠ̈ܠܹܐ 38 ܥܲܠ ܒܲܪܢܵܫܵܐ ܕܕܼܵܡܹ̇ܐ ܠܐܢܵܫܵܐ ܘܪܵܡ ܡ̣ܢ ܐܢܵܫܵܐ . 39 : ܐܲܝܟ ܕܒܼܐܢܵܫܵܐ ܚܵܐ̇ܪ ܗ̄ܘ̣ܵܐ ܒܹܗ ܐܵܦ ܡܵܪܘܲܕܵܐ 40 ܗܘ̤ܵܐ ܡܸܬܼܡܲܪܡܲܪ ܠܘܩܒܲܠ ܩܵܠܹ̈ܐ ܕܢܘܼܟܼܪ̈ܵܚܸܢ ܠܹܗ ܀ 41 : ܒܢܝܬܼ ܬܲܪܬܹܝܢ ܩܡ ܡܵܪܘܿܕܼܵܐ ܣܵܢܐܵܐ ܕܐܢܵܫܐ 42 ܘܠܵܐ ܝܵܕܲܥ̇ ܗ̄ܘ̣ܵܐ ܐܲܝܟܲܢ ܢܸܩܪܹܝܘܗܝ ܐ̄ܢܵܫ ܐܵܘ ܐܲܠܵܗ . 43 : ܕܢܸܩܪܹܝܘܗܝ ܐܢܵܫܵܐ ܩ̈ܠܹܐ ܕܲܥܠܵܘܗܝ ܪܵܡܹ̇ܝܢ ܡܸܢܹܗ 44 ܕܢܸܩܪܹܝܘܗܝ ܐܲܠܵܗ ܦܲܓܼܪܢܘܼܬܹܗ ܣܵܗܕܵܐ ܕܐ̄ܢܵܫܵܐ ܗ̄ܘ̣ ܀ 45 : ܪܘܟܵܒܼ ܦܲܓܼܪܹܗ ܡܚܵܘܹܐ ܗ̄ܘ̣ܵܐ ܠܹܗ ܕܐܢܵܫܵܐ ܟܠܹܗ 46 ܘܚܹܝܠ ܦܸܬܼܓܼܵܡܵܘ̈ܗܝ ܡܲܟܼܪܸܙ ܗ̄ܘ̣ܵܐ ܠܹܗ ܕܐܲܠܵܗܵܝܵܐ ܗ̄ܘ̣ . 47 : ܒܲܛܢܹܗ ܘܝܲܠܕܹܗ ܥܲܠ ܐܢܵܫܘܼܬܹܗ ܡܸܫܬܲܥܹܝܢ ܗ̄ܘ̣ܵܘ 48 ܘܲܡܣܲܒܿܪ̈ܵܢܵܘܗܝ ܥܲܠ ܐܝܼܬܼܘܼܬܼܵܐ ܕܥܵܡ̇ܪܵܐ ܗ̄ܘ̣ܵܬܼ ܒܹܗ ܀ 49 : ܒܚܹܝܠ ܐܝܼܬܼܘܼܬܼܵܐ ܡܸܬܼܒܲܩܹܐ ܗ̄ܘ̣ܵܐ ܐܵܦ ܣܵܛܵܢܵܐ 50 ܕܐܲܝܟܲܢ ܐ̄ܢܵܫܵܐ ܘܐܲܝܟܲܢ ܚܲܝܠܹܗ ܪܵܡ ܡ̣ܢ ܐ̄ܢܵܫܵܐ . 51 ܒܪܲܒܿܘܼܬܼ ܚܲܝܠܹܗ ܡܸܬܿܬܲܡܲܗ ܗ̄ܘ̣ܵܐ ܚܲܣܝܼܪ ܗܵܘܢܵܐ : pb. f.74r 52 ܘܡܸܬܼܩܲܠܹܐ ܗ̄ܘ̣ܵܐ ܠܘܼܩܒܲܠ ܬܲܪܬܹܝܢ ܕܲܒܼܚܲܕܼ ܐܢܵܫܵܐ ܀ 53 : ܒܛܲܢܬܹܗ ܟܲܪܣܵܐ ܝܲܠܕܘܼܗܝ ܪܸ̈ܓܼܫܹܐ ܛܲܥܢܵܝ̈ܗܝ ܒܘܼܪ̈ܟܹܿܐ 54 ܘܗܵܕܹܐ ܕܐ̄ܢܵܫܵܐ ܗ̄ܝ̣ ܕܲܩܢܹܐ ܪܸ̈ܓܼܫܹܐ ܡܸܬܼܪ̈ܲܓܼܫܵܢܹܐ . 55 ܒܛܝܼܢ ܡ̣ܢ ܩܵܠܵܐ ܕܠܵܐ ܙܘܼܘܵܓܼܵܐ ܦܲܓܼܪܵܢܵܝܵܐ . 56 ܘܗܵܕܹܐ ܪܵܡܵܐ ܗ̄ܝ̣ ܡ̣ܢ ܒܲܪܢܵܫܵܐ ܒܸܣܪܵܢܵܝܵܐ ܀ 57 : ܝܼܢܸܩ ܚܲܠܒܼܵܐ ܫܩ݂ܲܠ ܬܲܪܒܿܝܼܬܼܵܐ ܠܐܝܼ ܡ̣ܢ ܥܲܡܠܵܐ 58 ܠܗܵܕܹܐ ܣܵܗ̈ܕܵܢ ܟܝܵܢ̈ܝܵܬܼܵܐ ܕܲܟܼܝܵܢ ܐܢܵܫܵܐ ܗ̄ܘ̣ . 59 : ܥܡ݂ܲܕܼ ܐܲܝܟ ܐܢܵܫ̈ܐ ܡ̣ܢ ܒܲܪܢܵܫܵܐ ܐܲܝܟ ܚܲܣܝܼܪܵܐ 60 ܘܗ̇ܕܹܐ ܓܠܝܐ ܗ̄ܝ̣ ܕܚܲܣܝܼܪܵܐ ܗ̄ܘ̣ܵܬܼ ܠܦܘܼܬܼ ܐܢܵܫܘܼܬܹܗ ܀ 61 : ܢܚܸܬܼ ܪܘܼܚ ܩܘܼܕܼܫܵܐ ܐܲܟܼܪܸܙ ܐܲܒܼܵܐ ܕܗܵܢ̇ܘ ܚܲܒܿܝܼܒܼܝ 62 ܗܵܪܟܿܐ ܚܲܝܠܵܐ ܗ̄ܘ̣ ܐܲܠܵܗܵܝܵܐ ܕܚܲܝܼܠ ܐܢܵܫܵܐ . 63 : ܣܠܸܩ ܡ̣ܢ ܡܝ̈ܐ ܚܲܕܼ ܒܲܪܢܵܫܵܐ ܒܦܲܓܼܪܵܐ ܘܢܲܦܫ̣ܵܐ 64 ܘܲܢܚܸܬܼ ܪܘܼܚܵܐ ܘܩܵܘܝܼ ܨܐܕܵܘܗܝ ܕܠܵܐ ܫܘܼܢܵܝܵܐ ܀ 65 : ܒܚܲܝܠܵܐ ܕܪܘܼܚܵܐ ܡ̣ܬܿܕܲܒܲܪ ܗ̄ܘ̣ܵܐ ܐܵܕܼܵܡ ܕܲܬܼܪܹܝܢ 66 ܘܲܒܼܥܸܠܕܲܪܵܐ ܡܸܬܿܕܲܡܲܪ ܗ̄ܘ̣ܵܐ ܒܚܲܝܠܹܗ ܟܲܣܝܵܐ . 67 : ܚܸܒܼ̈ܠܹܐ ܩܫ̈ܝܵܐ ܡܵܚ̇ܝܼܢ ܗ̄ܘ̣ܵܘ ܠܹܗ ܠܐܵܟܸ̇ܠ ܩܲܪܨܵܐ 68 ܘܡܸܬܼܪܥܹܐ ܗ̄ܘ̣ܵܐ ܕܢܸܩܪܘܿܒܼ ܨܹܐܕܼܵܘܗܝ ܘܲܕܼܠܵܐ ܢܸܩܪܘܿܒܼ ܀ 69 : ܐܲܝܟ ܝܲܠܕܬܿܐ ܡܸܬܼܒܲܠܗܹܐ ܗ̄ܘ̣ܵܐ ܡܲܪܝܼܪ ܚܲܨܪ̈ܐ 70 ܘܡܸܬܼܚܲܫܲܒܼ ܗ̄ܘ̣ܵܐ ܕܒܲܐܝܠܹܝܢ ܦܘܼܪ̈ܣܹܐ ܢܸܓܼܡܘܿܪ ܚܲܨܪܹܗ . 71 : ܪܸ̈ܓܿܬܼܵܐ ܣܢܝܼܬܼܵܐ ܪܵܓܼ ܡܵܪܘܿܕܼܵܐ ܒܓܼܵܘ ܪܸܥܝܵܢܹܗ 72 ܘܡܸܬܼܝܲܐܒܼ ܗ̄ܘ̣ܵܐ ܕܢܸܩܪܘܼܒܲ ܨܹܐܕܵܘܗܝ ܐܲܝܟ ܨܝܕܼ ܐܢܵܫܵܐ ܀ 73 : ܡ̇ܢ ܕܹܝܢ ܝܲܗܒܼܠܝܼ ܕܐܸܩܪܘܿܒܼ ܨܐܕܵܘܗܝ ܡܸܬܼܪܢܐ ܗ̄ܘ̣ܵܐ 74 ܘܲܒܼܝܲܕ ܚܲܫܹ̈ܐ ܐܸܒܼܩܹܐ ܚܲܫܵܘ̈ܗܝ ܐܸܢ ܚܵܫܘܿܫܵܐ ܗ̄ܘ̣ . 75 : ܐܲܝܟ ܕܒܲܒܼܐܵܕܵܡ ܚܵܙܪ ܗ̄ܘ̣ܵܐ ܒܹܗ ܒܲܒܼܪܹܗ ܕܵܐܕܼܵܡ 76 ܘܲܡܣܲܟܹܿܐ ܗ̄ܘ̣ܵܐ ܕܢܲܛܥܹܝܘܗܝ ܠܐܵܕܼܵܡ ܐܲܝܟ ܡܵܐ ܕܠܐܕܼܵܡ ܀ 77 : ܐܵܕܼܵܡܵܐܝܼܬܼ ܡܸܬܼܪܲܥܹܐ ܗ̄ܘ̣ܵܐ ܕܢܲܩܪܸܒܼ ܥܲܡܹܗ 78 ܘܡܸܬܼܩܲܢܸܿܛ ܗ̄ܘ̣ܵܐ ܡ̣ܢ ܨܝܕ ܟܲܣܝܵܐ ܕܢܵܨ̇ܚ ܗ̄ܘ̣ܵܐ ܒܹܗ . 79 : ܚܲܕܼ ܡ̣ܢ ܟܹܐܢܹ̈ܐ ܡܵܢܹ̇ܐ ܗ̄ܘ̣ܵܐ ܠܹܗ ܡܐܢܵܐ ܕܪܘܼܓܼܙܵܐ 80 ܘܡܸܬܼܡܲܪܡܲܪ ܗ̄ܘ̣ܵܐ ܕܢܹܐܡܲܪ ܥܲܡܹܗ ܕܝܼܢܵܐ ܒܓܸܠܝܵܐ ܀ 81 : ܫܢܝ̈ܐ ܬܠܵܬܼܝܼܢ ܡܸܬܼܩܲܠܹܐ ܗ̄ܘ̣ܵܐ ܠܘܼܩܒܲܠ ܡܸܠܵܘ̈ܗܝ 82 ܥܕܲܡܵܐ ܕܲܫܡ݂ܲܥ ܗܵܝ̇ ܒܲܪܬܼ ܩܵܠܵܐ ܕܗܵܢܵܘ̇ ܚܲܒܿܝܼܒܼܝ . 83 : ܗܵܢܵܐ ܩܵܠܵܐ ܐܲܪܡܝܼ ܙܵܘܥܵܐ ܒܚܲܝܠܵܘ̈ܗܝ 84 ܘܲܫܪܝܼ ܩܵܥܹ̇ܝܢ ܡ̣ܢ ܟܲܪܝܘܼܬܼܵܐ ܕܪܸ̈ܥܝܵܢܲܝܗܘܿܢ ܀ 85 : ܐܲܝܟ ܕܡ̣ܢ ܫܸܢܬܼܵܐ ܢܵܕܼܘ ܛܲܒܿܝܼ̈ܥܹܐ ܒܩܵܠܹܗ ܕܐܲܒܼܵܐ 86 ܘܲܟܼܢܲܫ̣ܘ ܐܲܟܼܚܲܕ ܠܡܸܩܛܲܪ ܐܪܵܙܵܐ ܥܲܠ ܐ̄ܪܵܙ ܚܲܝ̈ܢ . 87 : ܐ̇ܪܵܙܵܐ ܕܥܵܘܠܵܐ ܩܛ̣ܪ ܡܵܪܘܿܕܼܵܐ ܘܚܝܠܘ̈ܬܗ 88 ܕܢܸܥܒܸܿܕܼ ܩܸܐܪܣܵܐ ܥܲܡ ܓܲܢ̄ܒܪܵܐ ܕܚܲܣܝܼܢ ܡܸܢܹܗ ܀ 89 : ܒܙܲܝܢܵܐ ܕܢܟܠܹܗ ܙܲܝܸܢ ܢܲܦܫܹܗ ܢܲܟܿܘܼܠܬܼܵܢܵܐ 90 ܘܫܲܪܝܼ ܡܫܲܓܸܫ ܐܲܝܟ ܗܵܘ̇ ܙܲܒܼܢܵܐ ܕܲܒܦܲܪܕܲܝܣܵܐ . 91 : ܠܹܗ ܠܗܵܘ̇ ܙܲܒܼܢܵܐ ܡܕܲܡܹܐ ܗܘ̤ ܠܹܗ ܠܗܵܢܵܐ ܙܲܒܼܢܵܐ 92 ܘܠܵܐ ܝܵܕܲܥ̇ ܗ̄ܘ̣ܵܐ ܕܠܵܐ ܕܵܡܹ̇ܐ ܗ̄ܘ̣ܵܐ ܙܲܒܼܢܵܐ ܠܙܲܒܼܢܵܐ ܀ 93 : ܐܵܕܼܵܡܵܝܵܐ ܩܵܪܹ̇ܐ ܗ̄ܘ̣ܵܐ ܠܹܗ ܠܐܵܕܼܵܡ ܕܲܬܼܪܹܝܢ 94 ܘܒܼܵܗ̇ ܒܲܕܼܡܘܼܬܼܵܐ ܡܢܲܣܹܐ ܗ̄ܘ̣ܵܐ ܠܹܗ ܒܚܲܫܲܝ̈ ܦܲܓܼܪܵܐ . 95 : ܚܫܝ̈ ܦܲܓܼܪܵܐ ܡܥܲܗܸܕܼ ܗ̄ܘ̣ܵܐ ܠܹܗ ܠܦܲܓܼܪܵܢܵܝܵܐ 96 ܘܐܲܝܟ ܕܲܠܪܵܚܡܵܐ ܡܩܲܪܸܒܼ ܗ̄ܘ̣ܵܐ ܠܹܗ ܙܢܲܝ̈ ܚܘܼܬܼܚܵܬܹ̈ܐ ܀ 97 : ܠܚܘܼܪܒܵܐ ܪܓܼܝܼܓܼ ܗ̄ܘ̣ܵܐ ܕܢ̣ܦܘܿܩ ܥܲܡܹܗ ܕܪܵܚܸ̇ܡ ܚܘܼܪܒܵܐ 98 ܐܲܝܟܿܐ ܕܠܵܐ ܫܟܼܝܼܚܝ ܡܵܙܘܿܢ ܙܲܒܼܢܵܐ ܠܐܲܪ̈ܥܵܢ̇ܝܹܐ . 99 : ܐܲܝܟ ܐܲܬܼܠܝܼܛܵܐ ܡܓܲܪܸܓܼ ܗ̄ܘ̣ܵܐ ܠܹܗ ܠܘܵܬܼ ܬܲܟܼܬܘܼܫܵܐ 100 ܕܢܸܚܙܹܐ ܐܝܼܬܼ ܒܹܗ ܙܢܲܝ̈ ܚܘܼܬܼܚܵܬܹ̈ܐ ܕܕܼܵܡܹܝ̇ܢ ܠܐܵܕܼܵܡ ܀ 101 : ܒܟܼܠܗܘܿܢ ܚܲܫܹ̈ܐ ܐܵܕܼܵܡܵܝܹ̈ܐ ܙܲܝܸܢ ܢܲܦܫܹܗ 102 ܒܲܕܼܪܵܡܹ̇ܐ ܗ̄ܘ̣ܵܐ ܕܕܲܠܡܵܐ ܢܸܦܠܲܛ ܡ̣ܢ ܢܸܣܝܘܿܢܵܘ̈ܗܝ . 103 ܩ̈ܠܐ ܕܲܥܠܵܘܗܝ ܡܙܝܼܥܝܼܢ ܗ̄ܘ̣ܵܘ ܠܹܗ ܠܘܵܬܼ ܬܲܟܼܬܘܼܫܵܐ : pb. f.74v 104 ܘܡܸܨܛܲܢܲܥ̣ ܗ̄ܘ̣ܵܐ ܕܢܸܩܪܘܿܒܼ ܨܐܕܵܘܗܝ ܐܘܼܡܵܢܵܐܝܼܬܼ ܀ 105 : ܐܘܼܡܵܢܵܐܝܼܬܼ ܣܥ݂ܲܪ ܐܘܼܡܵܢܵܐ ܡܵܐܢܲܝ̈ ܙܲܝܢܹܗ 106 ܘܟܲܢܫ ܦܘܼܪ̈ܣܹܐ ܘܟܸܢ ܩܲܪܸܒܼ ܠܹܗ ܙܢܲܝ̈ ܬܲܟܼܬܘܼܫܹܗ . 107 : ܦܘܼܪ̈ܣܹܐ ܨܢܝܼܥܹ̈ܐ ܣܕܲܪ ܐܲܝܟ ܙܲܝܢܵܐ ܒܓܼܵܘ ܪܸܥܝܵܢܹܗ 108 ܘܲܣܥ݂ܲܪ ܚܲܝܠܹܗ ܘܟܲܣܝܼ ܙܲܝܢܵܐ ܕܲܢܟܼܝܼܠܘܼܬܹܗ ܀ 109 : ܙܲܒܼܢܵܐ ܒܥ̣ܵܐ ܠܹܗ ܕܲܢܚܵܘܹܐ ܒܹܗ ܙܢܲܝ̈ ܨܸܢ̈ܥܵܬܹܗ 110 ܘܲܠܦܘܼܬܼ ܙܲܒܼܢܵܐ ܪܲܟܲܒܼ ܦܘܼܪ̈ܣܹܐ ܕܚܵܣܟ̇ܝܢ ܦܘܼܪ݁ܣܹܐ . 111 : ܙܲܒܼܢܵܐ ܥܲܬܸܿܕܼ ܐܸܢܘܿܢ ܠܦܘܼܪܣ̇ܝ ܢܸܟܼܠܹܗ 112 ܘܡܸܬܼܝܲܒܼ ܗ̄ܘ̣ܵܐ ܘܡܸܬܼܩܲܢܲܛ ܗ̄ܘ̣ܵܐ ܕܢܸܓܼܠܹܗ ܢܸܟܼܠܹܗ ܀ 113 : ܗܘ̤ ܒܹܗ ܐܲܩܪܸܒܼ ܥܲܕܼܠܵܐ ܢܲܩܪܸܒܼ ܩܪܵܒܼܵܐ ܓܲܠܝܵܐ 114 ܘܲܒܼܩܹܐ ܢܲܦ̣ܫܹܗ ܟܲܕܼ ܡܸܬܼܒܲܩܹܐ ܕܕܲܠܡܵܐ ܢܫܲܦܠܲܢ . 115 : ܩܪܵܒܼܵܐ ܐܲܪܥܹܗ ܠܲܩܪܲܒܼܬܼܵܢܵܐ ܕܚܲܣܝܼܢ ܡܸܢܹܗ 116 ܘܡܸܬܼܚܲܫܲܒܼ ܗ̄ܘ̣ܵܐ ܕܕܲܠܡܵܐ ܢܸܗܘܹܐ ܓܘܼܚܟܵܐ ܠܐܢܵܫ̈ܐ ܀ 117 : ܗܵܠܹܝܢ ܗܘ̤ ܒܹܗ ܡܸܬܼܪܵܢܹܐ ܗ̄ܘ̣ܵܐ ܣܵܢܵܐܐ ܕܐܢܵܫܵܐ 118 ܘܪܵܚܹ̇ܡ ܐ̄ܢܵܫܵܐ ܥܲܕܬܹܿܗ ܠܐܢܵܫܵܐ ܕܢܲܩܪܸܒܼ ܥܲܡܹܗ . 119 : ܒܙܲܝܢܵܐ ܕܪܘܼܚܵܐ ܙܲܝܢܹܗ ܪܘܼܚܵܐ ܠܐܢܵܫܵܐ ܕܡܸܢܲܢ 120 ܘܫܲܕܪܹܗ ܕܢܸܥܒܸܿܕܼ ܩܸܐܪܣܵܐ ܒܚܘܼܪܒܵܐ ܥܲܡ ܚܲܣܝܼܢܹ̈ܐ ܀ 121 : ܐܲܝܟ ܛܘܼܝܵܒܹܗ ܕܲܒܼܥܸܠܕܲܪܵܐ ܛܲܝܒܹܗ ܠܕܲܪܵܐ 122 ܘܠܲܐܝܟܿܐ ܕܲܒܥ̣ܵܐ ܪܹܫ ܕܲܪܵܪܹ̈ܐ ܢܦܲܩ̣ ܐܲܬܼܠܹܝܛܵܐ . 123 : ܐܲܬܼܠܝܼܛܵܐܝܼܬܼ ܢܦ݂ܲܩ ܐܲܬܼܠܹܝܛܵܐ ܕܙܲܕܝܼܩܘܼܬܼܵܐ 124 ܘܲܡܚܲܙܲܩ ܗ̄ܘ̣ܵܐ ܟܠܹܗ ܒܟܼܠܹܗ ܒܙܲܝܢܵܐ ܕܪܘܼܚܵܐ ܀ 125 : ܚܲܝ̈ܠܲܝ ܪܵܘܡܵܐ ܫܲܕܲܪ ܥܲܡܹܗ ܚܲܝܠܵܐ ܕܲܓܼܒ̣ܵܝܗܝ 126 ܕܢܸܗܘܘܿܢ ܣܵܗܼܕ̈ܐ ܐܵܦ ܚܲܙܝܹ̈ܐ ܕܐܲܬܼܠܝܼܛܘܼܬܹܗ . 127 : ܐܲܝܟ ܬܹܐܛܪܘܢ ܣܵܡܹܗ ܠܥܵܠܡܵܐ ܡܵܪܹܗ ܕܥܵܠܡܵܐ 128 ܘܚܲܝ̈ܠܲܝ ܪܵܘܡܵܐ ܒܩܝܲܝ̈ ܕܲܪܵܐ ܕܐܲܓܼܘܼܢܸܣ̈ܛܹܐ ܀ 129 : ܬܲܟܼܬܘܼܫܵܐ ܗ̄ܘ̣ܵܐ ܕܲܚܠܵܦ ܥܵܠܡܵܐ ܗ̄ܘ̣ܵܐ ܬܲܟܼܬܘܼܫܵܐ 130 ܘܫܲܦܝܼܪ ܟܲܢܸܫ ܠܲܫܡܲܝܵܢܹ̈ܐ ܕܲܢܫܲܒܿܚܘܼܢܵܝܗܝ . 131 : ܒܟܲܪܝܘܼܬܼܵܐ ܗ̄ܘ̣ܵܘ ܡ̣ܢ ܗܵܘ̇ ܙܲܒܼܢܵܐ ܕܚܵܒܼ ܒܹܗ ܐܵܕܼܵܡ 132 ܘܲܡܣܲܟܹܿܝܢ ܗ̄ܘ̣ܵܘ ܕܐܸܡܲܬܼܝ ܢܸܙܟܹܿܐ ܐܵܕܼܵܡ ܒܐܵܕܼܵܡ ܀ 133 : ܠܝܘܿܡ ܙܵܟܼܘܼܬܼܵܐ ܡܸܬܿܛܲܝܒܼܝܼܢ ܗ̄ܘ̣ܵܘ ܪܵܚܡܲܝ ܓܸܢܣܲܢ 134 ܘܡܸܬܼܝܲܐܒܹܝܢ ܗ̄ܘ̣ܵܘ ܕܢܸܙܟܹܿܐ ܓܸܢܣܲܢ ܒܝܲܕ ܒܲܪ ܓܸܢܣܲܢ . 135 : ܐܲܪܒܿܥܝܼܢ ܝܵܘܡܝܼ̈ܢ ܩ̣ܵܡ ܕܲܪܵܪܵܐ ܚܲܕܼ ܠܘܼܩܒܲܠ ܚܲܕܼ 136 ܪܹܫܵܐ ܕܐܵܐܲܪ ܘܐܢܵܫܵܐ ܕܡܸܢܲܢ ܚܙܵܬܼܵܐ ܕܬܲܗܪܵܐ ܀ 137 : ܚܙܵܬܼܵܐ ܕܬܲܗܪܵܐ ܡܸܬܼܚܵܘܝܵܐ ܗ̄ܘ̣ܬܼܵ ܠܥܹܝܢ ܚܲܙ̈ܵܝܹܐ 138 ܟܲܕܼ ܡܸܬܼܟܲܬܼܫܝܼܢ ܪܘܼܚܵܐ ܘܦܲܓܼܪܵܐ ܕܠܵܐ ܒܐܝܼܕܼ̈ܝܵܐ . 139 : ܕܠܵܐ ܒܐܝܼܕ̈ܝܐ ܡܸܬܼܟܲܬܲܫ ܗ̄ܘ̣ܵܐ ܦܲܓܼܪܵܢܵܝܵܐ 140 ܪܘܼܚܵܢܵܐܝܼܬܼ ܐܵܚܸ̇ܕܼ ܗ̄ܘ̣ܵܐ ܠܹܗ ܠܪܹܫ̇ܐ ܕܐܵܐܲܪ ܀ 141 : ܨܵܘܡܵܐ ܥܡܝܼܠܵܐ ܓܒ̣ܵܐ ܠܹܗ ܙܲܝܢܵܐ ܕܢܸܬܼܟܲܬܼܫ ܒܹܗ 142 ܕܲܠܡܵܐ ܢܸܪܢܹܐ ܐܵܟܸܠܩܲܪܨܵܐ ܕܚܝܼܠܵܐ ܕܐܘܼܟܼܠܵܐ ܗ̄ܘ̣ . 143 : ܒܸܠܥܵܕ ܐܘܼܟܼܠܵܐ ܩܪܸܒܼ ܠܲܩܪܵܒܼܵܐ ܕܥܲܡ ܚܲܣܝܼܢܵܐ 144 ܕܢܚܸܙܘܢ ܕܝܘ̈ܐ ܕܐܸܦܢ ܐܢܵܫܵܐ ܗ̄ܘ̣ ܪܵܡ ܡ̣ܢ ܐܢܵܫܵܐ ܀ 145 : ܒܝܲܕ ܚܘܼܡܣܵܢ̇ܐ ܡܲܠܸܦ ܗ̄ܘ̣ܵܐ ܠܗܘܿܢ ܠܲܒܼܥܝܼܪ̈ܝܹܐ 146 ܕܐܝܼܬܼ ܗ̄ܘ̣ܵܐ ܥܲܡܹܗ ܚܲܝܠܵܐ ܐ̄ܚܪܹܢܵܐ ܕܚܲܣܝܼܢ ܡ̣ܢ ܟܠ . 147 : ܒܪܲܒܿܘܼܬܼ ܚܲܝܠܹܗ ܡܸܬܼܒܲܩܹܐ ܗ̄ܘ̣ܵܐ ܪܹܫ ܣܸܕܼܪ̈ܲܝܗܘܿܢ 148 ܥܲܠ ܗܵܝ̇ ܛܲܝܸܒܼ ܙܢܲܝ̈ ܬܲܟܼܬܘܼܫܵܐ ܕܟܼܠ ܐܸܣܟܹܝܡܝܼ̈ܢ ܀ 149 : ܟܠ ܐܸܣܟܹܿܝܡܝܼ̈ܢ ܨܝ̈ܕܝ ܐܢܫ̈ܐ ܣܕ݂ܲܪ ܡܵܪܘܲܕܵܐ 150 ܕܟܼܠܡܵܐ ܢܸܦܠܲܛ ܡ̣ܢ ܨܢܥܵܬܼ̈ܗ ܘܢܸܗܘܹܐ ܓܘܼܚܟܵܐ . 151 : ܪܲܒܿ ܗ̄ܘ̣ܵܐ ܩܸܐܪܣܵܐ ܕܐܲܪܥܹܗ ܡ̣ܢ ܫܸܠܝ ܠܲܩܪܲܒܼܬܼܵܢܵܐ 152 ܘܠܵܐ ܕܵܡܹ̇ܐ ܗ̄ܘ̣ܵܐ ܠܩܸܐܪܣܵܐ ܕܲܣܕܲܪ ܥܲܡ ܟܠ ܕܪ̈ܝܼܢ ܀ 153 : ܩܸܢܛܵܐ ܪܲܒܿܐ ܡܣܲܪܸܕܼ ܗ̄ܘ̣ܵܐ ܠܹܗ ܠܲܠܒܼܝܼܒܼ ܢܲܦ̣ܫܵܐ 154 ܘܡܸܬܼܩܲܢܲܛ ܗ̄ܘ̣ܵܐ ܕܢܹܐܚܘܕܲ ܕܲܪܵܐ ܥܲܡ ܦܲܓܼܪܵܢܵܐ . 155 : ܒܩܸܢܛܹܗ ܘܚܘܼܨܦܹܗ ܡܸܬܼܒܲܩܹܐ ܗ̄ܘ̣ܵܐ ܐܵܦ ܦܲܓܼܪܵܢܵܐ 156 ܘܝܲܗ̣ܒܼ ܠܹܗ ܓܸܪܓܼܵܐ ܕܢܸܩܪܘܿܒܼ ܨܹܐܕܼܵܘܗܝ ܒܐܸܣܟܹܿܝܡ ܟܲܦܢܵܐ ܀ pb. f.75r 157 : ܐܲܪܒܿܥܝܼܢ ܝܵܘܡܝܼ̈ܢ ܨܵܡ ܨܲܝܵܡܵܐ ܡ̣ܢ ܚܘܼܬܼܚ̈ܵܬܹܐ 158 ܘܲܒܼܫܘܼܠܵܡܵܐ ܬܲܒܼܥܹܗ ܟܝܵܢܹܗ ܟܝܵܢܵܝܵܬ̈ܐ . 159 : ܒܹܗ ܒܲܟܼܝܵܢܵܐ ܡܸܬܼܒܲܩܹܐ ܗ̄ܘܼܵܐ ܟܝܵܢܹܗ ܕܐܵܕܼܵܡ 160 ܥܲܠ ܗܵܝ̇ ܬܲܚܡܹܗ ܠܨܵܘܡܹܗ ܒܨܵܘܡܵܐ ܕܲܟܼܢܵܘ̈ܵܬܹܗ ܀ 161 : ܐܲܦ ܣܵܛܵܢܵܐ ܒܗܵܕܼܵܐ ܬܸܢܘܲܝ ܡܸܬܼܠܲܒܲܒܼ ܗ̄ܘܼܵܐ 162 ܕܠܵܐ ܥܒܼܪ ܛܟܼܣܵܐ ܕܡܸܢܝܵܢ ܝܵܘܡܹ̈ܐ ܕܨܵܡ݂ ܨܲܝܵܡܹ̈ܐ . 163 : ܒܟܲܦܢܵܐ ܕܲܦܓܼܪܹܗ ܕܦܲܓܼܪܢܵܝܵܐ ܚ݂ܵܪ ܡܵܪܘܿܕܼܵܐ 164 ܘܲܩܪܸܒܼ ܨܐܕܼܵܘܗܝ ܘܲܚ݂ܙܵܐ ܕܦܲܓܼܪܵܐ ܗ̄ܘ݂ ܕܚܲܣܢܹܗ ܟܲܦܢܵܐ ܀ 165 : ܚܵܙ݂ܵܐ ܕܐܸܬܼܪܲܦܝܼܘ ܪܸ̈ܓܼܫܲܝ ܦܲܓܼܪܹܗ ܐܲܝܟ ܟܠ ܦܲܓܼܪ̈ܝܢ 166 ܘܲܪܢ݂ܵܐ ܒܢܲܦ݂ܫܹܗ ܕܗܵܐ ܥܸܕܵܢܵܐ ܕܚܘܼܬܼܚܵܬܼ ܦܲܓܼܪܵܐ . 167 : ܗܵܘ̇ ܥܸܕܵܢܵܐ ܕܲܒܼܦܲܪܕܲܝܣܵܐ ܡܸܬܼܥܲܗܲܕ ܗ̄ܘ݂ܵܐ 168 ܕܲܚܙ݂ܵܝܗܝ ܠܐܵܕܼܵܡ ܕܡܸܬܼܝܵܐܸܒܼ ܗ̄ܘ݂ܵܐ ܠܐܘܼܟܼܠܵܐ ܕܦܹܐܪܵܐ ܀ 169 : ܐܲܝܟ ܕܲܒܼܐܵܕܼܵܡ ܚܵܐܲܪ ܗ̄ܘ݂ܵܐ ܒܹܗ ܒܲܒܼܪܹܗ ܕܐܵܕܼܵܡ 170 ܘܒܼܵܗ̇ ܒܲܕܼܡܘܼܬܼܵܐ ܡܩܲܪܸܒܼ ܗ̄ܘ݂ܵܐ ܠܹܗ ܪܸܓܲܬܼ ܦܹܐܪܵܐ . 171 : ܚܘܼܬܼܚܲܬܼ ܦܲܓܼܪܵܐ ܡܥܝܼܪ ܗ̄ܘ݂ܵܐ ܒܦܲܓܼܪܹܗ ܕܦܲܓܼܪܵܢܵܝܵܐ 172 ܘܐܲܝܟ ܕܲܠܦܲܓܼܪܵܐ ܡܫܲܓܸܫ ܗ̄ܘ݂ܵܐ ܠܹܗ ܕܢܸܫܐܲܠ ܐܘܼܟܼܠܵܐ ܀ 173 : ܒܐܘܼܟܼܠܵܐ ܐܲܦܝܼܣ ܠܲܕܼܒܹܝܬܼ ܐܵܕܼܵܡ ܕܢܸܛܥܘܢ ܥܲܡܹܗ 174 ܘܲܪܢܵܐ݂ ܕܲ [ ܠ ] ܒܲܪ ܡܲܦܝܼܣ ܠܹܗ ܐܵܦ ܠܹܗ ܐܲܝܟ ܕܲܠܗܵܢܘܿܢ . 175 ܦܝܵܣܵܐ ܕܠܲܚܡܵܐ ܐܸܚܲܕܼ ܠܘܼܩܕܼܵܡ ܒܲܕܼܡܡܘܼܬܼ ܕܲܪܵܐ 176 ܘܫܲܪܝܼ ܡܚܵܘܹܐ ܙܢܲܝ̈ ܚܘܼܡܣܵܢܵܐ ܠܲܒܼܥܸܠܕܲܪܼܗ ܀ 177 : ܐܸܡ݂ܲܪ ܡܸܠܬܼܵܐ ܕܢܸܗܘܹܐ ܠܲܚܡܵܐ ܢܟܼܝܼܠܵܐ ܬܲܪܓܸܿܡ 178 ܘܗܵܐ ܡܸܬܼܝܲܕܥܵܐ ܕܫܲܪܝܼܪܵܐܝܼܬܼ ܒܲܪ ܐܲܠܵܗܵܐ ܐܲܢ̄ܬܿ . 179 : ܦܩܘܿܕܲ ܠܲܟܼܝܵܢܹ̈ܐ ܠܵܐ ܪ̈ܓܼܘܫܹܐ ܐܲܝܟ ܒܵܪܘܿܝܵܐ 180 ܘܲܥܒܸܕܼ ܡܸܕܹܡ ܕܲܦܐܹܐ ܠܲܫܡܵܐ ܕܲܩ̣ܪܵܐ ܒܲܫܡܹܗ ܀ 181 : ܫܲܚܠܸܦ ܟܹܐܦܹ̈ܐ ܡ̣ܢ ܩܲܫܝܘܼܬܼܵܐ ܕܲܡܟܲܢܵܐ ܒܗܹܝܢ 182 ܘܐܲܩܢܐ ܐܸܢܹܝܢ ܟܝܵܢܵܐ ܕܠܲܚܡܵܐ ܡܸܬܼܐܲܟܼܠܵܢܵܐ . 183 : ܒܝܲܕܼ ܣܘܼܥܪ̈ܵܢܹܐ ܓܠܝܼ ܬܲܚܘܝܼܬܼܵܐ ܕܩ̈ܠܹܐ ܕܲܥܠܲܝܟ 184 ܘܗܵܐ ܡܸܬܼܓܲܠܝܵܐ ܪܲܒܿܘܼܬܼ ܕܲܪܓܼܵܟ ܠܥܹܝܢ ܚܲܙܵܝܹ̈ܐ ܀ 185 : ܠܥܹܝܢ ܣܲܓܿܝܼܐܹ̈ܐ ܐܲܟܼܪܸܙ ܐܲܒܼܵܐ ܕܗܵܢܵܘ̇ ܚܲܒܿܝܼܒܼܝ 186 ܐܸܢ ܚܲܒܿܝܼܒܼܵܐ ܐܲ̄ܢ̄ܬܿ ܥܒܸܕ ܥܒܸ̄ܕܼ ܬܸܕܼܡܘܼܪܬܵܐ ܘܫܲܪܲܪ ܚܘܼܒܵܟ . 187 : ܐܲܠܦܹ̈ܐ ܫܲܡ̣ܥܘܼܗ̇ ܠܗܵܝ̇ ܒܲܪܬܼ ܩܵܠܵܐ ܕܒܲܪ ܐܲܠܵܗܵܐ ܐܲܢ̄ܬܿ 188 ܛܠܲܝܗܝ ܠܲܫܡܵܟ ܒܝܲܕܼ ܣܘܼܥܪܵܢܵܐ ܕܗܵܘܹ̇ܐ ܡܸܢܵܟ ܀ 189 : ܥܒܸܕܼ ܐܲܝܟ ܐܲܒܼܘܼܟ ܥܒܼܵܕܼܵܐ ܕܕܼܵܡܹ̇ܐ ܠܲܥܒܼܵܕܼ ܐܝܼܕܼܵܘܗܝ 190 ܘܢܲܪܡܘܢ ܐܝܼܕܼܵܐ ܡ̈ܠܝܼܠܹܐ ܘܚܲܪ̈ܫܹܐ ܒܒܹܡ ܫܘܼܠܛܵܢܵܟ . 191 : ܡܲܠܸܠ ܡܸܠܬܼܵܐ ܕܡܲܠܝܵܐ ܬܲܗܪܵܐ ܩܕܼܵܡ ܚܲܙܵܝܹ̈ܐ 192 ܘܲܢܫܲܒܼܚܘܼܢܵܟ ܚܲܙܝܲܝ̈ ܬܲܗܪܵܐ ܕܚܹܝܠ ܦܸܬܼܓܼܵܡܲܝ̈ܟ ܀ 193 : ܒܚܘܼܪܒܵܐ ܐܝܼܬܲܝܟ ܘܠܵܐ ܫܟܼܚܼܝ ܨܹܐܕܼܵܝܟ ܡܵܙܘܿܢ ܙܲܒܼܢܵܐ 194 ܦܩܘܿܕܲ ܠܲܟܼܝܵܢܹ̈ܐ ܘܲܢܬܲܪܣܘܼܢܵܟ ܐܲܝܟ ܕܲܠܡܵܪܵܐ . 195 : ܡܵܪܵܐ ܐܝܼܬܸܿܝܟ ܠܦܘܼܬܼ ܗܵܘ̇ ܩܵܠܵܐ ܕܲܗܘ̤ܵܐ ܨܐܕܲܝܟ 196 ܓܡܘܿܪ ܨܒܼܝܵܢܵܟ ܒܲܓܼܡܝܼܪܘܼܬܼܵܐ ܕܡܸܠܲܬܼ ܦܘܼܡܵܐ ܀ 197 : ܚܙܝܼ ܣܘܼܢܩܵܢܵܟ ܐܲܝܟ ܡܵܐ ܕܲܚܙ̣ܵܘ ܟܹܐܢܹ̈ܐ ܚܲܒܼܪ̈ܝܟ 198 ܘܲܥܒܸܕ ܡܸܕܹܡ ܕܡܸܬܼܩܲܝܲܡ ܒܹܗ ܣܘܼܢܩ̇ܢ ܦܲܓܼܪܵܟ . 199 : ܨܵܩܘ̃ ܐܵܦ ܚܲܒܼܪ̈ܲܝܟ ܨܵܘܡܵܐ ܕܕܵܡܹ̇ܐ ܠܗܵܢܵܐ ܕܝܼܠܵܟ 200 ܘܒܵܬܲܪ ܙܲܒܼܢܵܐ ܩܢ̣ܵܘ ܕܲܢܡܠܘܢ ܣܘܼܢܩܵܢ̈ܲܝܗܘܿܢ ܀ 201 : ܕܝܼܠܵܟ ܪܲܒܵܐ ܗ̄ܝ̣ ܓܒܼܝܼܬܹܗ ܕܲܫܡܵܟ ܛܵܒܼ ܡ̣ܢ ܗܵܢ̇ܘܢ 202 ܣܥܘܿܪ ܬܸܕܼܡܘܼܪܬܼܵܐ ܕܦܲܐܝܵܐ ܠܐܲܝܢܵܐ ܕܪܲܒܿ ܡ̣ܢ ܚܲܒܼܪ̈ܘܗܝ . 203 : ܦܐܹܐ ܠܵܟ ܣܲܓܿܝܼ ܕܬܸܥܒܸܿܕܼ ܡܸܕܹܡ ܒܫܘܼܚܠܵܦ ܡܸܕܼܵܡ 204 ܕܢܸܗܘܹܐ ܥܒܼܵܕܵܟ ܣܵܗܕܵܐ ܒܚܝܼܪܵܐ ܕܡܸܠܲܬܼ ܦܘܼܡܵܟ ܀ 205 : ܗܵܠܹܝܢ ܬܪܲܓܸܿܡ ܪܹܫܵܐ ܕܐܵܐܲܪ ܥܲܡ ܪܹܫ ܓܸܢܣܲܢ 206 ܟܲܕܼ ܣܵܒܼܵܪ ܗ̄ܘ̣ܵܐ ܕܲܡܚܲܬܼ ܚܸܬܼ ܠܹܗ ܨܹܝܕܼ ܫܘܼܓܵܫܵܘ̈ܗܝ . 207 ܗܵܢܵܐ ܕܼܪܵܐ ܐܚܲܕܼ ܠܘܼܩܕܼܵܡ ܐܲܚ̣ܕܼ ܛܘܼܥܝܲܝܲ : pb. f.75v 208 ܘܲܛܥ̣ܵܐ ܣܲܓܿܝܼ ܘܠܵܐ ܩܲܬܼ ܛܦܪ̈ܵܘܗܝ ܒܓܼܘܼܫܡܵܐ ܡܫܝܼܚܵܐ ܀ 209 : ܗܵܢ ܐܵܓܼܘܿܢܵܐ ܥܒ̣ܕ ܩܕܼܡܵܝܲܬ ܛܪܸܩ ܒܐܵܓܘܵܢܹ̈ܐ 210 ܘܥܲܒܼܕܹܗ ܓܘܼܚܟܵܐ ܐܵܓܼܵܘܢܸܣܛܵܐ ܦܲܓܼܪܵܢܵܝܵܐ . 211 : ܒܗܵܢ ܬܲܟܼܬܘܼܫܵܐ ܢܲܣܝܹܗ ܠܚܲܠܹܗ ܚܬܼܝܼܪ ܒܲܟܼܝܵܢܹܗ 212 ܘܫܲܦܠܹܗ ܠܚܲܠܹܗ ܟܝܵܢܵܐ ܕܲܠܒܼܝܼܫ ܡܵܝܘܿܬܼܘܼܬܼܵܐ ܀ 213 : ܠܩܸܐܪܣܵܐ ܕܪܘܼܚܵܐ ܐܲܥܠܹܗ ܪܘܼܚܵܐ ܠܦܲܓܼܪܵܢܵܝܵܐ 214 ܘܚܵܒܼ ܪܘܼܚܵܢܵܐ ܘܲܙܟܼܵܐ ܦܲܓܼܪܵܐ ܝܼܩܝܼܪ ܪܸ̈ܓܼܫܹܐ . 215 : ܒܪܓܲܬܼ ܦܲܓܼܪܵܐ ܣܲܝܸܟ ܐܸܢܹܝܢ ܠܲܪ̈ܓܼܓܼܵܬܼܵܐ 216 ܘܩܲܪܸܒܼ ܐܸܢܹܝܢ ܒܲܕܡܘ̣ܬܼ ܕܲܫܢܹ̈ܐ ܠܦܲܓܼܪܢܵܝܵܐ ܀ 217 : ܪܲܫܢܹ̈ܐ ܫܝܼܛܹ̈ܐ ܩܲܪܸܒܼ ܫܝܼܛܵܐ ܠܡܗܝܼܪ ܗܵܘܢܵܐ 218 ܘܐܲܗܦܸܟ ܐܢܘܿܢ ܒܨܲܥܪ̈ܐ ܫܝ̣ܛܵܐ ܠܘܵܬܼ ܕܫܵܘܹ̇ܝܢ ܠܹܗ . 219 : ܒܐܲܦܘ̈ܵܗܝ ܛܲܪܦܹܗ ܠܕܲܫܢܹܗ ܕܒܸܝܫܵܐ ܐܵܕܼܵܡ ܕܲܬܸܪܹܝܢ 220 ܐܲܝܟ ܡܵܐ ܕܲܣܥܲܪ ܐܵܦ ܒܵܪ̣ܘܿܝܵܐ ܠܕܸܒܚܹܗ ܕܩܵܐܹܝܢ ܀ 221 : ܐܲܝܟ ܕܲܠܙܸܒܼܠܵܐ ܕܵܫܹܗ ܠܡܸܠܟܹܗ ܕܢܲܟܘܿܠܬܵܢܵܐ 222 ܘܐܲܗܸܠ ܘܲܓܼܚܟ ܥܲܠ ܨܢ̈ܥܵܬܹܗ ܦܲܟܲܝܗ̈ܵܬܼܵܐ . 223 : ܚܲܟܿܝܼܡܵܐܝܼܬܼ ܝܲܗ̄ܒ̣ ܠܹܗ ܡܸܠܬܼܵܐ ܠܚܲܣܝܼܪ ܗܵܘܢܵܐ 224 ܘܡ̣ܢ ܢܵܡܘܿܣܵܐ ܣܲܟܼܪܹܗ ܠܦܘܼܡܹܗ ܕܲܡܓܲܕܦܵܢܵܐ ܀ 225 : ܢܵܡܘܿܣܵܐܝܼܬܼ ܓܲܙܪܹܗ ܠܕܝܼܢܵܐ ܕܚܵܘܒܿܬܹܗ ܕܒܼܝܼܫܵܐ 226 ܕܢܗܘܹܐ ܝܵܕܲܥ̈ ܕܢܵܡܘܿܣܵܐܝܼܬܼ ܕܵܐܸܢ ܥܲܡܹܗ . 227 : ܒܲܚܕܵܐ ܡܸܠܬܼܵܐ ܫܪ̣ܵܝܗܝ ܠܐܲܣܪܵܐ ܕܪܸܒܿܘܿ ܡܸ̈ܠܝܼܢ 228 ܒܗܵܝ̇ ܕܲܟܼܬܼܝܼܒܼܵܐ ܕܠܵܐ ܗ̄ܘ̣ܵܐ ܒܠܲܚܡܵܐ ܚܝ̣ܵܐ ܒܲܪ ܐ̄ܢܵܫܵܐ ܀ 229 : ܠܵܐ ܗ̄ܘ̣ܵܐ ܒܠܲܚܡ̇ܐ ܚܝ̣̇ܐ ܒܵܪܢܵܫܐ ܥܢܵܝ̣ܗܝ ܠܲܢܟܼܝܼܠܵܐ 230 ܘܲܛܠܸܩܘ ܘܐܵܘܦܝܼܘ ܦܘܼܪ̈ܣܹܐ ܨܢܝܼܥܹܐ ܕܟܼܠ ܐܸܣܟܹܝܡܝܼ̈ܢ . 231 : ܡܨܹܐ ܗ̄ܘ̣ ܒܵܪܘܿܝܵܐ ܕܢܲܚܹܐ ܠܐܢܵܫܵܐ ܒܸܠܥܵ ] ܠܲܚܡܐ 232 ܘܣܵܦܩ̇ܐ ܡܸܠܬܼܵܐ ܕܫܸܡ ܒܵܪܘܝܵܐ ܚܠܵܦ ܟܠܡܸܕܹܡ ܀ 233 : ܒܗܸܬܼܘ ܒܲܗܝܼ̈ܬܹܐ ܡ̣ܢ ܬܘܼܟܼܠܵܢܵܐ ܕܲܚܬܼܝܼܪ ܗ̄ܘ̣ܵܐ ܒܹܗ 234 ܘܫܲܢܝ ܘܥܪܲܩ ܠܲܡܪܟܼܵܒܘܼ ܦܘܼܪ̈ܣܹܐ ܐ̄ܚܪ̈ܵܢܹܐ . 235 ܦܘܼܪܣܵܐ ܒܵܦܘܼܪܣܵܐ ܡܚܲܠܸܦ ܗ̄ܘ̣ܵܐ ܠܹܗ ܠܐܵܓܘܢܸܣܛܵܐ . 236 ܟܒܲܪ ܣܒܲܪ ܗ̄ܘ̣ܵܐ ܕܩܲܝܲܡ ܣܲܒܼܪܵܐ ܠܲܢܟܼܝܼܠܘܼܬܹܗ ܀ 237 : ܣܲܒܼܪܵܐ ܣܪܝܼܩܵܐ ܣܒ݂ܲܪ ܚܲܝܵܒܵܐ ܥܲܠ ܙܲܟܵܝܵܐ 238 ܘܠܵܐ ܝܵܕܲܥ̇ ܗ̄ܘ̣ܵܐ ܕܲܦܣܝܼܩ ܣܲܒܼܪܹܗ ܡ̣ܢ ܙܟܼܘܼܬܼܵܐ . 239 : ܥܲܠ ܙܵܟܼܘܼܬܼܵܐ ܡܸܬܼܟܼܵܬܼܫ ܗ̄ܘ̣ܵܐ ܒܲܗܝܼܬܼ ܐܲܦܹ̈ܐ 240 ܟܲܕܼ ܣܵܒܲ̇ܪ ܗ̄ܘ̣ܵܐ ܕܐܝܼܬܼ ܗ̄ܘ̣ ܦܘܼܪ̈ܣܹܐ ܨܹܝܕܲܝ̈ ܐܢܵܫܵܐ ܀ 241 : ܦܲܚܹ̈ܐ ܢܟܼܝܼ̈ܠܹܐ ܨܠܵܐ ܢܵܟܼܘܿܠܵܐ ܠܲܬܼܡܝܼܡ ܢܲܦܫܵܐ 242 ܘܟܲܣܝܼ ܐܸܢܘܿܢ ܒܦܲܐܝܘܼܬܼ ܫܘܼܦܪܵܐ ܕܡܹܐܚܲܕܼ ܥܲܝܢܹ̈ܐ . 243 : ܒܡܹܐܚܲܕ ܥܲܝܢܹ̈ܐ ܣܕܲܪ ܟܠ ܐܲܕܼܫ̈ܝܼܢ ܦܲܐܝܲܝ̈ ܫܘܼܦܪܵܐ 244 ܕܲܗܒܼܵܐ ܘܣܹܐܡܵܐ ܐܵܦ ܒܹܪܘܿܠܵܐ ܘܡܲܪ̈ܓܵܢܝܵܬܼܵܐ ܀ 245 : ܗܲܓܓܼܵܐܝܼܬܼ ܣܕܲܪ ܟܠܡܸܕܲܡ ܟܲܕ ܠܲܝܬܿ ܡܸܕܼܡ 246 ܘܐܲܩܝܼܡ ܐܸܢܹܝܢ ܟܲܕ ܠܲܝܬܿ ܐܸܢܹܝܢ ܫܲܪܝܼܪܵܐܝܼܬܼ . 247 : ܐܲܝܟ ܕܲܒܼܐܢܵܫܵܐ ܚܵܐܲܪ ܗ̄ܘ̣ܵܐ ܒܹܗ ܒܐ̄ܢܵܫܵܐ ܕܡܸܢܲܢ 248 ܡܸܛܠ ܗܵܕܹܐ ܣܕܲܪ ܕܡܘ̈ܵܬܐ ܕܪܚܡܲܬܼ ܐܢܵܫܵܐ ܀ 249 : ܪܚܝܼܡ̇ܐ ܗ̄ܝ̣ ܣܲܓܿܝܼ ܪܸܚܡܲܬܼ ܟܸܣܦܵܐ ܥܲܠ ܡܵܝܘܿܬܹ̈ܐ 250 ܘܥܲܠ ܗܵܝ̇ ܢܲܛܪܵܗ̇ ܠܗܲܢܝܐܘܼܬܼܵܗ̇ ܠܩܸܐܪܣܵܐ ܕܲܬܼܪܹܝܢ . 251 : ܒܩܸܐܪܣܵܐ ܩܲܕܼܡܵܐ ܢܪܸܓܼܬܼ ܦܹܐܪܵܐ ܐܲܩܪܸܒܼ ܥܲܡܹܗ 252 ܘܲܒܼܗܵܘ̇ ܕܲܬܼܪܝܢ ܒܪܲܚܡܲܬܼ ܟܸܣܦܵܐ ܝܲܡܵܐ ܕܚ̣ܪ̈ܒܹܿܗ ܀ 253 : ܒܗܵܢܵܐ ܝܲܡܵܐ ܚ̣ܙܵܐ ܕܲܚܢܝܼܩܵܐ ܬܲܪܥܝܼܬܼ ܐ̄ܢܵܫܵܐ 254 ܘܐܵܓܼܝܼܝܼ ܦܪܣܹܗ ܢܙܲܦܲܝ̈ ܝܲܒܼܫܵܐ ܩܕܼܵܡ ܦܪܵܘܩܲܢ . 255 : ܒܢܲܚܬܵܐ ܕܟܸܣܦܵܐ ܟܲܣܝܵܗ̇ ܠܐܪܥܵܐ ܒܲܕܡܘܬ̤ ܡ̈ܝܵܐ 256 ܘܠܵܐ ܝܵܕܲܥ̇ ܗ̄ܘ̣ܵܐ ܒܹܗ ܕܡܲܗܸܠ ܗ̄ܘ̣ܵܐ ܒܹܗ ܡܗܝܼܪ ܪܸܥܝܵܢܵܐ ܀ 257 : ܗܘ̤ ܒܐܸܣܟܹܿܝܡܵܐ ܣܵܕܲ̇ܪ ܗ̄ܘ̣ܵܐ ܠܗܹܝܢ ܠܛܠܢܝ̈ܬܹܗ 258 ܘܚܵܙܹ̇ܐ ܒܟܸܣܝܵܐ ܒܓܼܠܝܐ ܡܫܝܼܛ ܗ̄ܘ̣ܵܐ ܙܢܲܝ̈ ܫܝܼܛܘܼܬܹܗ . pb. f.76r 259 : ܣܕܲܪ ܐܲܝܟ ܐܲܕܫ̈ܐ ܦܐܝܼ̈ܝ ܫ̣ܘܦܪܐ ܟܲܕ ܠܲܝܬܿ ܐܢܘܿܢ 260 ܘܲܩܪܸܒܼ ܨܹܐܕܼܵܘܗܝ ܕܐܵܓܼܘܿܢܸܣܛܵܐ ܕܢܸܓܿܘܫ ܚܲܝܠܹܗ ܀ 261 : ܦܬܲܚ ܬܹܐܛܲܪܘܢ ܕܣܬܝܪ̈ܬܗ̇ ܡܠܲܐ ܒܝܼܫܬܐ 262 ܘܥܲܠ̣ ܩܵܡ̣ ܣܲܟܼܠܵܐ ܡܸܨܥܲܬܼ ܕܲܗܒܼܵܬ ܟܲܕܼ ܠܲܝܬܿ ܕܲܗܒ̣ܵܐ . 263 : ܩܥܵܐ ܦܲܩܪܵܐܝܼܬܼ ܚܬܝܼܪ ܪܸܥܝܵܢܐ ܨܸܝܕܼ ܡܲܟܿܝܼܟܼܵܐ 264 ܬܵܐ ܚܙܝܼ ܐܢܵܫܵܐ ܡܸܕܹܡ ܕܲܥܣܸܩ ܠܡܸܬܼܚܵܘܵܝܘܼ ܀ 265 : ܬܵܐ ܚܙܝܼ ܓܲܒܼܪ̈ܐ ܐܡܲܪ ܒܝܼܫܵܐ ܠܓܼܒܼܪܵܐ ܕܡܸܢܲܢ 266 : ܥܵܠܡܵܐ ܟܠܹܗ ܕܐܲܚܝܼܕܼ ܐ̄ܢܵܐ ܠܹܗ ܬܚܹܝܬܼ ܫܘܼܠܛܵܢܹܗ 267 : ܕܝܼܓ ܗ̄ܘ̣ ܥܵܠܡܵܐ ܘܲܫܒܼܝܼܚ̈ܬܵܐ ܕܲܠܓܼܵܘ ܡܸܢܹܗ 268 ܘܲܠܡ̇ܢ ܕܐܸܨܒܹܿܐ ܝܵܗ̇ܒܼ ܐ̄ܢܵܐ ܠܹܗ ܐܸܢ ܣܵܓܸ̇ܕ ܠܝܼ ܀ 269 : ܣܓܼܘܿܕܼ ܠܝܼ ܒܲܠܚܘܿܕܼ ܐܲܝܟ ܕܲܠܡܵܪܵܐ ܕܫܠܝܼܛ ܥܲܠ ܟܠ 270 ܘܣܒ̣ ܠܵܟ ܥܵܠܡܵܐ ܚܠܵܦ ܬܘܕܝܼܬܐ ܕܡܸܠܬܼ ܦܘܼܡܵܟ . 271 : ܐܘܕܵܐ ܒܡܵܪܘܼܬܼܝ ܘܩܲܪܝܼܢܝ ܡܵܪܵܐ ܚܘܼܒܵܢܵܐܝܼܬܼ 272 ܘܝ̇ܗܸܒܼ ܐ̄ܢܵܐ ܠܵܟ ܐܲܓܼܪܵܐ ܛܵܒܼܵܐ ܥܠܵܡܵܐ ܘܥܘܼܬܼܪܹܗ ܀ 273 : ܥܵܠܡܵܐ ܘܥܘܼܬܼܪܹܗ ܝܵܗ̇ܒܼ ܐ̄ܢܵܐ ܠܵܟ ܒܲܚܕܼܵܐ ܡܸܠܬܼܵܐ 274 ܘܐܲܢ̄ܬܿ ܦܢܲܐ ܠܝܼ ܣܸܓܼܕܲܬܼ ܚܘܼܒܵܐ ܚܘܼܒܵܢܵܐܝܼܬܼ . 275 ܣܒ̣ ܠܵܟ ܥܵܠܡܵܐ ܓܲܒܼܪܵܐ ܕܐܝܼܬܼܵܘܗܝ ܥܠܵܡܵܢܵܝܵܐ . 276 ܘܡܲܫܟܸܿܢ ܨܐܕܲܝ ܡܸܠܲܬܼ ܦܘܼܡܵܟ ܕܣܵܓܸ̇ܕܼ ܐܢ̄ܬܿ ܠܝܼ ܀ 277 : ܗܲܒܼ ܠܝܼ ܦܘܼܡܵܟ ܡܠܹܐ ܥܸܕܵܢܵܐ ܐܲܝܟ ܡܸܫܟܵܢܵܐ 278 : ܘܣܒܼ ܠܵܟ ܡܸܕܹܡ ܕܠܵܐ ܡܸܣܬܲܝܼ̇ܟ 279 : ܡ̣ܢ ܘܥܼ̈ܠܵܠܹܐ 280 : ܚܙܝܼ ܟܡܵܐ ܪܲܒܵܐ ܪܲܒܿܘܼܬܼ ܕܲܪܓܼܵܐ ܕܥܵܠܡܵܐ ܟܠܹܗ 281 ܘܲܕܼܡܵܐ ܙܥܘܿܪܵܐ ܣܸܓܼܕܲܬܼ ܡܸܠܬܼܵܐ ܕܦܵܪ̈ܲܥ ܐܲܢ̄ܬܿ ܠܝܼ ܀ 282 : ܚܙܝܼ ܟܡܵܐ ܫܦܝܼܥ ܐ̄ܢܵܐ ܒܚܘܼܒܝ ܨܹܝܕܼ ܐ̄ܢܵܫܵܐ ܐܘ ܒܲܪܢܵܫܵܐ 283 ܘܠܵܐ ܬܵܒܲܥ̇ ܐ̄ܢܵܐ ܝܲܩܝܼܪ̈ܬܼܵܐ ܡ̣ܢ ܡܲܚܒܼܵܢ̈ܲܝ . 284 : ܚܘܼܒܵܐ ܗ̄ܘ̣ ܒܲܠܚܘܿܕܼ ܬܒܲܥ̇ ܐ̄ܢܵܐ ܠܹܗ ܠܲܕܼ ܫܵܡܲܥ̇ ܠܝܼ 285 ܫܡܲܥܲܝܢܝ ܘܲܚܙܝܼ ܟܡܵܐ ܡܲܛܐܸܒ ܐ̄ܢܵܐ ܠܲܕܼ ܫܵܡܲܥ̇ ܠܝܼ ܀ 286 : ܗܵܠܹܝܢ ܩ̈ܠܬ ܐܲܫܡܲܥ ܒܝܼܫܵܐ ܨܹܝܕܼ ܒܲܪ ܓܸܢܣܲܢ 287 ܘܛܲܢ ܒܲܪܓܸܢܣܲܢ ܠܘܼܩܒܲܠ ܢܸܟܼܠܵܘ̈ܗܝ ܕܢܲܟܿܘܼܠܬܼܵܢܵܐ . 288 : ܛܢܵܢܵܐ ܛܒܼܵܐ ܠܒܼܝܼܫ ܛܲܢܵܢܵܐ ܕܫܲܦܝܼܪ̈ܵܬܼܵܐ 289 ܕܲܫܡ݂ܲܥ ܛܵܒܼܵܐ ܕܒܼܥܹ̇ܐ ܥܒܕܵܐ ܕܣܸܓܼܕܲܬܼ ܡܵܪܹܗ ܀ 290 : ܥܲܙܝܼܙܵܐ ܫ̣ܕܼܵܐ ܒܹܗ ܓܹܐܪܵܐ ܕܡܲܟܿܣܵܢܘܼܬܼܵܐ 291 ܘܬܲܪܙܹܗ ܠܠܒܗ ܘܢܸܦܩܲܬ̤ ܡܸܪܬܼܵܐ ܕܩܵܒ̣ܝܵܐ ܗ̄ܘ̣ܵܬܼ ܒܹܗ . 292 : ܡܸܪܬܼܵܐ ܒܝܼܫܬܵܐ ܩܵܒܼܝܵܐ ܗ̄ܘ̣ܵܬܼ ܒܹܗ ܒܒܝܼܫ ܪܸܥܝܵܢܵܐ 293 ܘܲܓܼܠ̣ܵܗ̇ ܡܵܪܲܢ ܒܡܸܠܬܼܵܐ ܓܠܝܼܬܼܵܐ ܕܡܸܠܲܬܼ ܦܘܼܡܹܗ ܀ 294 : ܡ̣ܢ ܕܲܟܼܬܼܝܼܒܼ̈ܢ ܦܲܢܝܼ ܠܩܘܼܒܼܠܹܗ ܕܕܲܠܩܘܼܒܼܠܵܝܵܐ 295 ܘܐܲܠܦܹܗ ܛܲܟܼܣܵܐ ܕܢܸܗܘܹܐ ܝܵܕܲܥ ܕܠܵܘ ܡܸܕܹܡ ܗ̄ܘ . 296 : ܫܡܝܼܥ ܠܵܟ ܕܲܟܼܬܼܝܼܒܼ ܐܘ ܠܵܐ ܫܡܝܼܥ ܠܵܟ ܐܘ ܡܵܪܘܿܕܼܵܐ 297 ܕܡܵܪܝܵܐ ܚܲܕܼ ܗ̄ܘ̣ ܘܠܹܗ ܗܘ̤ ܙܵܕܼܩܵܐ ܣܓܼܕܲܬܼ ܟܠܐ ܀ 298 : ܚܲܕ ܗ̄ܘ̣ ܡܵܪܝܵܐ ܕܫܲܠܝܼܛ ܥܲܠ ܟܠ ܐܲܠܵܗܵܐܝܼܬܼ 299 ܘܠܲܝܬܿ ܠܲܐܚܪܹܢܵܐ ܫܵܘܬܵܦܘܼܬܼܵܐ ܒܐܠܵܗܘܼܬܹܗ . 300 : ܠܠܵܐ ܐܲܠܵܗܵܐ ܠܵܐ ܙܵܕܩ ܠܹܗ ܫܸܡ ܐܲܠܵܗܵܐ 301 ܘܠܵܐ ܠܲܥܒܼܝܼܕܼܵܐ ܠܡܸܣܥܵܐ ܠܕܲܪܓܼܵܐ ܕܥܵܒܼܘܿܕܼܘܬܼܵܐ ܀ 302 : ܥܒܼܝܼܕܼܵܐ ܐܢ̄ܬܿ ܐܵܦ ܐܲܢ̄ܬܿ ܐܘ ܡܲܪܵܚܵܐ ܕܡܲܩܠܹܐ ܒܚܘܼܬܼܪܵܐ 303 ܕܲܥ ܠܲܟܼܝܵܢܵܟ ܘܠܵܐ ܬܸܫܬܥܠܹܐ ܥܲܠ ܥܵܒܼܘܿܕܵܟ . 304 : ܕܲܥ ܕܲܥܒܼܝܼܕܼܵܐ ܐܢ̄ܬܿ ܥܲܒܼܕܼܵܐ ܕܲܥܒ̣ܝܼܕܼ ܡ̣ܢ ܥܵܒܼܘܿܕܹܗ 305 ܘܠܵܐ ܬܸܚܛܘܿܦ ܠܵܟ ܒܲܪܓܼܵܐ ܕܡܪܵܟ ܡܪܲܚܵܐܝܼܬܼ ܀ 306 : ܫܠܝܼ ܡܲܪܝܵܐ ܡ̣ܢ ܬܘܼܪ݁ܓܵܡܹܐ ܕܡܲܪܵܚܘܼܬܼܵܟ 307 : ܘܠܵܐ ܬܬܲܪܓܸܿܡ ܠܝܼ ܒܸܕܼܝܵܐ ܣܵܢܝܵܐ ܕܟܼܵܦܡܪܘܼܬܼܵܟ 308 ܝܵܕܲܥ̇ ܐ̄ܢܵܐ ܠܵܟ ܘܲܠܬܼܘܪ̈ܓܼܵܡܹܐ ܕܲܢܟܼܝܼܠܘܼܬܼܵܟ : pb. f.76v 309 ܘܠܵܐ ܛܵܥ̇ܝܵܐ ܠܝܼ ܕܡܸܛܥܵܐ ܛܵܥܹ̇ܐ ܐܢ̄ܬܲ ܘܡܲܛܥܹܐ ܐܢ̄ܬ ܐܢܵܫܵܐ ܀ 310 : ܙܸܠ ܠܵܟ ܛܲܥܝܵܐ ܛܥܝܼ ܒܲܥܒܼ̈ܕܲܝܟ ܐܲܝܟ ܕܲܡܥܵܕܲ ܐܲܢ̄ܬܿ 311 ܘܣܲܒ̣ ܗܲܓܵܓܼܵܐ ܕܟܼܘܼܢܵܫ ܟܸܣܦܵܟ ܛܪܘܿܦ ܥܲܠ ܐܲܦܝܼ̈ܟ . 312 : ܠܵܐ ܡܸܕܹܡ ܝܲܗ̣̄ܒܼܬܿ ܘܠܵܐ ܢܵܣܸ̇ܒ̣ ܐܲܢ̄ܬܿ ܡܸܕܲܡ ܕܲܪܢܲܝܬܿ 313 ܐܝܼܩܹ̈ܐ ܐܲܩܪܒܼܬ̇ ܘܣܲܪܝܼܩܵܐܝܼܬܼ ܗ̄ܘ̤ܵܐ ܬܲܟܼܬܘܼܫܵܟ ܀ 314 : ܙܹܠ ܐܸܬܼܟܲܬܼܵܫ ܒܲܟܼܬܝܼܫܘܼܬ̇ܟ ܐܲܢ̄ܬܿ ܥܲܡ ܢܲܦ̣ܫܵܟ 315 ܘܣܲܒ̣ ܠܵܟ ܐܲܓܼܪܵܐ ܒܸܗܬܲܬܼ ܐܲܦܹ̈ܐ ܕܚܲܝܵܒܼܘܼܬܼܵܟ . 316 : ܙܹܠ ܚܲܝܵܒܼܵܐ ܚܙܝܼ ܠܲܩܢܘܡܵܟ ܕܲܟܼܡܵܐ ܡܫܲܟܲܪ 317 ܘܦܘܼܫ ܡܢ ܩܸܐܪܣܵܐ ܕܥܲܡ ܫܲܪܝܼܪܹ̈ܐ ܕܠܐ ܢܦܲܪܣܘܼܢܵܟ ܀ 318 : ܗܵܐ ܐܸܬܼܓܲܠܝܲܬ̤ ܚܲܝܵܒܼܘܼܬܼܵܟ ܒܲܬܼܪܹܝܟ ܩܸܐܪ̈ܣܝܼܢ 319 : ܙܹܠ ܛܲܝܸܒܼ ܠܵܟ ܩܸܐܪܣܵܐ ܐ̄ܚܪܹܢܵܐ ܘܚܘܿܒܼ ܒܲܬܼܠܵܬܐ 320 : ܬܠܵܬܼܵܐ ܣܵܗ̈ܕܝܼܢ ܡܪܡܝܼܢ ܐܝܕܹ̈ܐ ܒܟܼܠ ܣܘܼܥܪ̈ܢܝܼܢ 321 ܘܲܬܼܠܝܬܼܵܝܵܐ ܡܚܲܝܸܒ ܐ̄ܢܵܐ ܠܵܟ ܒܕܲܪܹ̈ܐ ܬܠܵܬܼܵܐ ܀ 322 : ܣܠܸܩ ܕܲܪܵܪܵܐ ܡ̣ܢ ܐܓܼܘܿܢܵܐ ܕܬܪܬܝܢ ܕܲܪ݁ܝܼܢ 323 ܘܚܲܠܸܦ ܕܘܼܟܿܬܼܵܐ ܘܲܙܢܲܝ̈ ܕܲܪܵܐ ܕܕܪܵܪܘܬܹܗ . 324 : ܥ̣ܪܩ ܡ̣ܢ ܚܘܼܪܒܐ ܐܝܼܟܐ ܕܣܒܪ ܕܬܡ̇ܢ ܙܵܟܹ̇ܐ 325 ܘܫܪܝܼ ܕܢܸܣܕܘܪ ܩܪܵܒܼܵܐ ܒܫܲܝܼܢܵܐ ܠܥܹܝܢ ܚܲܙ̈ܝܹܐ ܀ 326 : ܒܡܸܨܥܲܬܼ ܫܲܝܢܵܐ ܨܒ̣ܵܐ ܕܲܢܚܲܘܝܵܗ̇ ܠܲܟܼܬܝܼܫܘܼܬܹܗ 327 ܕܡܵܐ ܠܲܡ ܕܲܙܕܹܝ̇ܬܼ ܢܸܗܘܘܿܢ ܐܢܫ̈ܐ ܣܗܕ̈ܐ ܕܙܵܟܼܘܼܬܼܝ . 328 : ܥܲܠ ܙܵܟܼܘܼܬܼܵܐ ܡܸܬܼܟܲܬܲܫ ܗ̄ܘ̣ܵܐ ܡܠܹܐ ܚܵܘܒ̈ܵܬܼܵܐ 329 ܘܠܵܐ ܝܵܕܲܥ̇ ܗ̄ܘ̣ܵܐ ܕܚܵܘܒܲܬܼ ܚܵܘܒܹ̈ܐ ܡܲܣܓܹܿܐ ܗ̄ܘ̣ܵܐ ܠܹܗ ܀ 330 : ܠܗܲܝܟܲܠ ܩܘܕܫܵܐ ܣܠܸܩ ܗ̄ܘ̣ܵܐ ܛܲܡܲܐ ܐܠܡܹܬܼܟܲܬܵܫܘ 331 ܠܐܲܝܟܵܐ ܕܲܦܫܝܼܩ ܕܢܸܚܙܹܝܗ̇ ܟܠܢܵܫ ܠܚܲܝܵܒܼܘܼܬܹܗ . 332 : ܠܪܘܵܡܵܐ ܪܲܒܿܐ ܐܲܣܩܹܗ ܠܡܵܪܵܐ ܫܲܦ̈ܠܹܐ ܕܫܦ̈ܠܹܐ 333 ܘܩܵܡ̣ ܡܸܫܬܲܢܹܐ ܒܗܵܝ̇ ܫܲܢܝܘܼܬܼܵܐ ܕܲܡܥܵܕܼ ܗ̄ܘ̣ܵܐ ܒܵܗ̇ ܀ 334 : ܫܕܝܼ ܠܲܡ ܢܲܦܫܵܟ ܡ̣ܢ ܗܵܢ ܪܵܘܡܵܐ ܠܥܘܼܡܩܵܐ ܕܲܠܬܲܚܬܿ 335 ܘܐܸܢ ܗܘ̤ ܕܩܵܘܝܼܬ̇ ܕܠܵܐ ܢܸܟܼܝܵܢܵܐ ܒܪܵܐ ܐܢ̄ܬܿ ܫܲܪܝܼܪܵܐ . 336 : ܒܪܵܐ ܕܐܲܠܵܗܵܐ ܩܪ̣ܵܟ ܐܲܠܵܗܵܐ ܠܥܹܝܢ ܣܲܓܿܝܼܐܹ̈ܐ 337 : ܦ̣ܪܲܚ ܥܲܠ ܐܵܐܲܪ ܐܲܝܟܲܢ ܕܲܦܐܹܐ ܠܒܲܪ ܐܲܠܵܗܵܐ 338 : ܟܹܐܝܢ ܐܢ̄ܬܿ ܓܲܒܼܪܵܐ ܣܵܗ̈ܕܝܼܢ ܩܵܠܹ̈ܐ ܕܗܘ̤ܘ ܨܐܕܲܝܟ 339 ܚܘܬܼ ܡ̣ܢ ܪܵܘܡܵܐ ܘܗܵܐ ܡܩܲܒܿܠܝܼܢ ܠܵܟ ܟܸܢܫ̈ܝ ܪܵܘܡܵܐ . 340 : ܟܬܼܝܼܒܼ ܥܲܠ ܟܹܐܢܹ̈ܐ ܕܲܕܼܠܵܐ ܢܸܟܲܝܵܢ ܡܩܵܪܘܹ̇ܝܢ ܒܐܲܪܥܵܐ 341 ܟܲܕܼ ܡܸܬܼܢܲܛܪܝܼܢ ܡ̣ܢ ܡܲܠܲܐܟܹ̈ܐ ܪ̈ܘܼܚܵܢܵܝܹܐ ܀ 342 : ܚܲܕܼ ܡ̣ܢ ܟܹܐܢܹ̈ܐ ܐܲܢ̄ܬܿ ܘܪܲܒܿ ܕܲܪܓܲܟ ܐܵܦ ܡ̣ܢ ܟܹܐܢܹ̈ܐ 343 ܒܩܝܼ ܟܹܐܢܘܼܬܼܵܟ ܒܲܒܛܝܼܠܘܼܬܼܵܐ ܕܥܲܠ ܟܹܐܢܘܼܬܼܵܟ . 344 : ܢܲܣܲܐ ܚܲܝܠܵܟ ܒܲܒܼܛܝܼܠܘܼܬܼܵܐ ܕܫܡ̈ܝܢܐ 345 ܕܡܩܒܠܝܢ ܠܵܟ ܥܲܠ ܐܝܼܕܲܝܗܘܿܢ ܐܲܝܟ ܡܵܐ ܕܲܟܼܬܼܝܼܒܼ ܀ 346 : ܠܵܐ ܫܵܒܼܩܝܼܢ ܠܵܟ ܒܹܝܬܼ ܥܲܣܩ̈ܬܼܵܐ ܟܡܵܐ ܐܸܢ ܥܲܣܩ̈ܢ 347 ܒܗܵܝ̇ ܕܲܦܩܝܼܕܝܼܢ ܡ̣ܢ ܐܲܠܵܗܵܐ ܥܲܠ ܢܘܼܛܵܪܵܟ . 348 : ܒܩܝܼ ܥܘܼܕܼܪܵܢ̈ܐ ܕܲܡܢܲܛܪܵܢܵܟ ܒܝܲܕܼ ܣܘܼܥܪ̈ܵܢܹܐ 349 ܘܗܵܐ ܡܸܬܼܠܲܒܲܒܼ ܓܲܒܐ ܕܟܹܐܢܹ̈ܐ ܠܡܸܪܕܵܐ ܒܟܹܐܢܘܼ ܀ 350 : ܕܪܘܿܫ ܐܲܢ̄ܬܿ ܐܘܼܪܚܵܐ ܒܝܲܕܼ ܢܸܣܝܵܢܵܐ ܠܘܵܬܼ ܥܲܣܩ̈ܵܬܼܵܐ 351 ܘܚܵܘܵܐ ܠܟܼܠܢܵܫ ܟܠܝܼܠ ܦܘܼܪܥܵܢܵܐ ܕܡ̣ܢ ܟܹܐܢܘܼܬܼܵܟ . 352 : ܐܘܿ ܠܲܢܟܼܝܼܠܵܐ ܟܡܵܐ ܐܸܬܢ̱ܟܸܠ ܠܸܡܛܡܲܪ ܦܲܚܹ̈ܐ 353 ܐܘܿ ܠܩܲܠܝܼܠܵܐ ܟܡܵܐ ܫܘܲܪ ܐܸܢܘܿܢ ܠܦܲܚܹ̈ܐ ܛܡܝܼܪܹ̈ܐ ܀ 354 : ܐܘܿ ܠܲܡܕܲܪܡܵܐ ܟܡܵܐ ܐܸܬܿܕܲܪܲܡ ܠܡܸܙܩܲܪ ܦܘܼܪ̈ܣܐ 355 ܐܘܿ ܠܚܲܟܿܝܼܡܵܐ ܟܡܵܐ ܐܸܬܼܚܲܟܲܡ ܘܦܲܣܸܩ ܐܸܢܘܿܢ . 356 : ܐܘܿ ܠܲܟܼܬܝܼܫܵܐ ܟܡܵܐ ܐܸܬܼܟܲܬܲܫ ܕܢܓܡܘܿܪ ܝܲܨܪܹܗ 357 ܐܙܠܲܡܗܵܘܢܵܐ ܟܡܵܐ ܐܸܬܼܗܲܘܲܢ ܠܡܸܙܟܿܐ ܒܛܲܟܼܣܵܐ ܀ 358 ܐܘܿ ܠܪܘܼܚܵܢܵܐ ܟܡܵܐ ܛܵܣܘ ܦܘܼܪ̈ܣܵܘܗܝ ܪܘܼܚܵܢܵܐܝܼܬ : 359 ܐܘܿ ܠܦܲܓܼܪܵܢܵܐ ܟܡܵܐ ܚܲܨ ܪܸ̈ܓܼܫܵܘܗܝ ܘܲܥܒ݂ܲܕܲ ܐܸܢܘܿܢ . pb. f.77r 360 : ܐܘܿ ܠܬܲܟܼܬܘܼܫܵܐ ܕܲܗܘ̤ܵܐ ܒܐܲܪܥܵܐ ܕܠܵܐ ܒܲܥܝܵܕܼܵܐ 361 ܕܟܲܕܢܹܗ ܠܥܵܠܡܵܐ ܠܡܹܐܚܲܕܼ ܕܲܪܵܐ ܥܲܡ ܪܘܼܚܵܢܵܐ ܀ 362 : ܚܲܕܼ ܦܲܓܼܪܢܵܐ ܥܒ݂ܲܕ ܬܲܟܼܬܘܼܫܵܐ ܥܲܡ ܪܘܼܚܵܢܵܐ 363 ܘܫܲܪܝܼܘ ܐܢܵܫ̈ܐ ܠܡܸܬܼܟܲܬܿܫܘܼ ܪܘܼܚܵܢܵܐܝܼܬܼ . 364 : ܒܚܲܝܠܵܐ ܕܪܘܼܚܵܐ ܚ̣ܣܲܢ ܦܲܓܼܪܵܢܵܐ ܠܚܲܣܝܼܢ ܚܲܝܠܵܐ 365 ܘܲܬܼܗܲܪܘ ܟܸܢܫܹ̈ܐ ܕܡܫܝܢ̈ܐ ܒܙܵܟܼܘܼܬܼ ܐܢܵܫܵܐ ܀ 366 : ܟܸܢܫܝܼ̈ܢ ܟܸܢܫܝܼ̈ܢ ܩܵܡ̣ܘ ܪ̈ܘܼܚܵܢܹܐ ܒܗܵܢ ܬܲܟܼܬܘܼܫܵܐ 367 ܘܲܬܗܝܼܪܝܼܢ ܗ̄ܘ̣ܵܘ ܕܐܲܝܟܲܢ ܚܵܣܸ̇ܢ ܦܲܓܼܪܵܐ ܠܪܘܼܚܵܐ . 368 : ܬܲܗܪܵܐ ܪܲܒܿܐ ܡܸܬܼܡܲܠܲܠ ܗ̄ܘ̣ܵܐ ܒܹܝܬܼ ܟܸܢܫ̈ܝܼܗܘܿܢ 369 ܕܡܵܢܹܐ ܗ̄ܝ̣ ܗܵܕܹܐ ܚܕܲܬܵܐ ܕܲܗܘ̤ܵܬܼ ܒܹܝܬܼ ܟܸܢܫܲܝ̈ܗܘܿܢ ܀ 370 : ܒܲܪ ܡܵܝܘܿܬܹ̈ܐ ܚ̣ܙܵܘ ܕܐܸܬܿܟܲܬܲܫ ܥܲܡ ܚܲܣܝܼܢܵܐ 371 ܘܲܬܼܗܲܪܘ ܘܲܬܼܡܲܗܘ ܕܡܵܝܘܿܬܼܘܼܬܼܵܐ ܙܟܼܵܬ̤ ܠܲܛܪܘܿܢܵܐ . 372 : ܒܙܵܟܼܘܼܬܼ ܐ̄ܢܵܫܵܐ ܘܚܵܘܒܲܬܼ ܒܝܼܫܵܐ ܡܸܬܼܒܲܩܹܝܢ ܗ̄ܘ̣ܵܘ 373 ܘܲܡܫܲܒܿܚܝܼܢ ܗ̄ܘ̣ܵܘ ܠܚܹܝܠ ܒܪܵܘܿܝܵܐ ܕܙܲܟܿܝܼ ܠܐܵܢܫܐ ܀ 374 : ܫܘܼܒܼܚܵܐ ܠܚܲܝܠܵܐ ܕܙܲܟܲܝ ܠܐܢܵܫܵܐ ܩܥ̣ܵܘ ܪ̈ܘܼܚܵܢܐ 375 ܘܪܲܥܝܼ ܠܥܵܠܡܵܐ ܥܲܡ ܪܲܒܿܘܼܬܹܗ ܒܝܲܕܼ ܒܲܪܢܵܫܵܐ . 376 : ܚܲܕܼ ܒܲܪܢܵܫܵܐ ܥ̣ܒܕܼ ܬܟܬܘܼܫܵܐ ܥܲܡ ܣܵܛܵܢܵܐ 377 ܘܚܵܒܼ ܣܵܛܵܢܵܐ ܘܲܙܟܼܵܐ ܐܢܵܫܵܐ ܘܲܙܟܿܝܼ ܠܐܢܵܫܵܐ ܀ 378 : ܙܟ̣ܵܐ ܒܲܪܢܵܫܵܐ ܒܩܸܐܪܣܵܐ ܕܲܥ̣ܒܲܕܼ ܥܲܡ ܚܲܣܝܼܢܵܐ 379 ܘܚܵܒܼ ܚܲܣܝܼܢܵܐ ܡ̣ܢ ܬܲܟܼܬܘܼܫܵܐ ܕܥܲܡ ܒܲܪܢܵܫܵܐ . 380 : ܒܗܵܢ ܬܲܟܼܬܼܘܼܫܵܐ ܡܸܬܼܒܲܩܹܝܢ ܗܘ̣ܵܐ ܟܸܢܫܲܝ ܪܵܘܡܵܐ 381 ܘܡܸܬܿܕܲܡܪܝܼܢ ܗ̄ܘ̣ܵܘ ܥܲܠ ܙܵܟܼܘܼܬܼܵܐ ܕܠܵܐ ܒܲܥܝܵܕܵܐ ܀ 382 : ܕܠܵܐ ܒܲܥܝܵܕܼܵܐ ܚܙ̣ܵܘ ܙܵܟܼܘܼܬܼܵܐ ܘܚܲܝܵܒܼܘܼܬܼܵܐ 383 : ܘܩܲܠܸܣܘ ܘܐܵܘܪܸܒܼ ܠܗܵܘ̇ ܕܐܲܪܝܼܡܹܗ ܠܓܸܢܣܵܐ ܕܐܢܵܫܵܐ 384 : ܓܸܢܣܵܐ ܕܐܢܵܫܵܐ ܚܵܒܼܘ ܘܐܸܬܼܡܲܫܟܲܢ ܨܝܕ ܣܵܛܵܢܵܐ 385 ܘܩܵܡ̣ ܒܲܪܢܵܫܵܐ ܦܪ݂ܲܥ ܚܵܘܒ̈ܵܬܼܵܐ ܕܲܒܼܢܲܝ̈ ܓܸܢܣܹܗ ܀ 386 : ܒܪܸܓܼܬܼ ܦܹܐܪܵܐ ܚܵܒܼ ܗ̄ܘ̣ܵܐ ܐܕܼܵܡ ܒܡܸܠܟܹܿܗ ܕܒܼܝܼܫܵܐ 387 ܘܲܒܼܚܘܼܡܣܵܢܵܐ ܚܣ݂ܲܢ ܒܲܪ ܐܵܕܼܵܡ ܠܚ̇ܣܸܢ ܐܵܕܼܵܡ . 388 : ܥܝܲܪܬܵܐ ܕܵܐܕܼܵܡ ܬܲܒܼܥܹܗ ܠܐܵܕܼܵܡ ܣܵܢܐܹܗ ܕܵܐܕܼܵܡ 389 ܘܡܲܟܸܿܟ ܘܲܫܪ̣ܵܝܗܝ ܡ̣ܢ ܫܘܼܠܛܵܢܵܐ ܕܛܪܘܿܢܘܼܬܹܗ ܀ 390 : ܪ̈ܘܼܚܵܢܹܐ ܩܕܼܵܡ ܐܸܚܲܕܼ ܕܲܪܵܐ ܥܲܡܹܗ ܒܓܸܠܝܵܐ 391 ܘܐܲܪܝܼܡ ܘܲܫܕܵܝܗܝ ܘܥܲܒܼܕܹܗ ܓܘܼܚܟܵܐ ܒܲܫܡܵܐ ܒܝܼܫܵܐ . 392 : ܠܐܸܣܛܵܕܝܼܘܿܢ ܡܲܠܝܼܬܲ ܚܲܫܹ̈ܐ ܥܲܠ ܗ̄ܘ̣ܵܐ ܥܲܡܹܗ 393 ܘܲܒܼܥܲܛ ܐܸܢܘܿܢ ܠܥܘܼܩ̈ܣܹܐ ܩܫܲܝ̈ܐ ܒܪܸ̈ܓܼܠܹܐ ܕܗܵܘܢܵܐ ܀ 394 : ܟܠܗܘܢ ܚܲܫܹ̈ܐ ܣܕܪ ܡܵܪܘܿܕܼܵܐ ܩܕܼܵܡ ܦܲܓܼܪܢܵܐ 395 ܘܦܲܠܸܓܼ ܐܸܢܘܿܢ ܠܲܡܢܵܘ̈ܬܐ ܕܲܪ̈ܐ ܬܠܵܬܼܵܐ . 396 : ܬܠܵܬܼܵܐ ܕܲܪ̈ܝܼܢ ܐܲܚܲܕܼ ܣܲܟܼܠܵܐ ܥܲܡ ܚܲܟܹܿܝܡܵܐ 397 ܘܒܲܬܼܠܵܬܲܝ̈ܗܘܿܢ ܙܟܼܵܐ ܒܲܪ ܐܵܕܼܵܡ ܘܚܵܒܼ ܣܵܛܵܢܵܐ ܀ 398 : ܒܪܸܓܲܬܼ ܠܲܚܡܵܐ ܚܒ݂ܲܫ ܟܠ ܪܸܓܿܐ ܕܪ̈ܓܹܝܢ ܐܢܵܫ̈ܐ 399 ܘܫܵܛ̣ ܒܲܪܢܵܫܵܐ ܠܲܪ̈ܓܼܝܼܓܼܵܬܼܵܐ ܐ̄ܢܵܫ̈ܝܵܬܼܵܐ . 400 : ܒܪܸܚܡܲܬܼ ܟܸܣܦܵܐ ܣܕܪ ܟܠ ܐܲܕܼܫܝܼ̈ܢ ܕܲܙܢܲܝ̈ ܟܸܣܦܵܐ 401 ܘܲܚܒ݂ܲܫ ܐܸܢܘܿܢ ܐܲܬܼܠܹܝܛ ܩܘܼܫܬܵܐ ܐܲܝܟ ܠܵܐ ܡܸܕܹܡ ܀ 402 : ܒܪܸܚܡܲܬܼ ܫܘܼܒܼܚܵܐ ܛܡ݂ܲܪ ܟܠ ( ܟܠ ) ܦܲܚܝܼ̈ܢ ܨܝܕܝ̈ ܐܢܵܫܵܐ 403 ܘܲܫܘܲܪ ܐܸܢܘܿܢ ܘܲܥ̣ܒܲܪ ܐܸܢܘܿܢ ܕܠܵܐ ܢܸܟܼܝܵܢܵܐ . 404 ܕܠܵܐ ܢܸܟܼܝܵܢܵܐ ܣܠܸܩ ܐܲܬܼܠܝܛܐ ܡܼܢ ܐܵܓܼܘܿܢܵܐ . 405 ܗ̄ܘ̤ܵܐ ܡܸܙܲܕܲܝܲܚ ܡ̣ܢ ܚܲܙܵܝ̈ܐ ܕܐܲܬܼܠܹܝܛܘܼܬܼܵܐ ܀ 406 : ܢܲܨܝܼܚܵܐܝܼܬܼ ܢܨܲܚ̣ ܐܲܬܼܠܹܝܛܵܐ ܦܲܓܼܪܵܢܵܝܵܐ 407 ܘܚܲܝܵܒܹܵܐܝܼܬܼ ܚܵܒܼ ܪܘܼܚܵܢܵܐ ܪܹܫܵܐ ܕܐܵܐܲܪ . 408 : ܪܵܫܵܐ ܕܐܵܐܲܪ ܥܒ̣ܕܼ ܬܲܟܼܬܘܼܫܵܐ ܥܲܡ ܒܲܪܢܵܫܵܐ 409 : ܘܲܙܟܼܵܐ ܐ̄ܢܵܫܵܐ ܘܚܵܒܼ ܚܲܣܝܼܢܵܐ ܕܚܲܝܵܒܼ ܐ̄ܢܵܫܵܐ 410 ܗܵܫܵܐ ܕܲܫܠܸܡ ܙܢܲܝ̈ ܬܲܟܼܬܘܼܫܵܐ ܘܚܲܝܵܒܘܼܬܼܵܐ . 411 ܢܸܒܥܹܐ ܕܐܲܝܟܲܢ ܗܘ̤ܵܐ ܬܲܟܼܬܘܼܫܵܐ ܘܡܵܢܲܐ ܗ̄ܝ̣ ܥܸܠܬܹܗ . 412 ܥܸܠܬܹܗ ܗܵܕܲܐ ܗ̄ܝ̣ ܩܸܐܪܣܵܐ ܕܲܗܘ̤ܵܐ ܒܲܐܬܼܪܵܐ ܕܲܥܕܼܢ : pb. f.77v 413 ܕܚܵܒܼ ܒܲܪܢܵܫܵܐ ܘܲܢܲܨܚ̣ ܒܝܼܫܵܐ ܥܕܲܡܵܐ ܠܗܵܫܵܐ ܀ 414 : ܒܚܵܘܒܲܬܼ ܚܵܘܒܵܘ̈ܗܝ ܦܟܼܝܼܪ ܗ̄ܘ̣ܵܐ ܓܸܢܣܵܐ ܐܵܕܼܵܡܵܝܵܐ 415 ܘܡܸܫܬܲܩܠܝܼܢ ܗ̄ܘ݂ܵܘ ܫܹܐܕܹ̈ܐ ܛܪ̈ܘܼܢܹܐ ܥܲܠ ܚܵܘ̈ܒܵܬܹܗ . 416 : ܚܲܝܵܒܼܘܼܬܹܗ ܚܙ̣ܵܐ ܗܵܘ̇ ܕܲܩܪ̣ܵܝܗܝ ܨܲܠܡܵܐ ܕܝܠܹܗ 417 ܘܠܵܐ ܒܸܣܡܲܬܼ ܠܹܗ ܟܲܕܼ ܕܵܝܫܝܼ̇ܢ ܠܹܗ ܫܹܐܕܹ̈ܐ ܠܨܲܠܡܹܗ ܀ 418 ܠܹܗ ܠܗܵܘ̇ ܨܲܠܡܵܐ ܕܚܵܒܼ ܗ̄ܘ̣ܵܐ ܒܲܥܕܼܢ ܗܵܫܵܐ . 419 ܘܲܗܦܲܟ ܓܲܒܼܠܹܗ ܒܗܵܘ̇ ܐܸܣܟܿܝܡܵܐ ܕܗܵܘ̇ ܩܲܕܼܡܵܝܵܐ . 420 : ܕܠܵܐ ܙܘܼܘܵܓܼܵܐ ܓܲܒܼܠܹܗ ܠܐܕܼܵܡ ܡ̣ܢ ܕܲܚܝܼܚܵܐ 421 ܘܲܕܼܠܵܐ ܢܸܩܦܐ ܕܫܵܘܬܵܦܘܼܬܼܵܐ ܓܒ݂ܲܠ ܠܐܲܚܪܵܝܵܐ ܀ 422 : ܡܸܢܹܗ ܕܓܸܢܣܵܐ ܕܚܵܒܼ ܠܲܚܛܝܼܬܼܵܐ ܫܪܵܗ̇ ܠܲܚܛܝܼܬܼܵܐ 423 ܒܝܲܕܼ ܒܲܪܢܵܫܵܐ ܕܓܲܒܼܠܹܗ ܒܪܵܘܼܚܵܐ ܕܠܵܐ ܙܘܼܘܵܓܼܵܐ . 424 : ܒܚܲܝܠܵܐ ܕܪܘܼܚܵܐ ܓܒ݂ܲܠ ܒܲܪܢܵܫܵܐ ܡ̣ܢ ܒܲܪܬܼ ܐܢܵܫܵܐ 425 ܘܲܡܠ̣ܵܝܗܝ ܪܘܼܚܵܐ ܘܲܩܪ̣ܵܝܗܝ ܒܲܫܡܵܐ ܒܪܵܐ ܕܐܲܠܵܗܵܐ ܀ 426 : ܒܪܵܐ ܕܐܲܠܵܗܵܐ ܩܪ̣ܵܝܗܝ ܐܲܠܵܗܵܐ ܠܗܵܘ̇ ܒܲܪܢܵܫܵܐ 427 ܘܙܵܥ̣ ܣܵܛܵܢܵܐ ܒܫܸܡ ܒܲܪܢܵܫܵܐ ܕܪܵܡ ܡ̣ܢ ܐܢܵܫܵܐ . 428 : ܗܵܢ ܫܘܼܡܵܗܵܐ ܥܲܒܼܕܹܗ ܕܢܹܐܬܹܐ ܠܘܵܬܼ ܬܲܟܼܬܘܼܫܵܐ 429 ܘܡܸܬܼܩܲܠܹܐ ܗ̄ܘ̣ܵܐ ܕܐܡܲܬܼܝ ܢܸܗܘܸܐ ܐܲܬܼܪܵܐ ܠܝܨܲܪܹܗ ܀ 430 : ܒܢܘܼܪܵܐ ܕܝܲܨܪܹܗ ܡܸܬܼܛܲܓܲܢ ܗ̄ܘ̣ܵܐ ܐܲܝܟ ܕܲܒܼܢܘܼܪܵܐ 431 ܘܠܵܐ ܝܵܕܲܥ̇ ܗ̄ܘ̣ܵܐ ܕܐܲܝܟܲܢ ܢܫܲܗܹܝܗ̇ ܠܫܲܠܹܗܒܼܝܼܬܼܵܐ . 432 : ܡ̇ܢ ܕܹܝܢ ܝܲܗܒ̣ ܠܝܼ ܕܐܸܩܪܵܘܿܒܼ ܨܐܕܵܘܗܝ ܡܸܬܼܪܲܥܹܐ ܗ̄ܘ̣ܵܐ 433 ܘܡܸܬܼܩܲܢܲܛ ܗ̄ܘ̣ܵܐ ܡ̣ܢ ܦܘܼܩܕܵܢܵܐ ܐܲܠܵܗܵܝܵܐ ܀ 434 : ܡ̇ܢ ܕܹܝܢ ܫܒܼܩܲܢܝ ܕܐܹܩܲܪܸܒܼ ܠܹܗ ܙܢܲܝ̈ ܚܘܼܬܼܚ̈ܬܹܐ 435 : ܘܡܲܠܸܦ ܗ̄ܘܹ̇ܝܬܼ ܠܹܗ ܕܐܵܦ ܗܘ̤ ܐܢܵܫܵܐ ܗ̄ܘ̣ ܡܠܹܗ ܚܘܼܬܼܚ̈ܬܹܐ 436 : ܡ̇ܢ ܕܨܵܐ ܐܲܦܩܵܗ̇ ܠܚܘܼܪܒܵܐ ܕܪܲܚܝܼܩ ܡ̣ܢ ܐܢܵܫܘܼܬܼܵܐ 437 ܘܢܸܦܩܹܬܼ ܥܲܡܹܗ ܘܲܒܼܩܹܝ̇ܬܼ ܚܲܝܠܹܗ ܒܚܲܫܲܝ̈ ܐ̄ܢܵܫܵܐ ܀ 438 : ܐ̄ܢܵܫܵܐ ܗ̄ܘ̣ ܟܠܹܗ ܡ̣ܢ ܐ̄ܢܵܫܘܼܬܼܵܐ ܡܲܠܝܲܬܼ ܚܲܫܹ̈ܐ 439 ܘܡܵܢܲܐ ܗ̄ܝ̣ ܕܕܵܐܸܫ̇ ܚܲܫܹ̈ܐ ܟܲܕܼ ܚܵܫܘܿܫܵܐ ܗ̄ܘ̣ . 440 : ܡ̇ܢ ܕܹܝܢ ܐܲܗܡܝܼ ܚܹܝܠ ܒܪܘܝܐ ܡ̣ܢ ܥܘܼܕܼܪܢܗ 441 ܘܝܲܗܒܼ݂ ܠܝܼ ܐܲܬܼܪܵܐ ܕܐܹܥܘܿܠ ܨܹܐܕܵܘܗܝ ܐܵܕܼܵܡܵܐܝܼܬܼ ܀ 442 : ܗܵܠܹܝܢ ܗܘ̤ ܒܹܗ ܡܸܬܼܪܵܢܹܐ ܗ̄ܘ̣ܵܐ ܣܵܢܵܐܐ ܕܐ̄ܢܵܫܵܐ 443 ܘܪܵܚܸ̇ܡ ܐ̄ܢܵܫܵܐ ܩܲܕܡܗ̇ ܠܪܸܓܿܬܼܵܐ ܕܲܫܡܼܝܼܪ̈ܬܹܗ . 444 : ܚܙ̣ܵܝܗܝ ܕܲܡܛܝܹܒܼ ܕܢܸܥܒܸܿܕ ܩܸܐܪܣܵܐ ܥܲܡ ܒܲܪ ܐܵܕܼܵܡ 445 ܘܙܲܝܢܹܗ ܒܪܘܼܚܵܐ ܠܲܒܼܪܹܗ ܕܐܵܕܼܵܡ ܘܫܲܕܪܹܗ ܠܩܘܼܒܼܠܹܗ ܀ 446 : ܟܬܼܝܼܒܼ ܕܲܒܼܪܘܼܚܵܐ ܢܦܲܩ̣ ܡ̣ܢ ܫܲܝܢܵܐ ܠܚܘܼܪܒܿܐ ܕܲܠܒܲܪ 447 ܡܵܕܹܝܢ ܓܲܠܝܐ ܗ̄ܝ̣ ܕܲܒܼܚܹܝܠ ܪܘܼܚܵܐ ܡܸܬܿܕܲܒܲܪ ܗ̄ܘ̣ܵܐ . 448 ܚܹܝܠ ܒܵܪܘܿܝܵܐ ܪܡ݂ܲܙ ܠܹܗ ܕܢܸܦܘܿܩ ܠܲܐܝܟܿܐ 449 ܘܕܲܚܙ̣ܵܐ ܣܵܢܐܵܐ ܢܦ݂ܲܩ ܒܲܠܘܝܼܬܹܗ ܕܢܸܚܙܹܐ ܚܲܪܬܼܵܐ ܀ 450 : ܓܠ݂ܵܐ ܠܹܗ ܪܘܼܚܵܐ ܠܢܵܘܣܵܐ ܕܪܘܼܚܵܐ ܕܩܸܐܪ̱ܣܵܐ ܥܵܒܸ̇ܕ 451 ܘܐܲܠܦܹܗ ܦܘܼܪ̈ܣܹܐ ܕܢܹܐܪܘܿܥ ܦܘܼܪ̈ܣܵܘܿܗܝ ܕܵܐܟܸܠ ܩܲܪܨܵܐ . 452 : ܚܵܘܝܹܗ ܕܣܵܢܐܵܐ ܕܚܲܝܵܒܼ ܠܐܵܕܼܵܡ ܡܲܩܪܸܒܼ ܥܲܡܹܗ 453 ܘܡܲܫܚܹܗ ܒܪܘܼܚܵܐ ܕܠܵܐ ܬܸܩܲܬܼ ܒܹܗ ܐܝܼܕܵܐ ܕܪܘܼܚܵܐ ܀ 454 : ܚܲܟܼܡܹܗ ܕܐܲܡܲܢ ܢܹܐܚܘܿܕܼ ܕܲܪܵܐ ܪܘܼܚܵܢܵܐܝܼܬܼ 455 ܘܐܲܝܟܲܢ ܢܸܚܘܿܬܼ ܠܸܐܣܛܵܕܝܼܘܿܢ ܡܲܠܝܲܬܼ ܚܲܫܹ̈ܐ . 456 : ܒܚܲܝܠܵܐ ܕܪܘܼܚܵܐ ܣܥ݂ܲܪ ܟܠ ܕܲܣܥܲܪ ܐܲܬܼܠܹܝܛ ܪܘܼܚܵܐ 457 ܟܲܕܼ ܢܲܩܝܼܦ ܗ̄ܘ̣ܵܐ ܨܒܼܝܵܢ ܢܲܦ̣ܫܹܗ ܠܪܘܼܚܵܐ ܕܩܲܒܸܿܠ ܀ 458 : ܗܘ̤ ܥܲܡ ܪܘܼܚܵܐ ܘܪܘܼܚܵܐ ܥܲܡܹܗ ܥܒ݂ܲܕܼ ܬܲܟܼܬܘܼܫܵܐ 459 ܘܦܲܪܵܥ̣ ܚܵܘܒܿܬܼܵܐ ܕܗܵܝ̇ ܡܲܦܘܼܠܬܼܵܐ ܕܲܒܲܦܪܕܲܝܣܵܐ . 460 : ܗܵܝ̇ ܡܲܦܘܼܠܬܼܵܐ ܕܲܢܦ݂ܲܠ ܐܵܕܼܵܡ ܦܲܪܥܵܗ̇ ܠܒܼܝܼܫܵܐ 461 ܕܢܸܗܘܹܐ ܝܵܕܲܥ̇ ܕܐܝܼܬܼ ܒܹܗ ܒܐܵܕܼܵܢ ܚܹܝܠ ܙܵܟܼܘܼܬܼܵܐ ܀ 462 ܙܟ̣ܵܐ ܒܲܪ ܐܵܕܼܵܡ ܘܙܲܟܹܿܝܗ ܠܐܵܕܼܵܡ ܡ̣ܢ ܚܵܘ̈ܒܵܬܹܗ : pb. f.78r 463 ܘܚܵܒܼ ܣܛܵܢ̇ܐ ܘܚܵܒܲܬ̤ ܥܲܡܹܗ ܡܲܫܪܝܼܬܼ ܫܹܐܕ̈ܐ . 464 : ܗܦܟܼܬܵܐ ܩܫܝܼܬܼܵܐ ܗܦ݂ܲܟ ܒܲܪ ܐܵܕܼܵܡ ܥܲܠ ܣܵܩܘܿܪܹܗ 465 ܘܠܵܐ ܣܦ݂ܲܩ ܣܵܢܵܐܐ ܠܡܸܬܲܠ ܡܸܠܬܼܵܐ ܠܘܼܩܒܲܠ ܡܸܠܬܼܵܐ ܀ 466 : ܬܠܵܬܼ ܙܲܒܼܢ̈ܬܼܵܐ ܫܲܐܠܹܗ ܢܟܼܝܼܠܵܐ ܠܣܲܟܿܘܼܠܬܼܵܢܵܐ 467 ܘܲܒܼܚܲܕܼ ܡܸܠܬܼܵܐ ܦܪܲܣܝܼ ܐܸܢܹܝܢ ܠܲܗ ܦܵܟܼܵܬܹ̈ܐ . 468 : ܬܠܵܬܼܵܐ ܕܲܪܹ̈ܐ ܐܚܲܕܼ ܥܲܡܹܗ ܕܐܵܓܼܘܿܢܸܣܛܵܐ 469 ܘܒܲܬܼܠܵܬܼܝ̈ܗܘܿܢ ܚܲܒܼܛܹܗ ܒܐܲܪܥܵܐ ܐܲܝܟ ܕܲܠܡܵܘܬܼܵܐ ܀ 470 : ܬܠܵܬܼ ܒܘܼܥܵܛܵܬܼ̈ܐ ܡܚܵܝܗܝ ܒܲܪܐܵܕܼܵܡ ܠܒܲܪ ܓܸܗܲܢܵܐ 471 ܘܐܲܝܠܸܠ ܘܲܩܥ̣ܵܐ ܘܙܵܥ̣ܘ ܠܸܓܼܝܘܿܢܹܗ ܕܚܲܝ̈ܠܵܘܵܬܹܗ . 472 : ܬܵܠܬܼܵܐ ܓܹܐܪܹ̈ܐ ܫ̣ܪܼܵܐ ܩܲܫܲܬܼܵܐ ܕܙܲܕܝܼܩܘܼܬܼܵܐ 473 ܘܲܬܼܠܝܼܬܵܐܝܼܬܼ ܓܲܡܪܹܗ ܠܩܸܐܪ̱ܣܵܐ ܕܥܲܡ ܣܵܩܘܿܪܹܗ ܀ 474 : ܬܵܠܵܬܼܵܐ ܫܡܵܗܹ̈ܐ ܥܬܼܝܼܕܼ ܗ̄ܘ̣ܵܐ ܕܢܲܟܼܪܸܙ ܒܹܝܬܼ ܐܲܪ̈ܥܵܢܹܐ 475 ܘܐܲܟܼܪܸܙ ܐܸܢܘܿܢ ܐܵܪܙܵܢܵܐܝܼܬܼ ܒܩܸܐܪܣܵܐ ܕܲܥ̣ܒܲܕܼ . 476 : ܒܐ̄ܪܵܙ ܗܵܘ̇ ܚܲܝܠܵܐ ܕܲܟܼܣܹܐ ܗ̄ܘ̣ܵܐ ܒܹܗ ܙܟܼܵܐ ܒܲܩܪܵܒܼܵܐ 477 ܘܨܵܐܪܹܗ ܒܐ̄ܪܵܙܵܐ ܩܪܼܵܡ ܕܲܢܚܵܘܹܝܗܝ ܒܵܬܲܪ ܡܵܘܬܹܗ ܀ 478 : ܗܵܕܼܵܐ ܗ̄ܝ̣ ܥܸܠܬܼܵܐ ܕܩܸܐܪ̱ܣܵܐ ܕܲܥܒ݂ܲܕܼ ܥܲܡ ܣܵܛܵܢܵܐ 479 ܕܢܸܦܪܘܿܩ ܓܸܢܣܹܗ ܘܢܸܓܼܠܹܐ ܐ̄ܪܵܙܵܐ ܕܚܹܝܠ ܐܝܼܬܼܘܬܼܵܐ . 480 : ܐ̄ܪܵܙܵܢܵܐܝܼܬܼ ܟܲܣܝܼ̈ܢ ܗܘܲܝ̈ ܒܹܗ ܗܵܠܹܝܢ ܕܲܗܘܼ̈ܝ 481 ܦܘܼܪܩܵܢ ܐ̄ܢܵܫܵܐ ܘܚܹܝܠ ܐܝܼܬܼܘܬܼܵܐ ܕܠܵܐ ܡܸܬܿܕܲܪܟܿܐ ܀ 482 : ܒܩܸܐܪܣܵܐ ܕܲܥܒ݂ܲܕ ܓܠ݂ܐ ܬܲܪ̈ܬܲܝܗܘܿܢ ܒܚܹܝܠ ܗܵܘ̇ ܕܲܓܼܒ̣ܵܝܗܝ 483 ܘܫܲܪܲܪ ܐܸܢܘܿܢ ܒܝܲܕܼ ܙܵܟܘܼܬܼܵܐ ܕܲܙܟ̣ܵܐ ܠܒܼܝܼܫܵܐ . 484 : ܒܚܹܝܠ ܗܵܘ̇ ܕܲܓܼܒܼܵܝܗܝ ܙܟܼܵܝܗܝ ܠܛܪܘܢܵܐ ܕܚܲܝܵܒ̣ ܐܢܫ̈ܐ 485 ܘܐܲܩܨܵܗ̇ ܛܵܒܼܵܐ ܠܗܵܝ̇ ܙܵܟܼܘܼܬܼܵܐ ܕܥܲܠ ܚܘܼܡܣܵܢܹܗ ܀ 486 : ܒܝܲܕܼ ܚܘܼܡܣܵܢܵܐ ܚ̣ܣܲܢ ܠܥܝ̈ܕܐ ܕܚܲܫܲܝ̈ ܐ̄ܢܵܫ̈ܐ 487 ܟܲܕܼ ܢܲܩܝܼܦ ܠܹܗ ܗܵܘ̇ ܨܒܼܝܵܢܵܐ ܕܲܓܼܒ̣ܵܝܗܝ ܡ̣ܢ ܟܠ . 488 : ܨܒܼܝܵܢ ܟܲܣܝܵܐ ܫܪܼܐ ܗ̄ܘ̣ܵܐ ܒܢܵܘܡܵܐ ܕܪܘܼܟܵܒܼ ܦܲܓܼܪܹܗ 489 ܘܣܵܥܲ݁ܪ ܗ̄ܘ̣ܵܐ ܒܹܗ ܐܹܝܕܵܐ ܕܦܲܐܝܵܐ ܠܡܲܬܼܩܸܢ ܟܠܵܐ ܀ 490 : ܠܡܲܬܼܩܸܢ ܟܠܵܐ ܦܐܹܐ ܗ̄ܘ̣ܵܐ ܕܢܸܣܥܘܿܪ ܐܲܝܕܵܐ ܕܦܲܐܝܵܐ 491 ܘܲܠܒܲܪܢܵܫܵܐ ܕܢܸܓܼܡܘܿܪ ܚܘܼܒܵܐ ܠܲܡܫܲܕܿܪܵܢܹܗ . 492 : ܠܣܵܢܵܐܐ ܕܐܵܫ̈ܐ ܫܒܹܝܢ ܗ̄ܘ̣ܵܘ ܐ̄ܢܵܫܵܐ ܡ̣ܢ ܫܘܼܪܵܝܵܐ 493 ܘܲܢܦ݂ܲܩ ܐ̄ܢܵܫܵܐ ܘܐܲܦܢܝܼ ܫܒܼܝܼܬܼܵܐ ܕܒܹܝܬܼ ܐܲܒܼܵܗܵܘ̈ܗܝ ܀ 494 : ܠܚܘܼܪܒܵܐ ܢܦܲܩ̣ ܗ̄ܘ̣ܵܐ ܕܢܸܣܥܘܿܪ ܓܸܢܣܹܗ ܪܵܚܹ̇ܡ ܓܸܢܣܲܢ 495 ܠܐܲܝܟܵܐ ܕܲܒܼܥܵܝܗܝ ܗܵܘ̇ ܫܲܒܵܝܵܐ ܕܲܫܒ̣ܵܐ ܠܓܸܢܣܹܗ . 496 : ܫܒܼܝܼܬܼܵܐ ܕܐܢܵܫܵܐ ܦܲܪ݂ܲܩ ܒܲܪܢܵܫܵܐ ܡ̣ܢ ܡܵܪܘܕܲܐ 497 ܘܒܲܙܹܗ ܠܚܲܝܠܹܗ ܘܥܲܒܼܕܹܗ ܓܘܼܚܟܵܐ ܘܫܲܡܵܐ ܒܝܼܫܵܐ ܀ 498 : ܗܘ̤ܝܘܼ ܐ̄ܢܵܫܵܐ ܙܟܵܝ̣ܗܝ ܠܛܪܘܿܢܵܐ ܕܲܙܟ̣ܵܐ ܠܐܵܢܵܫܵܐ 499 ܘܲܒܼܙܵܟܼܘܼܬܹܗ ܐܲܪܝܼܡ ܐ̄ܢܵܫ̈ܐ ܘܡܲܟܸܟ ܕܲܝܘܹ̈ܐ . 500 : ܠܕܲܝ̈ܘܹܐ ܡܲܟܸܿܟ ܒܩܸܐܪ̱ܣܵܐ ܕܥܒ݂ܲܕܼ ܥܲܡ ܪܹܫ ܕܲܝܘܹ̈ܐ 501 ܘܲܫܩ݂ܲܠ ܡܸܢܗܘܿܢ ܙܲܝܢܵܐ ܕܲܫܩ݂ܲܠܘ ܡ̣ܢ ܐܲܒܵܗ̈ܘܗܝ ܀ 502 : ܥܲܪܛܸܠܵܐܝܼܬܼ ܐܲܩܝܼܡ ܐܸܢܘܿܢ ܠܣܵܢ̈ܐܹܐ ܕܓܸܢܣܹܗ 503 : ܕܠܵܐ ܢܸܙܕܲܝܢܘܿܢ ܠܡܸܥܒܲܕܼ ܩܸܐܪܣܵܐ ܥܲܡ ܒܲܪܢܵܫܵܐ 504 : ܩܸܐܪ̱ܣܵܐ ܪܲܒܿܐ ܥܒ݂ܲܕܼ ܒܲܪܢܵܫܵܐ ܥܲܡ ܣܸܕܼܪ̈ܲܝܗܘܿܢ 505 ܘܲܬܼܗܲܪܘ ܟܸܢܫܹ̈ܐ ܪ̈ܘܼܚܵܢܵܝܹܐ ܒܚܹܝܠ ܙܵܟܘܬܹܗ ܀ 506 : ܚܹܝܠ ܙܵܟܼܘܼܬܹܗ ܚܙ̣ܵܘ ܚܲܙ̈ܝܹܐ ܕܐܲܬܼܠܹܝܛܘܼܬܼܵܐ 507 ܘܲܟܼܢ̣ܫܘ ܨܐܕܵܘܗܝ ܐܲܝܟ ܕܲܠܡܲܠܟܿܐ ܕܲܢܩܲܠܣܘܼܢܵܝܗܝ . 508 : ܟܠܝܼܠ ܙܵܟܼܘܼܬܼܵܐ ܓܕܠ̣ܘ ܩܲܪܸܒ̣ܘ ܠܹܗ ܠܐܲܬܼܠܹܝܛ ܐ̄ܢܵܫܵܐ 509 ܘܫܲܒܲܚܘ ܘܐܵܘܕܝܼܘ ܠܚܲܝܠܵܐ ܕܚܲܝܠܹܗ ܒܐܵܓܼܘܿܢ ܚܲܫܹ̈ܐ ܀ 510 : ܠܟܼܠ ܚܲܫܹ̈ܐ ܙܟܼܵܐ ܐܲܬܼܠܹܝܛܵܐ ܕܙܲܕܝܼܩܘܼܬܼܵܐ 511 ܒܗܵܝ̇ ܕܐܵܦ ܒܝܼܫܵܐ ܠܟܼܠܗܘܿܢ ܣܲܝܸܟܼܘ ܒܩܸܐܪ̈ܣܵܐ ܬܠܵܬܼܵܐ . pb. f.78v 512 : ܠܩܸܐܪ̈ܣܹܐ ܬܵܠܬܐ ܕܥܲܡ ܚܲܣܝܼܢܵܐ ܚܣ݂ܲܢ ܒܲܪ ܓܸܢܣܲܢ 513 ܘܡܲܟܼܕܹܗ ܠܣܵܢܐܵܐ ܕܡܫܲܬܼܩܲܠ ܗ̄ܘ̣ܵܐ ܥܲܠ ܫܲܪ̈ܒܼܵܬܼܵܐ ܀ 514 : ܗܘ̤ܝܘܼ ܕܡܲܟܿܟܹܗ ܠܗܵܘ̇ ܚܲܣܝܼܢܵܐ ܕܡܲܟܿܟܹܗ ܠܓܸܢܣܲܢ 515 ܗܘ̤ ܥܲܡ ܚܲܝܠܵܐ ܕܲܡܚܲܝܸܠ ܗ̄ܘ̣ܵܐ ܠܡܲܟܿܝܼܟܼܘܼܬܹܗ . 516 ܚܹܝܠ ܒܵܪܘܿܝܵܐ ܥܲܒܼܕܹܗ ܕܢܸܙܟܸܿܐ ܠܲܒܼܥܸܠܕܲܪܵܐ 517 ܟܲܕܼ ܒܵܪܘܿܝܵܐ ܟܣܹܐ ܗ̄ܘ̣ܵܐ ܒܫܘܼܒܼܚܵܐ ܕܐܘܡܼܵܢܘܼܬܹܗ ܀ 518 : ܒܐܲܡܝܼܢܘܼܬܹܗ ܟܣܹܐ ܗ̄ܘ̣ܵܐ ܟܲܣܝܵܐ ܐܲܡܝܼܢܵܐ ܐܲܡܝܼܢܵܐܝܼܬܼ 519 ܘܚܲܝܠܹܗ ܕܡܸܢܹܗ ܡܣܲܝܲܥ ܗ̄ܘ̣ܵܐ ܠܹܗ ܠܐ̄ܢܵܫܵܐ ܕܡܸܢܲܢ . 520 : ܐܢܵܫܵܐ ܕܡܸܢܲܢ ܡܸܬܼܟܲܬܲܫ ܗ̄ܘ̣ܵܐ ܥܲܡ ܣܵܛܵܢܵܐ 521 ܠܵܘ ܒܵܪܘܿܝܵܐ ܐܲܝܟ ܡܵܐ ܕܪܵܢܹܝ̇ܢ ܥܲܛ̈ܠܲܝ ܠܸܒܵܐ ܀ 522 : ܕܠܵܘ ܒܵܪܘܿܝܵܐ ܡܸܬܼܟܲܬܲܫ ܗ̄ܘ̣ܵܐ ܒܚܲܫܲܝ̈ ܦܲܓܼܪܵܐ 523 ܘܣܵܗܕܝ̈ܢ ܕܥܲܡ ܒܲܪܢܵܫܵܐ ܥܒ݂ܲܕܼܘ ܬܲܟܼܬܘܼܫܵܐ . 524 : ܫܹܐܕܹ̈ܐ ܣܵܗܕ̈ܝܼܢ ܥܲܡ ܡ̇ܢ ܐܲܩܪܸܒܼܘ ܩܪܵܒܼܵܐ ܒܚܘܼܪܒܵܐ 525 : ܥܲܡ ܒܲܪܢܵܫܵܐ ܕܚܲܣܢܹܗ ܟܲܦܢܵܐ ܒܵܬܲܪ ܨܵܘܡܹܗ 526 : ܟܲܦܢܹܗ ܒܵܬܲܪ ܨܵܘܡܹܗ ܕܐܲܪܒܿܥܝܼܢ ܝܵܘܡܝܼ̈ܢ 527 ܘܝܼܕܲܥ̣ ܣܵܢܐܵܐ ܕܟܲܦܢܹܗ ܣܵܗܸ̇ܕܼ ܥܲܠ ܐܢܵܫܘܼܬܹܗ . 528 : ܪܘܼܟܵܒܼ ܦܲܓܼܪܵܐ ܚ̣ܙܵܐ ܕܐܸܬܼܪܲܦܝܼ ܒܚܲܣܝܼܪܘܼܬܼܵܐ 529 ܘܲܩܪܸܒܼ ܨܹܐܕܵܘܗܝ ܕܲܢܩܲܪܸܒܼ ܠܹܗ ܪܸܓܼܬܼ ܦܲܓܼܪܵܐ ܀ 530 : ܚܙ̣ܵܐ ܕܐܸܬܼܪܲܦܝܼ ܦܲܓܼܪܹܗ ܒܟܲܦܢܵܐ ܡܲܪܦܹܐ ܦܲܓܼܪܵܐ 531 ܘܲܣܒ݂ܲܪ ܕܲܟܼܒܲܪ ܡܨܹܐ ܡܲܛܥܹܐ ܠܹܗ ܒܪܸܓܲܬܼ ܠܲܚܡܵܐ . 532 : ܪܸܓܲܬܼ ܠܲܚܡܵܐ ܡܥܝܼܪ ܗ̄ܘ̣ܵܐ ܒܲܦܓܼܪܹܗ ܕܐܸܕܼܵܡ ܕܲܬܼܪܹܝܢ 533 ܒܵܗ̇ܘ ܐܸܣܟܿܝܡܵܐ ܕܐܲܛܥܝܼ ܠܐܕܵܡ ܒܪܸܓܲܬܼ ܦܲܓܼܪܵܐ ܀ 534 : ܚܵܒ̣ܘ ܨܢ̈ܥܵܬܹܗ ܘܲܛܠܸܩܘ ܦܘܼܪ̈ܣܵܘܗܝ ܘܐܵܘܦܝܼܘ ܢܸܟܼܠܵܘ̈ܗܝ 535 ܘܠܵܐ ܦܵܫܲܬ̤ ܠܹܗ ܕܘܼܟܿܬܼܵܐ ܕܫܵܦܝܵܐ ܡ̣ܢ ܚܵܘܵܒ̈ܬܐ . 536 : ܟܠܹܗ ܒܟܼܠܹܗ ܚܵܒ̣ ܡܵܪܘܿܕܼܵܐ ܘܚܲܝܠ̈ܘܵܬܹܗ 537 ܘܟܼܠܹܗ ܒܟܼܠܹܗ ܙܟ̣ܵܐ ܒܲܪ ܐܵܕܼܵܡ ܘܙܲܟܿܝܼ ܠܓܸܢܣܹܗ ܀ 538 : ܚܲܝܵܒܼ ܡܸܟܹܿܝܠ ܓܸܢܣܹܗ ܕܐܵܕܼܵܡ ܠܡܸܦܪܲܥ ܫܘܼܒܼܚܵܐ 539 ܠܗܵܘ̇ ܕܐܲܪܝܼܡܹܗ ܠܓܸܢܣܹܗ ܕܐܵܕܼܵܡ ܒܝܲܕܼ ܒܲܪ ܓܸܢܣܹܗ ܀ 1 : ܩܵܠܹ̈ܐ ܚܲܕܬܹ̈ܐ ܫܡ݂ܲܥ ܣܵܛܵܢܵܐ ܒܹܝܬܼ ܡܵܝܘܿܬܹ̈ܐ 2 ܕܬܼܵܢܹ̇ܝܢ ܐܢܵܫ̈ܐ ܘܫܡܝܢ̈ܐ ܫܝܢܐ ܕܐܢܫ̈ܐ . 3 : ܫܲܝܢܵܐ ܕܐܢܫ̈ܐ ܫܡ݂ܲܥ ܡܵܪܘܿܕܼܵܐ ܡ̣ܢ ܓܲܒܼܪܝܼܠܹ 4 ܘܐܲܚܕܹܗ ܓܘܼܢܚܵܐ ܕܡܵܢܲܐ ܗ̄ܝ̣ ܗܵܕܹܐ ܚܕܲܬܵܐ ܕܲܗܘ̤ܵܬܼ ܀ 5 : ܪܹܫ ܡܠܐܟܹ̈ܐ ܫܐܸܠ ܒܲܫܠܵܡܵܐ ܕܒܪܬܼ ܡܝܘ̈ܬܐ 6 ܘܙܵܥ ܚܲܣܵܡܵܐ ܒܛܸܒܿܐ ܛܵܒܼܵܐ ܕܲܠܘܵܬܼ ܐܢܵܫܵܐ . 7 : ܫܠܵܡܠܹܟܼܝ ܡܲܪܝܲܡ ܩܥ̣ܵܐ ܪܘܼܚܵܢܵܐ ܒܐܸܕܼܢܲܝ̈ ܡܲܪܝܲܡ 8 ܘܐܲܝܠܸܠ ܒܝܼܫܵܐ ܘܲܟܼܢ݂ܲܫܘ ܕܝܘ̈ܐ ܠܩܵܠ ܐܲܝܠܲܠܬܹܿܗ ܀ 9 : ܡܵܪܢ ܥܲܡܹܟܼܝ ܩܥ̣ܵܐ ܡܲܠܲܐܟܼܵܐ ܠܒܲܪܬܼ ܡܵܝܘ̈ܬܹܐ 10 ܘܥܲܦܝ̈ ܬܸܢܚܵܬܹ̈ܐ ܕܐܵܟܸܠ̇ܩܲܪܨܵܐ ܒܫܲܝܢܵܐ ܕܐܢܫ̈ܐ . 11 : ܒܲܪ ܥܸܠܵܝܐ ܩܪܲܝܗܝ ܐܝܼܙܓܲܕܵܐ ܠܒܲܪ ܒܲܪܬܼ ܐ̄ܢܵܫ̈ܐ 12 ܘܲܒܼܗܸܬܼ ܣܵܢܵܐܐ ܘܝܼܬܸܒܼܘ ܒܐܸܒܼܠܵܐ ܚܲܝܠܵܘ̈ܬܹܗ ܀ 13 : ܗܵܠܹܝܢ ܬܲܪܓܸܡ ܓܲܒܼܪܼܵܐ ܕܪܘܼܚܵܐ ܒܹܝܬܼ ܐܲܪ̈ܥܵܢܹܐ 14 ܘܲܪܥܸܠܘ ܕܲܝܘܹ̈ܐ ܘܙܵܥ̣ ܣܵܛܵܢܵܐ ܪܹܫ ܣܸܕܼܪ̈ܲܝܗܘܿܢ . 15 : ܚܲܕܼ ܪܘܚܵܢܵܐ ܐܲܟܼܪܸܙ ܒܲܛܢܹܗ ܠܲܚܕܼܵܐ ܐܲܢ̄ܬܿܬܼܵܐ 16 ܘܲܒܼܝܘܿܡ ܝܲܠܕܹܗ ܩܥ̣ܵܘ ܣܲܓܝܼܐܹ̈ܐ ܣܲܒܼܪܵܐ ܠܐܢܵܫܵܐ ܀ 17 : ܣܲܒܼܪܵܐ ܛܵܒܼܵܐ ܩܥ̣ܵܘ ܪ̈ܘܼܚܵܢܹܐ ܠܦܲܓܼܪ̈ܢܝܹܐ 18 ܘܡܝܼܬܼ ܡܵܪܘܿܕܼܵܐ ܒܩܵܠ ܣܲܒܿܪ̈ܬܼܵܐ ܕܚܲܝܹ̈ܐ ܕܐ̄ܢܵܫܵܐ . 19 : ܩܵܠ ܣܲܒܿܪ̈ܵܬܵܐ ܡܸܬܼܡܲܠܲܠ ܗ̄ܘ̣ܵܐ ܡ̣ܢ ܟܠ ܦܘܼܡܝܼ̈ܢ 20 ܘܚܵܕܝ̇ܢ ܐܢܵܫ̈ܐ ܪ̈ܘܼܚܵܢܵܝܹܐ ܡܲܟܼܪܝܢ ܕܲܝܘܹ̈ܐ ܀ 21 : ܫܡܥܘܢ ܐܲܫܡܥ ܩܵܠܵܐ ܓܲܠܝܐ ܕܗܵܢܵ̇ܘ ܕܐܵܬܹ̇ܐ 22 ܘܐܲܝܟ ܕܸܒܼܟܼܘܼܪܵܐ ܒܵܚ̇ܲܪ ܐܢܫܹ̈ܐ ܒܕܸܢܚܵܐ ܕܢܘܼܗܪܹܗ . 23 : ܚܲܢܵܐ ܢܒܼܝܼܬܼܵܐ ܙܢܲܝ̈ ܦܘܪܩܢܗ ܡܸܫܬܲܥܝܵܐ ܗ̄ܘ̣ܵܬ 24 ܘܲܡܥܲܢܝ̈ܵܢ ܗܘ̣̈ܲܝ ܥܸܒܼܪ̈ܝܵܬܼܵܐ ܒܵܬܲܪ ܡܸ̈ܠܹܝܗ̇ ܀ 25 ܩܵܠ ܒܲܪ ܥܩܪ̈ܐ ܛܵܒܼ ܡ̣ܢ ܪܲܥܡܵܐ ܪܥܸܡ ܗ̄ܘ̣ܵܐ ܩܵܠܹܗ ܀ 26 ܟܲܕܼ ܩܵܥܹ̇ܐ ܗ̄ܘ̣ܵܐ ܕܲܫܠܸܡ ܙܲܒܼܢܵܐ ܘܡܲܛܝܼ ܙܲܒܼܢܵܐ . 27 : ܫܠܸܡ ܠܹܗ ܙܲܒܼܢܵܐ ܢܡܘܣܝܐ ܡܸܬܼܢܲܒܹܿܐ ܗ̄ܘ̣ܵܐ 28 ܘܲܩܪܸܒܼ ܙܲܒܼܢܵܐ ܕܕܼܘܼܒܵܪ ܚܲܝܹ̈ܐ ܪ̈ܘܼܚܵܢܵܝܹܐ ܀ 29 : ܐܸܡ̇ܪܐ ܕܲܟܝܵܐ ܟܵܢܝܗ ܠܕܲܟܼܝܵܐ ܡܪܹܟܹܐ ܡ̃ܕܼܲܟܹܐ ܡܘܼܡܹ̈ܐ 30 ܕܒܲܕܼܒܼܝܼܚܘܼܬܹܗ ܥܵܛ̇ܐ ܥܵܘܠܵܐ ܘܝܵܗܸ̇ܒܼ ܚ̈ܝܐ . 31 : ܡܵܪܹ̈ܐ ܐ̄ܪ̈ܵܙܹܐ ܩܪ̣ܵܝܗܝ ܐܝܼܙܓܲܕܵܐ ܠܲܡܫܲܕܼܪܵܢܹܗ 32 ܘܚܵܘܝܼ ܕܡܵܪܹܐ ܗ̄ܘ̣ ܐܵܦ ܕܲܝ̇ܢܵܐ ܕܒܼܵܚܲܪ ܟܠܵܐ ܀ 33 : ܗܠܝܢ ܩ̈ܠܐ ܐܲܟܼܪܸܙܘ ܐܢܵܫ̈ܐ ܘܫܡܝ̈ܢܐ 34 ܘܐܲܪܡܝܼ ܐܲܒܼܵܐ ܛܲܒܼܥܵܐ ܕܩܵܠܹܗ ܘܚܲܬܸܿܡ ܐܸܢܘܿܢ . 35 : ܗܵܠܹܝܢ ܩ̈ܠܐ ܫܡ̣ܥ ܡܪܘܕܐ ܣܢܐܐ ܕܐܢܫܐ 36 ܘܡܸܬܼܡܲܪܡܲܪ ܗ̄ܘ̣ܵܐ ܠܘܼܩܒܲܠ ܩ̈ܠܐ ܕܢܘܼܟܼܪ̈ܵܚܸܢ ܠܹܗ ܀ 37 : ܩ̈ܠܐ ܚܕܬ̈ܐ ܡܸܬܼܡܲܠܠܝܼܢ ܗ̄ܘ̣ܵܘ ܡ̣ܢ ܡܵܠ̈ܠܹܐ 38 ܥܲܠ ܒܲܪܢܵܫܵܐ ܕܕܼܵܡܹ̇ܐ ܠܐܢܵܫܵܐ ܘܪܵܡ ܡ̣ܢ ܐܢܵܫܵܐ . 39 : ܐܲܝܟ ܕܒܼܐܢܵܫܵܐ ܚܵܐ̇ܪ ܗ̄ܘ̣ܵܐ ܒܹܗ ܐܵܦ ܡܵܪܘܲܕܵܐ 40 ܗܘ̤ܵܐ ܡܸܬܼܡܲܪܡܲܪ ܠܘܩܒܲܠ ܩܵܠܹ̈ܐ ܕܢܘܼܟܼܪ̈ܵܚܸܢ ܠܹܗ ܀ 41 : ܒܢܝܬܼ ܬܲܪܬܹܝܢ ܩܡ ܡܵܪܘܿܕܼܵܐ ܣܵܢܐܵܐ ܕܐܢܵܫܐ 42 ܘܠܵܐ ܝܵܕܲܥ̇ ܗ̄ܘ̣ܵܐ ܐܲܝܟܲܢ ܢܸܩܪܹܝܘܗܝ ܐ̄ܢܵܫ ܐܵܘ ܐܲܠܵܗ . 43 : ܕܢܸܩܪܹܝܘܗܝ ܐܢܵܫܵܐ ܩ̈ܠܹܐ ܕܲܥܠܵܘܗܝ ܪܵܡܹ̇ܝܢ ܡܸܢܹܗ 44 ܕܢܸܩܪܹܝܘܗܝ ܐܲܠܵܗ ܦܲܓܼܪܢܘܼܬܹܗ ܣܵܗܕܵܐ ܕܐ̄ܢܵܫܵܐ ܗ̄ܘ̣ ܀ 45 : ܪܘܟܵܒܼ ܦܲܓܼܪܹܗ ܡܚܵܘܹܐ ܗ̄ܘ̣ܵܐ ܠܹܗ ܕܐܢܵܫܵܐ ܟܠܹܗ 46 ܘܚܹܝܠ ܦܸܬܼܓܼܵܡܵܘ̈ܗܝ ܡܲܟܼܪܸܙ ܗ̄ܘ̣ܵܐ ܠܹܗ ܕܐܲܠܵܗܵܝܵܐ ܗ̄ܘ̣ . 47 : ܒܲܛܢܹܗ ܘܝܲܠܕܹܗ ܥܲܠ ܐܢܵܫܘܼܬܹܗ ܡܸܫܬܲܥܹܝܢ ܗ̄ܘ̣ܵܘ 48 ܘܲܡܣܲܒܿܪ̈ܵܢܵܘܗܝ ܥܲܠ ܐܝܼܬܼܘܼܬܼܵܐ ܕܥܵܡ̇ܪܵܐ ܗ̄ܘ̣ܵܬܼ ܒܹܗ ܀ 49 : ܒܚܹܝܠ ܐܝܼܬܼܘܼܬܼܵܐ ܡܸܬܼܒܲܩܹܐ ܗ̄ܘ̣ܵܐ ܐܵܦ ܣܵܛܵܢܵܐ 50 ܕܐܲܝܟܲܢ ܐ̄ܢܵܫܵܐ ܘܐܲܝܟܲܢ ܚܲܝܠܹܗ ܪܵܡ ܡ̣ܢ ܐ̄ܢܵܫܵܐ . 51 ܒܪܲܒܿܘܼܬܼ ܚܲܝܠܹܗ ܡܸܬܿܬܲܡܲܗ ܗ̄ܘ̣ܵܐ ܚܲܣܝܼܪ ܗܵܘܢܵܐ : pb. f.74r 52 ܘܡܸܬܼܩܲܠܹܐ ܗ̄ܘ̣ܵܐ ܠܘܼܩܒܲܠ ܬܲܪܬܹܝܢ ܕܲܒܼܚܲܕܼ ܐܢܵܫܵܐ ܀ 53 : ܒܛܲܢܬܹܗ ܟܲܪܣܵܐ ܝܲܠܕܘܼܗܝ ܪܸ̈ܓܼܫܹܐ ܛܲܥܢܵܝ̈ܗܝ ܒܘܼܪ̈ܟܹܿܐ 54 ܘܗܵܕܹܐ ܕܐ̄ܢܵܫܵܐ ܗ̄ܝ̣ ܕܲܩܢܹܐ ܪܸ̈ܓܼܫܹܐ ܡܸܬܼܪ̈ܲܓܼܫܵܢܹܐ . 55 ܒܛܝܼܢ ܡ̣ܢ ܩܵܠܵܐ ܕܠܵܐ ܙܘܼܘܵܓܼܵܐ ܦܲܓܼܪܵܢܵܝܵܐ . 56 ܘܗܵܕܹܐ ܪܵܡܵܐ ܗ̄ܝ̣ ܡ̣ܢ ܒܲܪܢܵܫܵܐ ܒܸܣܪܵܢܵܝܵܐ ܀ 57 : ܝܼܢܸܩ ܚܲܠܒܼܵܐ ܫܩ݂ܲܠ ܬܲܪܒܿܝܼܬܼܵܐ ܠܐܝܼ ܡ̣ܢ ܥܲܡܠܵܐ 58 ܠܗܵܕܹܐ ܣܵܗ̈ܕܵܢ ܟܝܵܢ̈ܝܵܬܼܵܐ ܕܲܟܼܝܵܢ ܐܢܵܫܵܐ ܗ̄ܘ̣ . 59 : ܥܡ݂ܲܕܼ ܐܲܝܟ ܐܢܵܫ̈ܐ ܡ̣ܢ ܒܲܪܢܵܫܵܐ ܐܲܝܟ ܚܲܣܝܼܪܵܐ 60 ܘܗ̇ܕܹܐ ܓܠܝܐ ܗ̄ܝ̣ ܕܚܲܣܝܼܪܵܐ ܗ̄ܘ̣ܵܬܼ ܠܦܘܼܬܼ ܐܢܵܫܘܼܬܹܗ ܀ 61 : ܢܚܸܬܼ ܪܘܼܚ ܩܘܼܕܼܫܵܐ ܐܲܟܼܪܸܙ ܐܲܒܼܵܐ ܕܗܵܢ̇ܘ ܚܲܒܿܝܼܒܼܝ 62 ܗܵܪܟܿܐ ܚܲܝܠܵܐ ܗ̄ܘ̣ ܐܲܠܵܗܵܝܵܐ ܕܚܲܝܼܠ ܐܢܵܫܵܐ . 63 : ܣܠܸܩ ܡ̣ܢ ܡܝ̈ܐ ܚܲܕܼ ܒܲܪܢܵܫܵܐ ܒܦܲܓܼܪܵܐ ܘܢܲܦܫ̣ܵܐ 64 ܘܲܢܚܸܬܼ ܪܘܼܚܵܐ ܘܩܵܘܝܼ ܨܐܕܵܘܗܝ ܕܠܵܐ ܫܘܼܢܵܝܵܐ ܀ 65 : ܒܚܲܝܠܵܐ ܕܪܘܼܚܵܐ ܡ̣ܬܿܕܲܒܲܪ ܗ̄ܘ̣ܵܐ ܐܵܕܼܵܡ ܕܲܬܼܪܹܝܢ 66 ܘܲܒܼܥܸܠܕܲܪܵܐ ܡܸܬܿܕܲܡܲܪ ܗ̄ܘ̣ܵܐ ܒܚܲܝܠܹܗ ܟܲܣܝܵܐ . 67 : ܚܸܒܼ̈ܠܹܐ ܩܫ̈ܝܵܐ ܡܵܚ̇ܝܼܢ ܗ̄ܘ̣ܵܘ ܠܹܗ ܠܐܵܟܸ̇ܠ ܩܲܪܨܵܐ 68 ܘܡܸܬܼܪܥܹܐ ܗ̄ܘ̣ܵܐ ܕܢܸܩܪܘܿܒܼ ܨܹܐܕܼܵܘܗܝ ܘܲܕܼܠܵܐ ܢܸܩܪܘܿܒܼ ܀ 69 : ܐܲܝܟ ܝܲܠܕܬܿܐ ܡܸܬܼܒܲܠܗܹܐ ܗ̄ܘ̣ܵܐ ܡܲܪܝܼܪ ܚܲܨܪ̈ܐ 70 ܘܡܸܬܼܚܲܫܲܒܼ ܗ̄ܘ̣ܵܐ ܕܒܲܐܝܠܹܝܢ ܦܘܼܪ̈ܣܹܐ ܢܸܓܼܡܘܿܪ ܚܲܨܪܹܗ . 71 : ܪܸ̈ܓܿܬܼܵܐ ܣܢܝܼܬܼܵܐ ܪܵܓܼ ܡܵܪܘܿܕܼܵܐ ܒܓܼܵܘ ܪܸܥܝܵܢܹܗ 72 ܘܡܸܬܼܝܲܐܒܼ ܗ̄ܘ̣ܵܐ ܕܢܸܩܪܘܼܒܲ ܨܹܐܕܵܘܗܝ ܐܲܝܟ ܨܝܕܼ ܐܢܵܫܵܐ ܀ 73 : ܡ̇ܢ ܕܹܝܢ ܝܲܗܒܼܠܝܼ ܕܐܸܩܪܘܿܒܼ ܨܐܕܵܘܗܝ ܡܸܬܼܪܢܐ ܗ̄ܘ̣ܵܐ 74 ܘܲܒܼܝܲܕ ܚܲܫܹ̈ܐ ܐܸܒܼܩܹܐ ܚܲܫܵܘ̈ܗܝ ܐܸܢ ܚܵܫܘܿܫܵܐ ܗ̄ܘ̣ . 75 : ܐܲܝܟ ܕܒܲܒܼܐܵܕܵܡ ܚܵܙܪ ܗ̄ܘ̣ܵܐ ܒܹܗ ܒܲܒܼܪܹܗ ܕܵܐܕܼܵܡ 76 ܘܲܡܣܲܟܹܿܐ ܗ̄ܘ̣ܵܐ ܕܢܲܛܥܹܝܘܗܝ ܠܐܵܕܼܵܡ ܐܲܝܟ ܡܵܐ ܕܠܐܕܼܵܡ ܀ 77 : ܐܵܕܼܵܡܵܐܝܼܬܼ ܡܸܬܼܪܲܥܹܐ ܗ̄ܘ̣ܵܐ ܕܢܲܩܪܸܒܼ ܥܲܡܹܗ 78 ܘܡܸܬܼܩܲܢܸܿܛ ܗ̄ܘ̣ܵܐ ܡ̣ܢ ܨܝܕ ܟܲܣܝܵܐ ܕܢܵܨ̇ܚ ܗ̄ܘ̣ܵܐ ܒܹܗ . 79 : ܚܲܕܼ ܡ̣ܢ ܟܹܐܢܹ̈ܐ ܡܵܢܹ̇ܐ ܗ̄ܘ̣ܵܐ ܠܹܗ ܡܐܢܵܐ ܕܪܘܼܓܼܙܵܐ 80 ܘܡܸܬܼܡܲܪܡܲܪ ܗ̄ܘ̣ܵܐ ܕܢܹܐܡܲܪ ܥܲܡܹܗ ܕܝܼܢܵܐ ܒܓܸܠܝܵܐ ܀ 81 : ܫܢܝ̈ܐ ܬܠܵܬܼܝܼܢ ܡܸܬܼܩܲܠܹܐ ܗ̄ܘ̣ܵܐ ܠܘܼܩܒܲܠ ܡܸܠܵܘ̈ܗܝ 82 ܥܕܲܡܵܐ ܕܲܫܡ݂ܲܥ ܗܵܝ̇ ܒܲܪܬܼ ܩܵܠܵܐ ܕܗܵܢܵܘ̇ ܚܲܒܿܝܼܒܼܝ . 83 : ܗܵܢܵܐ ܩܵܠܵܐ ܐܲܪܡܝܼ ܙܵܘܥܵܐ ܒܚܲܝܠܵܘ̈ܗܝ 84 ܘܲܫܪܝܼ ܩܵܥܹ̇ܝܢ ܡ̣ܢ ܟܲܪܝܘܼܬܼܵܐ ܕܪܸ̈ܥܝܵܢܲܝܗܘܿܢ ܀ 85 : ܐܲܝܟ ܕܡ̣ܢ ܫܸܢܬܼܵܐ ܢܵܕܼܘ ܛܲܒܿܝܼ̈ܥܹܐ ܒܩܵܠܹܗ ܕܐܲܒܼܵܐ 86 ܘܲܟܼܢܲܫ̣ܘ ܐܲܟܼܚܲܕ ܠܡܸܩܛܲܪ ܐܪܵܙܵܐ ܥܲܠ ܐ̄ܪܵܙ ܚܲܝ̈ܢ . 87 : ܐ̇ܪܵܙܵܐ ܕܥܵܘܠܵܐ ܩܛ̣ܪ ܡܵܪܘܿܕܼܵܐ ܘܚܝܠܘ̈ܬܗ 88 ܕܢܸܥܒܸܿܕܼ ܩܸܐܪܣܵܐ ܥܲܡ ܓܲܢ̄ܒܪܵܐ ܕܚܲܣܝܼܢ ܡܸܢܹܗ ܀ 89 : ܒܙܲܝܢܵܐ ܕܢܟܠܹܗ ܙܲܝܸܢ ܢܲܦܫܹܗ ܢܲܟܿܘܼܠܬܼܵܢܵܐ 90 ܘܫܲܪܝܼ ܡܫܲܓܸܫ ܐܲܝܟ ܗܵܘ̇ ܙܲܒܼܢܵܐ ܕܲܒܦܲܪܕܲܝܣܵܐ . 91 : ܠܹܗ ܠܗܵܘ̇ ܙܲܒܼܢܵܐ ܡܕܲܡܹܐ ܗܘ̤ ܠܹܗ ܠܗܵܢܵܐ ܙܲܒܼܢܵܐ 92 ܘܠܵܐ ܝܵܕܲܥ̇ ܗ̄ܘ̣ܵܐ ܕܠܵܐ ܕܵܡܹ̇ܐ ܗ̄ܘ̣ܵܐ ܙܲܒܼܢܵܐ ܠܙܲܒܼܢܵܐ ܀ 93 : ܐܵܕܼܵܡܵܝܵܐ ܩܵܪܹ̇ܐ ܗ̄ܘ̣ܵܐ ܠܹܗ ܠܐܵܕܼܵܡ ܕܲܬܼܪܹܝܢ 94 ܘܒܼܵܗ̇ ܒܲܕܼܡܘܼܬܼܵܐ ܡܢܲܣܹܐ ܗ̄ܘ̣ܵܐ ܠܹܗ ܒܚܲܫܲܝ̈ ܦܲܓܼܪܵܐ . 95 : ܚܫܝ̈ ܦܲܓܼܪܵܐ ܡܥܲܗܸܕܼ ܗ̄ܘ̣ܵܐ ܠܹܗ ܠܦܲܓܼܪܵܢܵܝܵܐ 96 ܘܐܲܝܟ ܕܲܠܪܵܚܡܵܐ ܡܩܲܪܸܒܼ ܗ̄ܘ̣ܵܐ ܠܹܗ ܙܢܲܝ̈ ܚܘܼܬܼܚܵܬܹ̈ܐ ܀ 97 : ܠܚܘܼܪܒܵܐ ܪܓܼܝܼܓܼ ܗ̄ܘ̣ܵܐ ܕܢ̣ܦܘܿܩ ܥܲܡܹܗ ܕܪܵܚܸ̇ܡ ܚܘܼܪܒܵܐ 98 ܐܲܝܟܿܐ ܕܠܵܐ ܫܟܼܝܼܚܝ ܡܵܙܘܿܢ ܙܲܒܼܢܵܐ ܠܐܲܪ̈ܥܵܢ̇ܝܹܐ . 99 : ܐܲܝܟ ܐܲܬܼܠܝܼܛܵܐ ܡܓܲܪܸܓܼ ܗ̄ܘ̣ܵܐ ܠܹܗ ܠܘܵܬܼ ܬܲܟܼܬܘܼܫܵܐ 100 ܕܢܸܚܙܹܐ ܐܝܼܬܼ ܒܹܗ ܙܢܲܝ̈ ܚܘܼܬܼܚܵܬܹ̈ܐ ܕܕܼܵܡܹܝ̇ܢ ܠܐܵܕܼܵܡ ܀ 101 : ܒܟܼܠܗܘܿܢ ܚܲܫܹ̈ܐ ܐܵܕܼܵܡܵܝܹ̈ܐ ܙܲܝܸܢ ܢܲܦܫܹܗ 102 ܒܲܕܼܪܵܡܹ̇ܐ ܗ̄ܘ̣ܵܐ ܕܕܲܠܡܵܐ ܢܸܦܠܲܛ ܡ̣ܢ ܢܸܣܝܘܿܢܵܘ̈ܗܝ . 103 ܩ̈ܠܐ ܕܲܥܠܵܘܗܝ ܡܙܝܼܥܝܼܢ ܗ̄ܘ̣ܵܘ ܠܹܗ ܠܘܵܬܼ ܬܲܟܼܬܘܼܫܵܐ : pb. f.74v 104 ܘܡܸܨܛܲܢܲܥ̣ ܗ̄ܘ̣ܵܐ ܕܢܸܩܪܘܿܒܼ ܨܐܕܵܘܗܝ ܐܘܼܡܵܢܵܐܝܼܬܼ ܀ 105 : ܐܘܼܡܵܢܵܐܝܼܬܼ ܣܥ݂ܲܪ ܐܘܼܡܵܢܵܐ ܡܵܐܢܲܝ̈ ܙܲܝܢܹܗ 106 ܘܟܲܢܫ ܦܘܼܪ̈ܣܹܐ ܘܟܸܢ ܩܲܪܸܒܼ ܠܹܗ ܙܢܲܝ̈ ܬܲܟܼܬܘܼܫܹܗ . 107 : ܦܘܼܪ̈ܣܹܐ ܨܢܝܼܥܹ̈ܐ ܣܕܲܪ ܐܲܝܟ ܙܲܝܢܵܐ ܒܓܼܵܘ ܪܸܥܝܵܢܹܗ 108 ܘܲܣܥ݂ܲܪ ܚܲܝܠܹܗ ܘܟܲܣܝܼ ܙܲܝܢܵܐ ܕܲܢܟܼܝܼܠܘܼܬܹܗ ܀ 109 : ܙܲܒܼܢܵܐ ܒܥ̣ܵܐ ܠܹܗ ܕܲܢܚܵܘܹܐ ܒܹܗ ܙܢܲܝ̈ ܨܸܢ̈ܥܵܬܹܗ 110 ܘܲܠܦܘܼܬܼ ܙܲܒܼܢܵܐ ܪܲܟܲܒܼ ܦܘܼܪ̈ܣܹܐ ܕܚܵܣܟ̇ܝܢ ܦܘܼܪ݁ܣܹܐ . 111 : ܙܲܒܼܢܵܐ ܥܲܬܸܿܕܼ ܐܸܢܘܿܢ ܠܦܘܼܪܣ̇ܝ ܢܸܟܼܠܹܗ 112 ܘܡܸܬܼܝܲܒܼ ܗ̄ܘ̣ܵܐ ܘܡܸܬܼܩܲܢܲܛ ܗ̄ܘ̣ܵܐ ܕܢܸܓܼܠܹܗ ܢܸܟܼܠܹܗ ܀ 113 : ܗܘ̤ ܒܹܗ ܐܲܩܪܸܒܼ ܥܲܕܼܠܵܐ ܢܲܩܪܸܒܼ ܩܪܵܒܼܵܐ ܓܲܠܝܵܐ 114 ܘܲܒܼܩܹܐ ܢܲܦ̣ܫܹܗ ܟܲܕܼ ܡܸܬܼܒܲܩܹܐ ܕܕܲܠܡܵܐ ܢܫܲܦܠܲܢ . 115 : ܩܪܵܒܼܵܐ ܐܲܪܥܹܗ ܠܲܩܪܲܒܼܬܼܵܢܵܐ ܕܚܲܣܝܼܢ ܡܸܢܹܗ 116 ܘܡܸܬܼܚܲܫܲܒܼ ܗ̄ܘ̣ܵܐ ܕܕܲܠܡܵܐ ܢܸܗܘܹܐ ܓܘܼܚܟܵܐ ܠܐܢܵܫ̈ܐ ܀ 117 : ܗܵܠܹܝܢ ܗܘ̤ ܒܹܗ ܡܸܬܼܪܵܢܹܐ ܗ̄ܘ̣ܵܐ ܣܵܢܵܐܐ ܕܐܢܵܫܵܐ 118 ܘܪܵܚܹ̇ܡ ܐ̄ܢܵܫܵܐ ܥܲܕܬܹܿܗ ܠܐܢܵܫܵܐ ܕܢܲܩܪܸܒܼ ܥܲܡܹܗ . 119 : ܒܙܲܝܢܵܐ ܕܪܘܼܚܵܐ ܙܲܝܢܹܗ ܪܘܼܚܵܐ ܠܐܢܵܫܵܐ ܕܡܸܢܲܢ 120 ܘܫܲܕܪܹܗ ܕܢܸܥܒܸܿܕܼ ܩܸܐܪܣܵܐ ܒܚܘܼܪܒܵܐ ܥܲܡ ܚܲܣܝܼܢܹ̈ܐ ܀ 121 : ܐܲܝܟ ܛܘܼܝܵܒܹܗ ܕܲܒܼܥܸܠܕܲܪܵܐ ܛܲܝܒܹܗ ܠܕܲܪܵܐ 122 ܘܠܲܐܝܟܿܐ ܕܲܒܥ̣ܵܐ ܪܹܫ ܕܲܪܵܪܹ̈ܐ ܢܦܲܩ̣ ܐܲܬܼܠܹܝܛܵܐ . 123 : ܐܲܬܼܠܝܼܛܵܐܝܼܬܼ ܢܦ݂ܲܩ ܐܲܬܼܠܹܝܛܵܐ ܕܙܲܕܝܼܩܘܼܬܼܵܐ 124 ܘܲܡܚܲܙܲܩ ܗ̄ܘ̣ܵܐ ܟܠܹܗ ܒܟܼܠܹܗ ܒܙܲܝܢܵܐ ܕܪܘܼܚܵܐ ܀ 125 : ܚܲܝ̈ܠܲܝ ܪܵܘܡܵܐ ܫܲܕܲܪ ܥܲܡܹܗ ܚܲܝܠܵܐ ܕܲܓܼܒ̣ܵܝܗܝ 126 ܕܢܸܗܘܘܿܢ ܣܵܗܼܕ̈ܐ ܐܵܦ ܚܲܙܝܹ̈ܐ ܕܐܲܬܼܠܝܼܛܘܼܬܹܗ . 127 : ܐܲܝܟ ܬܹܐܛܪܘܢ ܣܵܡܹܗ ܠܥܵܠܡܵܐ ܡܵܪܹܗ ܕܥܵܠܡܵܐ 128 ܘܚܲܝ̈ܠܲܝ ܪܵܘܡܵܐ ܒܩܝܲܝ̈ ܕܲܪܵܐ ܕܐܲܓܼܘܼܢܸܣ̈ܛܹܐ ܀ 129 : ܬܲܟܼܬܘܼܫܵܐ ܗ̄ܘ̣ܵܐ ܕܲܚܠܵܦ ܥܵܠܡܵܐ ܗ̄ܘ̣ܵܐ ܬܲܟܼܬܘܼܫܵܐ 130 ܘܫܲܦܝܼܪ ܟܲܢܸܫ ܠܲܫܡܲܝܵܢܹ̈ܐ ܕܲܢܫܲܒܿܚܘܼܢܵܝܗܝ . 131 : ܒܟܲܪܝܘܼܬܼܵܐ ܗ̄ܘ̣ܵܘ ܡ̣ܢ ܗܵܘ̇ ܙܲܒܼܢܵܐ ܕܚܵܒܼ ܒܹܗ ܐܵܕܼܵܡ 132 ܘܲܡܣܲܟܹܿܝܢ ܗ̄ܘ̣ܵܘ ܕܐܸܡܲܬܼܝ ܢܸܙܟܹܿܐ ܐܵܕܼܵܡ ܒܐܵܕܼܵܡ ܀ 133 : ܠܝܘܿܡ ܙܵܟܼܘܼܬܼܵܐ ܡܸܬܿܛܲܝܒܼܝܼܢ ܗ̄ܘ̣ܵܘ ܪܵܚܡܲܝ ܓܸܢܣܲܢ 134 ܘܡܸܬܼܝܲܐܒܹܝܢ ܗ̄ܘ̣ܵܘ ܕܢܸܙܟܹܿܐ ܓܸܢܣܲܢ ܒܝܲܕ ܒܲܪ ܓܸܢܣܲܢ . 135 : ܐܲܪܒܿܥܝܼܢ ܝܵܘܡܝܼ̈ܢ ܩ̣ܵܡ ܕܲܪܵܪܵܐ ܚܲܕܼ ܠܘܼܩܒܲܠ ܚܲܕܼ 136 ܪܹܫܵܐ ܕܐܵܐܲܪ ܘܐܢܵܫܵܐ ܕܡܸܢܲܢ ܚܙܵܬܼܵܐ ܕܬܲܗܪܵܐ ܀ 137 : ܚܙܵܬܼܵܐ ܕܬܲܗܪܵܐ ܡܸܬܼܚܵܘܝܵܐ ܗ̄ܘ̣ܬܼܵ ܠܥܹܝܢ ܚܲܙ̈ܵܝܹܐ 138 ܟܲܕܼ ܡܸܬܼܟܲܬܼܫܝܼܢ ܪܘܼܚܵܐ ܘܦܲܓܼܪܵܐ ܕܠܵܐ ܒܐܝܼܕܼ̈ܝܵܐ . 139 : ܕܠܵܐ ܒܐܝܼܕ̈ܝܐ ܡܸܬܼܟܲܬܲܫ ܗ̄ܘ̣ܵܐ ܦܲܓܼܪܵܢܵܝܵܐ 140 ܪܘܼܚܵܢܵܐܝܼܬܼ ܐܵܚܸ̇ܕܼ ܗ̄ܘ̣ܵܐ ܠܹܗ ܠܪܹܫ̇ܐ ܕܐܵܐܲܪ ܀ 141 : ܨܵܘܡܵܐ ܥܡܝܼܠܵܐ ܓܒ̣ܵܐ ܠܹܗ ܙܲܝܢܵܐ ܕܢܸܬܼܟܲܬܼܫ ܒܹܗ 142 ܕܲܠܡܵܐ ܢܸܪܢܹܐ ܐܵܟܸܠܩܲܪܨܵܐ ܕܚܝܼܠܵܐ ܕܐܘܼܟܼܠܵܐ ܗ̄ܘ̣ . 143 : ܒܸܠܥܵܕ ܐܘܼܟܼܠܵܐ ܩܪܸܒܼ ܠܲܩܪܵܒܼܵܐ ܕܥܲܡ ܚܲܣܝܼܢܵܐ 144 ܕܢܚܸܙܘܢ ܕܝܘ̈ܐ ܕܐܸܦܢ ܐܢܵܫܵܐ ܗ̄ܘ̣ ܪܵܡ ܡ̣ܢ ܐܢܵܫܵܐ ܀ 145 : ܒܝܲܕ ܚܘܼܡܣܵܢ̇ܐ ܡܲܠܸܦ ܗ̄ܘ̣ܵܐ ܠܗܘܿܢ ܠܲܒܼܥܝܼܪ̈ܝܹܐ 146 ܕܐܝܼܬܼ ܗ̄ܘ̣ܵܐ ܥܲܡܹܗ ܚܲܝܠܵܐ ܐ̄ܚܪܹܢܵܐ ܕܚܲܣܝܼܢ ܡ̣ܢ ܟܠ . 147 : ܒܪܲܒܿܘܼܬܼ ܚܲܝܠܹܗ ܡܸܬܼܒܲܩܹܐ ܗ̄ܘ̣ܵܐ ܪܹܫ ܣܸܕܼܪ̈ܲܝܗܘܿܢ 148 ܥܲܠ ܗܵܝ̇ ܛܲܝܸܒܼ ܙܢܲܝ̈ ܬܲܟܼܬܘܼܫܵܐ ܕܟܼܠ ܐܸܣܟܹܝܡܝܼ̈ܢ ܀ 149 : ܟܠ ܐܸܣܟܹܿܝܡܝܼ̈ܢ ܨܝ̈ܕܝ ܐܢܫ̈ܐ ܣܕ݂ܲܪ ܡܵܪܘܲܕܵܐ 150 ܕܟܼܠܡܵܐ ܢܸܦܠܲܛ ܡ̣ܢ ܨܢܥܵܬܼ̈ܗ ܘܢܸܗܘܹܐ ܓܘܼܚܟܵܐ . 151 : ܪܲܒܿ ܗ̄ܘ̣ܵܐ ܩܸܐܪܣܵܐ ܕܐܲܪܥܹܗ ܡ̣ܢ ܫܸܠܝ ܠܲܩܪܲܒܼܬܼܵܢܵܐ 152 ܘܠܵܐ ܕܵܡܹ̇ܐ ܗ̄ܘ̣ܵܐ ܠܩܸܐܪܣܵܐ ܕܲܣܕܲܪ ܥܲܡ ܟܠ ܕܪ̈ܝܼܢ ܀ 153 : ܩܸܢܛܵܐ ܪܲܒܿܐ ܡܣܲܪܸܕܼ ܗ̄ܘ̣ܵܐ ܠܹܗ ܠܲܠܒܼܝܼܒܼ ܢܲܦ̣ܫܵܐ 154 ܘܡܸܬܼܩܲܢܲܛ ܗ̄ܘ̣ܵܐ ܕܢܹܐܚܘܕܲ ܕܲܪܵܐ ܥܲܡ ܦܲܓܼܪܵܢܵܐ . 155 : ܒܩܸܢܛܹܗ ܘܚܘܼܨܦܹܗ ܡܸܬܼܒܲܩܹܐ ܗ̄ܘ̣ܵܐ ܐܵܦ ܦܲܓܼܪܵܢܵܐ 156 ܘܝܲܗ̣ܒܼ ܠܹܗ ܓܸܪܓܼܵܐ ܕܢܸܩܪܘܿܒܼ ܨܹܐܕܼܵܘܗܝ ܒܐܸܣܟܹܿܝܡ ܟܲܦܢܵܐ ܀ pb. f.75r 157 : ܐܲܪܒܿܥܝܼܢ ܝܵܘܡܝܼ̈ܢ ܨܵܡ ܨܲܝܵܡܵܐ ܡ̣ܢ ܚܘܼܬܼܚ̈ܵܬܹܐ 158 ܘܲܒܼܫܘܼܠܵܡܵܐ ܬܲܒܼܥܹܗ ܟܝܵܢܹܗ ܟܝܵܢܵܝܵܬ̈ܐ . 159 : ܒܹܗ ܒܲܟܼܝܵܢܵܐ ܡܸܬܼܒܲܩܹܐ ܗ̄ܘܼܵܐ ܟܝܵܢܹܗ ܕܐܵܕܼܵܡ 160 ܥܲܠ ܗܵܝ̇ ܬܲܚܡܹܗ ܠܨܵܘܡܹܗ ܒܨܵܘܡܵܐ ܕܲܟܼܢܵܘ̈ܵܬܹܗ ܀ 161 : ܐܲܦ ܣܵܛܵܢܵܐ ܒܗܵܕܼܵܐ ܬܸܢܘܲܝ ܡܸܬܼܠܲܒܲܒܼ ܗ̄ܘܼܵܐ 162 ܕܠܵܐ ܥܒܼܪ ܛܟܼܣܵܐ ܕܡܸܢܝܵܢ ܝܵܘܡܹ̈ܐ ܕܨܵܡ݂ ܨܲܝܵܡܹ̈ܐ . 163 : ܒܟܲܦܢܵܐ ܕܲܦܓܼܪܹܗ ܕܦܲܓܼܪܢܵܝܵܐ ܚ݂ܵܪ ܡܵܪܘܿܕܼܵܐ 164 ܘܲܩܪܸܒܼ ܨܐܕܼܵܘܗܝ ܘܲܚ݂ܙܵܐ ܕܦܲܓܼܪܵܐ ܗ̄ܘ݂ ܕܚܲܣܢܹܗ ܟܲܦܢܵܐ ܀ 165 : ܚܵܙ݂ܵܐ ܕܐܸܬܼܪܲܦܝܼܘ ܪܸ̈ܓܼܫܲܝ ܦܲܓܼܪܹܗ ܐܲܝܟ ܟܠ ܦܲܓܼܪ̈ܝܢ 166 ܘܲܪܢ݂ܵܐ ܒܢܲܦ݂ܫܹܗ ܕܗܵܐ ܥܸܕܵܢܵܐ ܕܚܘܼܬܼܚܵܬܼ ܦܲܓܼܪܵܐ . 167 : ܗܵܘ̇ ܥܸܕܵܢܵܐ ܕܲܒܼܦܲܪܕܲܝܣܵܐ ܡܸܬܼܥܲܗܲܕ ܗ̄ܘ݂ܵܐ 168 ܕܲܚܙ݂ܵܝܗܝ ܠܐܵܕܼܵܡ ܕܡܸܬܼܝܵܐܸܒܼ ܗ̄ܘ݂ܵܐ ܠܐܘܼܟܼܠܵܐ ܕܦܹܐܪܵܐ ܀ 169 : ܐܲܝܟ ܕܲܒܼܐܵܕܼܵܡ ܚܵܐܲܪ ܗ̄ܘ݂ܵܐ ܒܹܗ ܒܲܒܼܪܹܗ ܕܐܵܕܼܵܡ 170 ܘܒܼܵܗ̇ ܒܲܕܼܡܘܼܬܼܵܐ ܡܩܲܪܸܒܼ ܗ̄ܘ݂ܵܐ ܠܹܗ ܪܸܓܲܬܼ ܦܹܐܪܵܐ . 171 : ܚܘܼܬܼܚܲܬܼ ܦܲܓܼܪܵܐ ܡܥܝܼܪ ܗ̄ܘ݂ܵܐ ܒܦܲܓܼܪܹܗ ܕܦܲܓܼܪܵܢܵܝܵܐ 172 ܘܐܲܝܟ ܕܲܠܦܲܓܼܪܵܐ ܡܫܲܓܸܫ ܗ̄ܘ݂ܵܐ ܠܹܗ ܕܢܸܫܐܲܠ ܐܘܼܟܼܠܵܐ ܀ 173 : ܒܐܘܼܟܼܠܵܐ ܐܲܦܝܼܣ ܠܲܕܼܒܹܝܬܼ ܐܵܕܼܵܡ ܕܢܸܛܥܘܢ ܥܲܡܹܗ 174 ܘܲܪܢܵܐ݂ ܕܲ [ ܠ ] ܒܲܪ ܡܲܦܝܼܣ ܠܹܗ ܐܵܦ ܠܹܗ ܐܲܝܟ ܕܲܠܗܵܢܘܿܢ . 175 ܦܝܵܣܵܐ ܕܠܲܚܡܵܐ ܐܸܚܲܕܼ ܠܘܼܩܕܼܵܡ ܒܲܕܼܡܡܘܼܬܼ ܕܲܪܵܐ 176 ܘܫܲܪܝܼ ܡܚܵܘܹܐ ܙܢܲܝ̈ ܚܘܼܡܣܵܢܵܐ ܠܲܒܼܥܸܠܕܲܪܼܗ ܀ 177 : ܐܸܡ݂ܲܪ ܡܸܠܬܼܵܐ ܕܢܸܗܘܹܐ ܠܲܚܡܵܐ ܢܟܼܝܼܠܵܐ ܬܲܪܓܸܿܡ 178 ܘܗܵܐ ܡܸܬܼܝܲܕܥܵܐ ܕܫܲܪܝܼܪܵܐܝܼܬܼ ܒܲܪ ܐܲܠܵܗܵܐ ܐܲܢ̄ܬܿ . 179 : ܦܩܘܿܕܲ ܠܲܟܼܝܵܢܹ̈ܐ ܠܵܐ ܪ̈ܓܼܘܫܹܐ ܐܲܝܟ ܒܵܪܘܿܝܵܐ 180 ܘܲܥܒܸܕܼ ܡܸܕܹܡ ܕܲܦܐܹܐ ܠܲܫܡܵܐ ܕܲܩ̣ܪܵܐ ܒܲܫܡܹܗ ܀ 181 : ܫܲܚܠܸܦ ܟܹܐܦܹ̈ܐ ܡ̣ܢ ܩܲܫܝܘܼܬܼܵܐ ܕܲܡܟܲܢܵܐ ܒܗܹܝܢ 182 ܘܐܲܩܢܐ ܐܸܢܹܝܢ ܟܝܵܢܵܐ ܕܠܲܚܡܵܐ ܡܸܬܼܐܲܟܼܠܵܢܵܐ . 183 : ܒܝܲܕܼ ܣܘܼܥܪ̈ܵܢܹܐ ܓܠܝܼ ܬܲܚܘܝܼܬܼܵܐ ܕܩ̈ܠܹܐ ܕܲܥܠܲܝܟ 184 ܘܗܵܐ ܡܸܬܼܓܲܠܝܵܐ ܪܲܒܿܘܼܬܼ ܕܲܪܓܼܵܟ ܠܥܹܝܢ ܚܲܙܵܝܹ̈ܐ ܀ 185 : ܠܥܹܝܢ ܣܲܓܿܝܼܐܹ̈ܐ ܐܲܟܼܪܸܙ ܐܲܒܼܵܐ ܕܗܵܢܵܘ̇ ܚܲܒܿܝܼܒܼܝ 186 ܐܸܢ ܚܲܒܿܝܼܒܼܵܐ ܐܲ̄ܢ̄ܬܿ ܥܒܸܕ ܥܒܸ̄ܕܼ ܬܸܕܼܡܘܼܪܬܵܐ ܘܫܲܪܲܪ ܚܘܼܒܵܟ . 187 : ܐܲܠܦܹ̈ܐ ܫܲܡ̣ܥܘܼܗ̇ ܠܗܵܝ̇ ܒܲܪܬܼ ܩܵܠܵܐ ܕܒܲܪ ܐܲܠܵܗܵܐ ܐܲܢ̄ܬܿ 188 ܛܠܲܝܗܝ ܠܲܫܡܵܟ ܒܝܲܕܼ ܣܘܼܥܪܵܢܵܐ ܕܗܵܘܹ̇ܐ ܡܸܢܵܟ ܀ 189 : ܥܒܸܕܼ ܐܲܝܟ ܐܲܒܼܘܼܟ ܥܒܼܵܕܼܵܐ ܕܕܼܵܡܹ̇ܐ ܠܲܥܒܼܵܕܼ ܐܝܼܕܼܵܘܗܝ 190 ܘܢܲܪܡܘܢ ܐܝܼܕܼܵܐ ܡ̈ܠܝܼܠܹܐ ܘܚܲܪ̈ܫܹܐ ܒܒܹܡ ܫܘܼܠܛܵܢܵܟ . 191 : ܡܲܠܸܠ ܡܸܠܬܼܵܐ ܕܡܲܠܝܵܐ ܬܲܗܪܵܐ ܩܕܼܵܡ ܚܲܙܵܝܹ̈ܐ 192 ܘܲܢܫܲܒܼܚܘܼܢܵܟ ܚܲܙܝܲܝ̈ ܬܲܗܪܵܐ ܕܚܹܝܠ ܦܸܬܼܓܼܵܡܲܝ̈ܟ ܀ 193 : ܒܚܘܼܪܒܵܐ ܐܝܼܬܲܝܟ ܘܠܵܐ ܫܟܼܚܼܝ ܨܹܐܕܼܵܝܟ ܡܵܙܘܿܢ ܙܲܒܼܢܵܐ 194 ܦܩܘܿܕܲ ܠܲܟܼܝܵܢܹ̈ܐ ܘܲܢܬܲܪܣܘܼܢܵܟ ܐܲܝܟ ܕܲܠܡܵܪܵܐ . 195 : ܡܵܪܵܐ ܐܝܼܬܸܿܝܟ ܠܦܘܼܬܼ ܗܵܘ̇ ܩܵܠܵܐ ܕܲܗܘ̤ܵܐ ܨܐܕܲܝܟ 196 ܓܡܘܿܪ ܨܒܼܝܵܢܵܟ ܒܲܓܼܡܝܼܪܘܼܬܼܵܐ ܕܡܸܠܲܬܼ ܦܘܼܡܵܐ ܀ 197 : ܚܙܝܼ ܣܘܼܢܩܵܢܵܟ ܐܲܝܟ ܡܵܐ ܕܲܚܙ̣ܵܘ ܟܹܐܢܹ̈ܐ ܚܲܒܼܪ̈ܝܟ 198 ܘܲܥܒܸܕ ܡܸܕܹܡ ܕܡܸܬܼܩܲܝܲܡ ܒܹܗ ܣܘܼܢܩ̇ܢ ܦܲܓܼܪܵܟ . 199 : ܨܵܩܘ̃ ܐܵܦ ܚܲܒܼܪ̈ܲܝܟ ܨܵܘܡܵܐ ܕܕܵܡܹ̇ܐ ܠܗܵܢܵܐ ܕܝܼܠܵܟ 200 ܘܒܵܬܲܪ ܙܲܒܼܢܵܐ ܩܢ̣ܵܘ ܕܲܢܡܠܘܢ ܣܘܼܢܩܵܢ̈ܲܝܗܘܿܢ ܀ 201 : ܕܝܼܠܵܟ ܪܲܒܵܐ ܗ̄ܝ̣ ܓܒܼܝܼܬܹܗ ܕܲܫܡܵܟ ܛܵܒܼ ܡ̣ܢ ܗܵܢ̇ܘܢ 202 ܣܥܘܿܪ ܬܸܕܼܡܘܼܪܬܼܵܐ ܕܦܲܐܝܵܐ ܠܐܲܝܢܵܐ ܕܪܲܒܿ ܡ̣ܢ ܚܲܒܼܪ̈ܘܗܝ . 203 : ܦܐܹܐ ܠܵܟ ܣܲܓܿܝܼ ܕܬܸܥܒܸܿܕܼ ܡܸܕܹܡ ܒܫܘܼܚܠܵܦ ܡܸܕܼܵܡ 204 ܕܢܸܗܘܹܐ ܥܒܼܵܕܵܟ ܣܵܗܕܵܐ ܒܚܝܼܪܵܐ ܕܡܸܠܲܬܼ ܦܘܼܡܵܟ ܀ 205 : ܗܵܠܹܝܢ ܬܪܲܓܸܿܡ ܪܹܫܵܐ ܕܐܵܐܲܪ ܥܲܡ ܪܹܫ ܓܸܢܣܲܢ 206 ܟܲܕܼ ܣܵܒܼܵܪ ܗ̄ܘ̣ܵܐ ܕܲܡܚܲܬܼ ܚܸܬܼ ܠܹܗ ܨܹܝܕܼ ܫܘܼܓܵܫܵܘ̈ܗܝ . 207 ܗܵܢܵܐ ܕܼܪܵܐ ܐܚܲܕܼ ܠܘܼܩܕܼܵܡ ܐܲܚ̣ܕܼ ܛܘܼܥܝܲܝܲ : pb. f.75v 208 ܘܲܛܥ̣ܵܐ ܣܲܓܿܝܼ ܘܠܵܐ ܩܲܬܼ ܛܦܪ̈ܵܘܗܝ ܒܓܼܘܼܫܡܵܐ ܡܫܝܼܚܵܐ ܀ 209 : ܗܵܢ ܐܵܓܼܘܿܢܵܐ ܥܒ̣ܕ ܩܕܼܡܵܝܲܬ ܛܪܸܩ ܒܐܵܓܘܵܢܹ̈ܐ 210 ܘܥܲܒܼܕܹܗ ܓܘܼܚܟܵܐ ܐܵܓܼܵܘܢܸܣܛܵܐ ܦܲܓܼܪܵܢܵܝܵܐ . 211 : ܒܗܵܢ ܬܲܟܼܬܘܼܫܵܐ ܢܲܣܝܹܗ ܠܚܲܠܹܗ ܚܬܼܝܼܪ ܒܲܟܼܝܵܢܹܗ 212 ܘܫܲܦܠܹܗ ܠܚܲܠܹܗ ܟܝܵܢܵܐ ܕܲܠܒܼܝܼܫ ܡܵܝܘܿܬܼܘܼܬܼܵܐ ܀ 213 : ܠܩܸܐܪܣܵܐ ܕܪܘܼܚܵܐ ܐܲܥܠܹܗ ܪܘܼܚܵܐ ܠܦܲܓܼܪܵܢܵܝܵܐ 214 ܘܚܵܒܼ ܪܘܼܚܵܢܵܐ ܘܲܙܟܼܵܐ ܦܲܓܼܪܵܐ ܝܼܩܝܼܪ ܪܸ̈ܓܼܫܹܐ . 215 : ܒܪܓܲܬܼ ܦܲܓܼܪܵܐ ܣܲܝܸܟ ܐܸܢܹܝܢ ܠܲܪ̈ܓܼܓܼܵܬܼܵܐ 216 ܘܩܲܪܸܒܼ ܐܸܢܹܝܢ ܒܲܕܡܘ̣ܬܼ ܕܲܫܢܹ̈ܐ ܠܦܲܓܼܪܢܵܝܵܐ ܀ 217 : ܪܲܫܢܹ̈ܐ ܫܝܼܛܹ̈ܐ ܩܲܪܸܒܼ ܫܝܼܛܵܐ ܠܡܗܝܼܪ ܗܵܘܢܵܐ 218 ܘܐܲܗܦܸܟ ܐܢܘܿܢ ܒܨܲܥܪ̈ܐ ܫܝ̣ܛܵܐ ܠܘܵܬܼ ܕܫܵܘܹ̇ܝܢ ܠܹܗ . 219 : ܒܐܲܦܘ̈ܵܗܝ ܛܲܪܦܹܗ ܠܕܲܫܢܹܗ ܕܒܸܝܫܵܐ ܐܵܕܼܵܡ ܕܲܬܸܪܹܝܢ 220 ܐܲܝܟ ܡܵܐ ܕܲܣܥܲܪ ܐܵܦ ܒܵܪ̣ܘܿܝܵܐ ܠܕܸܒܚܹܗ ܕܩܵܐܹܝܢ ܀ 221 : ܐܲܝܟ ܕܲܠܙܸܒܼܠܵܐ ܕܵܫܹܗ ܠܡܸܠܟܹܗ ܕܢܲܟܘܿܠܬܵܢܵܐ 222 ܘܐܲܗܸܠ ܘܲܓܼܚܟ ܥܲܠ ܨܢ̈ܥܵܬܹܗ ܦܲܟܲܝܗ̈ܵܬܼܵܐ . 223 : ܚܲܟܿܝܼܡܵܐܝܼܬܼ ܝܲܗ̄ܒ̣ ܠܹܗ ܡܸܠܬܼܵܐ ܠܚܲܣܝܼܪ ܗܵܘܢܵܐ 224 ܘܡ̣ܢ ܢܵܡܘܿܣܵܐ ܣܲܟܼܪܹܗ ܠܦܘܼܡܹܗ ܕܲܡܓܲܕܦܵܢܵܐ ܀ 225 : ܢܵܡܘܿܣܵܐܝܼܬܼ ܓܲܙܪܹܗ ܠܕܝܼܢܵܐ ܕܚܵܘܒܿܬܹܗ ܕܒܼܝܼܫܵܐ 226 ܕܢܗܘܹܐ ܝܵܕܲܥ̈ ܕܢܵܡܘܿܣܵܐܝܼܬܼ ܕܵܐܸܢ ܥܲܡܹܗ . 227 : ܒܲܚܕܵܐ ܡܸܠܬܼܵܐ ܫܪ̣ܵܝܗܝ ܠܐܲܣܪܵܐ ܕܪܸܒܿܘܿ ܡܸ̈ܠܝܼܢ 228 ܒܗܵܝ̇ ܕܲܟܼܬܼܝܼܒܼܵܐ ܕܠܵܐ ܗ̄ܘ̣ܵܐ ܒܠܲܚܡܵܐ ܚܝ̣ܵܐ ܒܲܪ ܐ̄ܢܵܫܵܐ ܀ 229 : ܠܵܐ ܗ̄ܘ̣ܵܐ ܒܠܲܚܡ̇ܐ ܚܝ̣̇ܐ ܒܵܪܢܵܫܐ ܥܢܵܝ̣ܗܝ ܠܲܢܟܼܝܼܠܵܐ 230 ܘܲܛܠܸܩܘ ܘܐܵܘܦܝܼܘ ܦܘܼܪ̈ܣܹܐ ܨܢܝܼܥܹܐ ܕܟܼܠ ܐܸܣܟܹܝܡܝܼ̈ܢ . 231 : ܡܨܹܐ ܗ̄ܘ̣ ܒܵܪܘܿܝܵܐ ܕܢܲܚܹܐ ܠܐܢܵܫܵܐ ܒܸܠܥܵ ] ܠܲܚܡܐ 232 ܘܣܵܦܩ̇ܐ ܡܸܠܬܼܵܐ ܕܫܸܡ ܒܵܪܘܝܵܐ ܚܠܵܦ ܟܠܡܸܕܹܡ ܀ 233 : ܒܗܸܬܼܘ ܒܲܗܝܼ̈ܬܹܐ ܡ̣ܢ ܬܘܼܟܼܠܵܢܵܐ ܕܲܚܬܼܝܼܪ ܗ̄ܘ̣ܵܐ ܒܹܗ 234 ܘܫܲܢܝ ܘܥܪܲܩ ܠܲܡܪܟܼܵܒܘܼ ܦܘܼܪ̈ܣܹܐ ܐ̄ܚܪ̈ܵܢܹܐ . 235 ܦܘܼܪܣܵܐ ܒܵܦܘܼܪܣܵܐ ܡܚܲܠܸܦ ܗ̄ܘ̣ܵܐ ܠܹܗ ܠܐܵܓܘܢܸܣܛܵܐ . 236 ܟܒܲܪ ܣܒܲܪ ܗ̄ܘ̣ܵܐ ܕܩܲܝܲܡ ܣܲܒܼܪܵܐ ܠܲܢܟܼܝܼܠܘܼܬܹܗ ܀ 237 : ܣܲܒܼܪܵܐ ܣܪܝܼܩܵܐ ܣܒ݂ܲܪ ܚܲܝܵܒܵܐ ܥܲܠ ܙܲܟܵܝܵܐ 238 ܘܠܵܐ ܝܵܕܲܥ̇ ܗ̄ܘ̣ܵܐ ܕܲܦܣܝܼܩ ܣܲܒܼܪܹܗ ܡ̣ܢ ܙܟܼܘܼܬܼܵܐ . 239 : ܥܲܠ ܙܵܟܼܘܼܬܼܵܐ ܡܸܬܼܟܼܵܬܼܫ ܗ̄ܘ̣ܵܐ ܒܲܗܝܼܬܼ ܐܲܦܹ̈ܐ 240 ܟܲܕܼ ܣܵܒܲ̇ܪ ܗ̄ܘ̣ܵܐ ܕܐܝܼܬܼ ܗ̄ܘ̣ ܦܘܼܪ̈ܣܹܐ ܨܹܝܕܲܝ̈ ܐܢܵܫܵܐ ܀ 241 : ܦܲܚܹ̈ܐ ܢܟܼܝܼ̈ܠܹܐ ܨܠܵܐ ܢܵܟܼܘܿܠܵܐ ܠܲܬܼܡܝܼܡ ܢܲܦܫܵܐ 242 ܘܟܲܣܝܼ ܐܸܢܘܿܢ ܒܦܲܐܝܘܼܬܼ ܫܘܼܦܪܵܐ ܕܡܹܐܚܲܕܼ ܥܲܝܢܹ̈ܐ . 243 : ܒܡܹܐܚܲܕ ܥܲܝܢܹ̈ܐ ܣܕܲܪ ܟܠ ܐܲܕܼܫ̈ܝܼܢ ܦܲܐܝܲܝ̈ ܫܘܼܦܪܵܐ 244 ܕܲܗܒܼܵܐ ܘܣܹܐܡܵܐ ܐܵܦ ܒܹܪܘܿܠܵܐ ܘܡܲܪ̈ܓܵܢܝܵܬܼܵܐ ܀ 245 : ܗܲܓܓܼܵܐܝܼܬܼ ܣܕܲܪ ܟܠܡܸܕܲܡ ܟܲܕ ܠܲܝܬܿ ܡܸܕܼܡ 246 ܘܐܲܩܝܼܡ ܐܸܢܹܝܢ ܟܲܕ ܠܲܝܬܿ ܐܸܢܹܝܢ ܫܲܪܝܼܪܵܐܝܼܬܼ . 247 : ܐܲܝܟ ܕܲܒܼܐܢܵܫܵܐ ܚܵܐܲܪ ܗ̄ܘ̣ܵܐ ܒܹܗ ܒܐ̄ܢܵܫܵܐ ܕܡܸܢܲܢ 248 ܡܸܛܠ ܗܵܕܹܐ ܣܕܲܪ ܕܡܘ̈ܵܬܐ ܕܪܚܡܲܬܼ ܐܢܵܫܵܐ ܀ 249 : ܪܚܝܼܡ̇ܐ ܗ̄ܝ̣ ܣܲܓܿܝܼ ܪܸܚܡܲܬܼ ܟܸܣܦܵܐ ܥܲܠ ܡܵܝܘܿܬܹ̈ܐ 250 ܘܥܲܠ ܗܵܝ̇ ܢܲܛܪܵܗ̇ ܠܗܲܢܝܐܘܼܬܼܵܗ̇ ܠܩܸܐܪܣܵܐ ܕܲܬܼܪܹܝܢ . 251 : ܒܩܸܐܪܣܵܐ ܩܲܕܼܡܵܐ ܢܪܸܓܼܬܼ ܦܹܐܪܵܐ ܐܲܩܪܸܒܼ ܥܲܡܹܗ 252 ܘܲܒܼܗܵܘ̇ ܕܲܬܼܪܝܢ ܒܪܲܚܡܲܬܼ ܟܸܣܦܵܐ ܝܲܡܵܐ ܕܚ̣ܪ̈ܒܹܿܗ ܀ 253 : ܒܗܵܢܵܐ ܝܲܡܵܐ ܚ̣ܙܵܐ ܕܲܚܢܝܼܩܵܐ ܬܲܪܥܝܼܬܼ ܐ̄ܢܵܫܵܐ 254 ܘܐܵܓܼܝܼܝܼ ܦܪܣܹܗ ܢܙܲܦܲܝ̈ ܝܲܒܼܫܵܐ ܩܕܼܵܡ ܦܪܵܘܩܲܢ . 255 : ܒܢܲܚܬܵܐ ܕܟܸܣܦܵܐ ܟܲܣܝܵܗ̇ ܠܐܪܥܵܐ ܒܲܕܡܘܬ̤ ܡ̈ܝܵܐ 256 ܘܠܵܐ ܝܵܕܲܥ̇ ܗ̄ܘ̣ܵܐ ܒܹܗ ܕܡܲܗܸܠ ܗ̄ܘ̣ܵܐ ܒܹܗ ܡܗܝܼܪ ܪܸܥܝܵܢܵܐ ܀ 257 : ܗܘ̤ ܒܐܸܣܟܹܿܝܡܵܐ ܣܵܕܲ̇ܪ ܗ̄ܘ̣ܵܐ ܠܗܹܝܢ ܠܛܠܢܝ̈ܬܹܗ 258 ܘܚܵܙܹ̇ܐ ܒܟܸܣܝܵܐ ܒܓܼܠܝܐ ܡܫܝܼܛ ܗ̄ܘ̣ܵܐ ܙܢܲܝ̈ ܫܝܼܛܘܼܬܹܗ . pb. f.76r 259 : ܣܕܲܪ ܐܲܝܟ ܐܲܕܫ̈ܐ ܦܐܝܼ̈ܝ ܫ̣ܘܦܪܐ ܟܲܕ ܠܲܝܬܿ ܐܢܘܿܢ 260 ܘܲܩܪܸܒܼ ܨܹܐܕܼܵܘܗܝ ܕܐܵܓܼܘܿܢܸܣܛܵܐ ܕܢܸܓܿܘܫ ܚܲܝܠܹܗ ܀ 261 : ܦܬܲܚ ܬܹܐܛܲܪܘܢ ܕܣܬܝܪ̈ܬܗ̇ ܡܠܲܐ ܒܝܼܫܬܐ 262 ܘܥܲܠ̣ ܩܵܡ̣ ܣܲܟܼܠܵܐ ܡܸܨܥܲܬܼ ܕܲܗܒܼܵܬ ܟܲܕܼ ܠܲܝܬܿ ܕܲܗܒ̣ܵܐ . 263 : ܩܥܵܐ ܦܲܩܪܵܐܝܼܬܼ ܚܬܝܼܪ ܪܸܥܝܵܢܐ ܨܸܝܕܼ ܡܲܟܿܝܼܟܼܵܐ 264 ܬܵܐ ܚܙܝܼ ܐܢܵܫܵܐ ܡܸܕܹܡ ܕܲܥܣܸܩ ܠܡܸܬܼܚܵܘܵܝܘܼ ܀ 265 : ܬܵܐ ܚܙܝܼ ܓܲܒܼܪ̈ܐ ܐܡܲܪ ܒܝܼܫܵܐ ܠܓܼܒܼܪܵܐ ܕܡܸܢܲܢ 266 : ܥܵܠܡܵܐ ܟܠܹܗ ܕܐܲܚܝܼܕܼ ܐ̄ܢܵܐ ܠܹܗ ܬܚܹܝܬܼ ܫܘܼܠܛܵܢܹܗ 267 : ܕܝܼܓ ܗ̄ܘ̣ ܥܵܠܡܵܐ ܘܲܫܒܼܝܼܚ̈ܬܵܐ ܕܲܠܓܼܵܘ ܡܸܢܹܗ 268 ܘܲܠܡ̇ܢ ܕܐܸܨܒܹܿܐ ܝܵܗ̇ܒܼ ܐ̄ܢܵܐ ܠܹܗ ܐܸܢ ܣܵܓܸ̇ܕ ܠܝܼ ܀ 269 : ܣܓܼܘܿܕܼ ܠܝܼ ܒܲܠܚܘܿܕܼ ܐܲܝܟ ܕܲܠܡܵܪܵܐ ܕܫܠܝܼܛ ܥܲܠ ܟܠ 270 ܘܣܒ̣ ܠܵܟ ܥܵܠܡܵܐ ܚܠܵܦ ܬܘܕܝܼܬܐ ܕܡܸܠܬܼ ܦܘܼܡܵܟ . 271 : ܐܘܕܵܐ ܒܡܵܪܘܼܬܼܝ ܘܩܲܪܝܼܢܝ ܡܵܪܵܐ ܚܘܼܒܵܢܵܐܝܼܬܼ 272 ܘܝ̇ܗܸܒܼ ܐ̄ܢܵܐ ܠܵܟ ܐܲܓܼܪܵܐ ܛܵܒܼܵܐ ܥܠܵܡܵܐ ܘܥܘܼܬܼܪܹܗ ܀ 273 : ܥܵܠܡܵܐ ܘܥܘܼܬܼܪܹܗ ܝܵܗ̇ܒܼ ܐ̄ܢܵܐ ܠܵܟ ܒܲܚܕܼܵܐ ܡܸܠܬܼܵܐ 274 ܘܐܲܢ̄ܬܿ ܦܢܲܐ ܠܝܼ ܣܸܓܼܕܲܬܼ ܚܘܼܒܵܐ ܚܘܼܒܵܢܵܐܝܼܬܼ . 275 ܣܒ̣ ܠܵܟ ܥܵܠܡܵܐ ܓܲܒܼܪܵܐ ܕܐܝܼܬܼܵܘܗܝ ܥܠܵܡܵܢܵܝܵܐ . 276 ܘܡܲܫܟܸܿܢ ܨܐܕܲܝ ܡܸܠܲܬܼ ܦܘܼܡܵܟ ܕܣܵܓܸ̇ܕܼ ܐܢ̄ܬܿ ܠܝܼ ܀ 277 : ܗܲܒܼ ܠܝܼ ܦܘܼܡܵܟ ܡܠܹܐ ܥܸܕܵܢܵܐ ܐܲܝܟ ܡܸܫܟܵܢܵܐ 278 : ܘܣܒܼ ܠܵܟ ܡܸܕܹܡ ܕܠܵܐ ܡܸܣܬܲܝܼ̇ܟ 279 : ܡ̣ܢ ܘܥܼ̈ܠܵܠܹܐ 280 : ܚܙܝܼ ܟܡܵܐ ܪܲܒܵܐ ܪܲܒܿܘܼܬܼ ܕܲܪܓܼܵܐ ܕܥܵܠܡܵܐ ܟܠܹܗ 281 ܘܲܕܼܡܵܐ ܙܥܘܿܪܵܐ ܣܸܓܼܕܲܬܼ ܡܸܠܬܼܵܐ ܕܦܵܪ̈ܲܥ ܐܲܢ̄ܬܿ ܠܝܼ ܀ 282 : ܚܙܝܼ ܟܡܵܐ ܫܦܝܼܥ ܐ̄ܢܵܐ ܒܚܘܼܒܝ ܨܹܝܕܼ ܐ̄ܢܵܫܵܐ ܐܘ ܒܲܪܢܵܫܵܐ 283 ܘܠܵܐ ܬܵܒܲܥ̇ ܐ̄ܢܵܐ ܝܲܩܝܼܪ̈ܬܼܵܐ ܡ̣ܢ ܡܲܚܒܼܵܢ̈ܲܝ . 284 : ܚܘܼܒܵܐ ܗ̄ܘ̣ ܒܲܠܚܘܿܕܼ ܬܒܲܥ̇ ܐ̄ܢܵܐ ܠܹܗ ܠܲܕܼ ܫܵܡܲܥ̇ ܠܝܼ 285 ܫܡܲܥܲܝܢܝ ܘܲܚܙܝܼ ܟܡܵܐ ܡܲܛܐܸܒ ܐ̄ܢܵܐ ܠܲܕܼ ܫܵܡܲܥ̇ ܠܝܼ ܀ 286 : ܗܵܠܹܝܢ ܩ̈ܠܬ ܐܲܫܡܲܥ ܒܝܼܫܵܐ ܨܹܝܕܼ ܒܲܪ ܓܸܢܣܲܢ 287 ܘܛܲܢ ܒܲܪܓܸܢܣܲܢ ܠܘܼܩܒܲܠ ܢܸܟܼܠܵܘ̈ܗܝ ܕܢܲܟܿܘܼܠܬܼܵܢܵܐ . 288 : ܛܢܵܢܵܐ ܛܒܼܵܐ ܠܒܼܝܼܫ ܛܲܢܵܢܵܐ ܕܫܲܦܝܼܪ̈ܵܬܼܵܐ 289 ܕܲܫܡ݂ܲܥ ܛܵܒܼܵܐ ܕܒܼܥܹ̇ܐ ܥܒܕܵܐ ܕܣܸܓܼܕܲܬܼ ܡܵܪܹܗ ܀ 290 : ܥܲܙܝܼܙܵܐ ܫ̣ܕܼܵܐ ܒܹܗ ܓܹܐܪܵܐ ܕܡܲܟܿܣܵܢܘܼܬܼܵܐ 291 ܘܬܲܪܙܹܗ ܠܠܒܗ ܘܢܸܦܩܲܬ̤ ܡܸܪܬܼܵܐ ܕܩܵܒ̣ܝܵܐ ܗ̄ܘ̣ܵܬܼ ܒܹܗ . 292 : ܡܸܪܬܼܵܐ ܒܝܼܫܬܵܐ ܩܵܒܼܝܵܐ ܗ̄ܘ̣ܵܬܼ ܒܹܗ ܒܒܝܼܫ ܪܸܥܝܵܢܵܐ 293 ܘܲܓܼܠ̣ܵܗ̇ ܡܵܪܲܢ ܒܡܸܠܬܼܵܐ ܓܠܝܼܬܼܵܐ ܕܡܸܠܲܬܼ ܦܘܼܡܹܗ ܀ 294 : ܡ̣ܢ ܕܲܟܼܬܼܝܼܒܼ̈ܢ ܦܲܢܝܼ ܠܩܘܼܒܼܠܹܗ ܕܕܲܠܩܘܼܒܼܠܵܝܵܐ 295 ܘܐܲܠܦܹܗ ܛܲܟܼܣܵܐ ܕܢܸܗܘܹܐ ܝܵܕܲܥ ܕܠܵܘ ܡܸܕܹܡ ܗ̄ܘ . 296 : ܫܡܝܼܥ ܠܵܟ ܕܲܟܼܬܼܝܼܒܼ ܐܘ ܠܵܐ ܫܡܝܼܥ ܠܵܟ ܐܘ ܡܵܪܘܿܕܼܵܐ 297 ܕܡܵܪܝܵܐ ܚܲܕܼ ܗ̄ܘ̣ ܘܠܹܗ ܗܘ̤ ܙܵܕܼܩܵܐ ܣܓܼܕܲܬܼ ܟܠܐ ܀ 298 : ܚܲܕ ܗ̄ܘ̣ ܡܵܪܝܵܐ ܕܫܲܠܝܼܛ ܥܲܠ ܟܠ ܐܲܠܵܗܵܐܝܼܬܼ 299 ܘܠܲܝܬܿ ܠܲܐܚܪܹܢܵܐ ܫܵܘܬܵܦܘܼܬܼܵܐ ܒܐܠܵܗܘܼܬܹܗ . 300 : ܠܠܵܐ ܐܲܠܵܗܵܐ ܠܵܐ ܙܵܕܩ ܠܹܗ ܫܸܡ ܐܲܠܵܗܵܐ 301 ܘܠܵܐ ܠܲܥܒܼܝܼܕܼܵܐ ܠܡܸܣܥܵܐ ܠܕܲܪܓܼܵܐ ܕܥܵܒܼܘܿܕܼܘܬܼܵܐ ܀ 302 : ܥܒܼܝܼܕܼܵܐ ܐܢ̄ܬܿ ܐܵܦ ܐܲܢ̄ܬܿ ܐܘ ܡܲܪܵܚܵܐ ܕܡܲܩܠܹܐ ܒܚܘܼܬܼܪܵܐ 303 ܕܲܥ ܠܲܟܼܝܵܢܵܟ ܘܠܵܐ ܬܸܫܬܥܠܹܐ ܥܲܠ ܥܵܒܼܘܿܕܵܟ . 304 : ܕܲܥ ܕܲܥܒܼܝܼܕܼܵܐ ܐܢ̄ܬܿ ܥܲܒܼܕܼܵܐ ܕܲܥܒ̣ܝܼܕܼ ܡ̣ܢ ܥܵܒܼܘܿܕܹܗ 305 ܘܠܵܐ ܬܸܚܛܘܿܦ ܠܵܟ ܒܲܪܓܼܵܐ ܕܡܪܵܟ ܡܪܲܚܵܐܝܼܬܼ ܀ 306 : ܫܠܝܼ ܡܲܪܝܵܐ ܡ̣ܢ ܬܘܼܪ݁ܓܵܡܹܐ ܕܡܲܪܵܚܘܼܬܼܵܟ 307 : ܘܠܵܐ ܬܬܲܪܓܸܿܡ ܠܝܼ ܒܸܕܼܝܵܐ ܣܵܢܝܵܐ ܕܟܼܵܦܡܪܘܼܬܼܵܟ 308 ܝܵܕܲܥ̇ ܐ̄ܢܵܐ ܠܵܟ ܘܲܠܬܼܘܪ̈ܓܼܵܡܹܐ ܕܲܢܟܼܝܼܠܘܼܬܼܵܟ : pb. f.76v 309 ܘܠܵܐ ܛܵܥ̇ܝܵܐ ܠܝܼ ܕܡܸܛܥܵܐ ܛܵܥܹ̇ܐ ܐܢ̄ܬܲ ܘܡܲܛܥܹܐ ܐܢ̄ܬ ܐܢܵܫܵܐ ܀ 310 : ܙܸܠ ܠܵܟ ܛܲܥܝܵܐ ܛܥܝܼ ܒܲܥܒܼ̈ܕܲܝܟ ܐܲܝܟ ܕܲܡܥܵܕܲ ܐܲܢ̄ܬܿ 311 ܘܣܲܒ̣ ܗܲܓܵܓܼܵܐ ܕܟܼܘܼܢܵܫ ܟܸܣܦܵܟ ܛܪܘܿܦ ܥܲܠ ܐܲܦܝܼ̈ܟ . 312 : ܠܵܐ ܡܸܕܹܡ ܝܲܗ̣̄ܒܼܬܿ ܘܠܵܐ ܢܵܣܸ̇ܒ̣ ܐܲܢ̄ܬܿ ܡܸܕܲܡ ܕܲܪܢܲܝܬܿ 313 ܐܝܼܩܹ̈ܐ ܐܲܩܪܒܼܬ̇ ܘܣܲܪܝܼܩܵܐܝܼܬܼ ܗ̄ܘ̤ܵܐ ܬܲܟܼܬܘܼܫܵܟ ܀ 314 : ܙܹܠ ܐܸܬܼܟܲܬܼܵܫ ܒܲܟܼܬܝܼܫܘܼܬ̇ܟ ܐܲܢ̄ܬܿ ܥܲܡ ܢܲܦ̣ܫܵܟ 315 ܘܣܲܒ̣ ܠܵܟ ܐܲܓܼܪܵܐ ܒܸܗܬܲܬܼ ܐܲܦܹ̈ܐ ܕܚܲܝܵܒܼܘܼܬܼܵܟ . 316 : ܙܹܠ ܚܲܝܵܒܼܵܐ ܚܙܝܼ ܠܲܩܢܘܡܵܟ ܕܲܟܼܡܵܐ ܡܫܲܟܲܪ 317 ܘܦܘܼܫ ܡܢ ܩܸܐܪܣܵܐ ܕܥܲܡ ܫܲܪܝܼܪܹ̈ܐ ܕܠܐ ܢܦܲܪܣܘܼܢܵܟ ܀ 318 : ܗܵܐ ܐܸܬܼܓܲܠܝܲܬ̤ ܚܲܝܵܒܼܘܼܬܼܵܟ ܒܲܬܼܪܹܝܟ ܩܸܐܪ̈ܣܝܼܢ 319 : ܙܹܠ ܛܲܝܸܒܼ ܠܵܟ ܩܸܐܪܣܵܐ ܐ̄ܚܪܹܢܵܐ ܘܚܘܿܒܼ ܒܲܬܼܠܵܬܐ 320 : ܬܠܵܬܼܵܐ ܣܵܗ̈ܕܝܼܢ ܡܪܡܝܼܢ ܐܝܕܹ̈ܐ ܒܟܼܠ ܣܘܼܥܪ̈ܢܝܼܢ 321 ܘܲܬܼܠܝܬܼܵܝܵܐ ܡܚܲܝܸܒ ܐ̄ܢܵܐ ܠܵܟ ܒܕܲܪܹ̈ܐ ܬܠܵܬܼܵܐ ܀ 322 : ܣܠܸܩ ܕܲܪܵܪܵܐ ܡ̣ܢ ܐܓܼܘܿܢܵܐ ܕܬܪܬܝܢ ܕܲܪ݁ܝܼܢ 323 ܘܚܲܠܸܦ ܕܘܼܟܿܬܼܵܐ ܘܲܙܢܲܝ̈ ܕܲܪܵܐ ܕܕܪܵܪܘܬܹܗ . 324 : ܥ̣ܪܩ ܡ̣ܢ ܚܘܼܪܒܐ ܐܝܼܟܐ ܕܣܒܪ ܕܬܡ̇ܢ ܙܵܟܹ̇ܐ 325 ܘܫܪܝܼ ܕܢܸܣܕܘܪ ܩܪܵܒܼܵܐ ܒܫܲܝܼܢܵܐ ܠܥܹܝܢ ܚܲܙ̈ܝܹܐ ܀ 326 : ܒܡܸܨܥܲܬܼ ܫܲܝܢܵܐ ܨܒ̣ܵܐ ܕܲܢܚܲܘܝܵܗ̇ ܠܲܟܼܬܝܼܫܘܼܬܹܗ 327 ܕܡܵܐ ܠܲܡ ܕܲܙܕܹܝ̇ܬܼ ܢܸܗܘܘܿܢ ܐܢܫ̈ܐ ܣܗܕ̈ܐ ܕܙܵܟܼܘܼܬܼܝ . 328 : ܥܲܠ ܙܵܟܼܘܼܬܼܵܐ ܡܸܬܼܟܲܬܲܫ ܗ̄ܘ̣ܵܐ ܡܠܹܐ ܚܵܘܒ̈ܵܬܼܵܐ 329 ܘܠܵܐ ܝܵܕܲܥ̇ ܗ̄ܘ̣ܵܐ ܕܚܵܘܒܲܬܼ ܚܵܘܒܹ̈ܐ ܡܲܣܓܹܿܐ ܗ̄ܘ̣ܵܐ ܠܹܗ ܀ 330 : ܠܗܲܝܟܲܠ ܩܘܕܫܵܐ ܣܠܸܩ ܗ̄ܘ̣ܵܐ ܛܲܡܲܐ ܐܠܡܹܬܼܟܲܬܵܫܘ 331 ܠܐܲܝܟܵܐ ܕܲܦܫܝܼܩ ܕܢܸܚܙܹܝܗ̇ ܟܠܢܵܫ ܠܚܲܝܵܒܼܘܼܬܹܗ . 332 : ܠܪܘܵܡܵܐ ܪܲܒܿܐ ܐܲܣܩܹܗ ܠܡܵܪܵܐ ܫܲܦ̈ܠܹܐ ܕܫܦ̈ܠܹܐ 333 ܘܩܵܡ̣ ܡܸܫܬܲܢܹܐ ܒܗܵܝ̇ ܫܲܢܝܘܼܬܼܵܐ ܕܲܡܥܵܕܼ ܗ̄ܘ̣ܵܐ ܒܵܗ̇ ܀ 334 : ܫܕܝܼ ܠܲܡ ܢܲܦܫܵܟ ܡ̣ܢ ܗܵܢ ܪܵܘܡܵܐ ܠܥܘܼܡܩܵܐ ܕܲܠܬܲܚܬܿ 335 ܘܐܸܢ ܗܘ̤ ܕܩܵܘܝܼܬ̇ ܕܠܵܐ ܢܸܟܼܝܵܢܵܐ ܒܪܵܐ ܐܢ̄ܬܿ ܫܲܪܝܼܪܵܐ . 336 : ܒܪܵܐ ܕܐܲܠܵܗܵܐ ܩܪ̣ܵܟ ܐܲܠܵܗܵܐ ܠܥܹܝܢ ܣܲܓܿܝܼܐܹ̈ܐ 337 : ܦ̣ܪܲܚ ܥܲܠ ܐܵܐܲܪ ܐܲܝܟܲܢ ܕܲܦܐܹܐ ܠܒܲܪ ܐܲܠܵܗܵܐ 338 : ܟܹܐܝܢ ܐܢ̄ܬܿ ܓܲܒܼܪܵܐ ܣܵܗ̈ܕܝܼܢ ܩܵܠܹ̈ܐ ܕܗܘ̤ܘ ܨܐܕܲܝܟ 339 ܚܘܬܼ ܡ̣ܢ ܪܵܘܡܵܐ ܘܗܵܐ ܡܩܲܒܿܠܝܼܢ ܠܵܟ ܟܸܢܫ̈ܝ ܪܵܘܡܵܐ . 340 : ܟܬܼܝܼܒܼ ܥܲܠ ܟܹܐܢܹ̈ܐ ܕܲܕܼܠܵܐ ܢܸܟܲܝܵܢ ܡܩܵܪܘܹ̇ܝܢ ܒܐܲܪܥܵܐ 341 ܟܲܕܼ ܡܸܬܼܢܲܛܪܝܼܢ ܡ̣ܢ ܡܲܠܲܐܟܹ̈ܐ ܪ̈ܘܼܚܵܢܵܝܹܐ ܀ 342 : ܚܲܕܼ ܡ̣ܢ ܟܹܐܢܹ̈ܐ ܐܲܢ̄ܬܿ ܘܪܲܒܿ ܕܲܪܓܲܟ ܐܵܦ ܡ̣ܢ ܟܹܐܢܹ̈ܐ 343 ܒܩܝܼ ܟܹܐܢܘܼܬܼܵܟ ܒܲܒܛܝܼܠܘܼܬܼܵܐ ܕܥܲܠ ܟܹܐܢܘܼܬܼܵܟ . 344 : ܢܲܣܲܐ ܚܲܝܠܵܟ ܒܲܒܼܛܝܼܠܘܼܬܼܵܐ ܕܫܡ̈ܝܢܐ 345 ܕܡܩܒܠܝܢ ܠܵܟ ܥܲܠ ܐܝܼܕܲܝܗܘܿܢ ܐܲܝܟ ܡܵܐ ܕܲܟܼܬܼܝܼܒܼ ܀ 346 : ܠܵܐ ܫܵܒܼܩܝܼܢ ܠܵܟ ܒܹܝܬܼ ܥܲܣܩ̈ܬܼܵܐ ܟܡܵܐ ܐܸܢ ܥܲܣܩ̈ܢ 347 ܒܗܵܝ̇ ܕܲܦܩܝܼܕܝܼܢ ܡ̣ܢ ܐܲܠܵܗܵܐ ܥܲܠ ܢܘܼܛܵܪܵܟ . 348 : ܒܩܝܼ ܥܘܼܕܼܪܵܢ̈ܐ ܕܲܡܢܲܛܪܵܢܵܟ ܒܝܲܕܼ ܣܘܼܥܪ̈ܵܢܹܐ 349 ܘܗܵܐ ܡܸܬܼܠܲܒܲܒܼ ܓܲܒܐ ܕܟܹܐܢܹ̈ܐ ܠܡܸܪܕܵܐ ܒܟܹܐܢܘܼ ܀ 350 : ܕܪܘܿܫ ܐܲܢ̄ܬܿ ܐܘܼܪܚܵܐ ܒܝܲܕܼ ܢܸܣܝܵܢܵܐ ܠܘܵܬܼ ܥܲܣܩ̈ܵܬܼܵܐ 351 ܘܚܵܘܵܐ ܠܟܼܠܢܵܫ ܟܠܝܼܠ ܦܘܼܪܥܵܢܵܐ ܕܡ̣ܢ ܟܹܐܢܘܼܬܼܵܟ . 352 : ܐܘܿ ܠܲܢܟܼܝܼܠܵܐ ܟܡܵܐ ܐܸܬܢ̱ܟܸܠ ܠܸܡܛܡܲܪ ܦܲܚܹ̈ܐ 353 ܐܘܿ ܠܩܲܠܝܼܠܵܐ ܟܡܵܐ ܫܘܲܪ ܐܸܢܘܿܢ ܠܦܲܚܹ̈ܐ ܛܡܝܼܪܹ̈ܐ ܀ 354 : ܐܘܿ ܠܲܡܕܲܪܡܵܐ ܟܡܵܐ ܐܸܬܿܕܲܪܲܡ ܠܡܸܙܩܲܪ ܦܘܼܪ̈ܣܐ 355 ܐܘܿ ܠܚܲܟܿܝܼܡܵܐ ܟܡܵܐ ܐܸܬܼܚܲܟܲܡ ܘܦܲܣܸܩ ܐܸܢܘܿܢ . 356 : ܐܘܿ ܠܲܟܼܬܝܼܫܵܐ ܟܡܵܐ ܐܸܬܼܟܲܬܲܫ ܕܢܓܡܘܿܪ ܝܲܨܪܹܗ 357 ܐܙܠܲܡܗܵܘܢܵܐ ܟܡܵܐ ܐܸܬܼܗܲܘܲܢ ܠܡܸܙܟܿܐ ܒܛܲܟܼܣܵܐ ܀ 358 ܐܘܿ ܠܪܘܼܚܵܢܵܐ ܟܡܵܐ ܛܵܣܘ ܦܘܼܪ̈ܣܵܘܗܝ ܪܘܼܚܵܢܵܐܝܼܬ : 359 ܐܘܿ ܠܦܲܓܼܪܵܢܵܐ ܟܡܵܐ ܚܲܨ ܪܸ̈ܓܼܫܵܘܗܝ ܘܲܥܒ݂ܲܕܲ ܐܸܢܘܿܢ . pb. f.77r 360 : ܐܘܿ ܠܬܲܟܼܬܘܼܫܵܐ ܕܲܗܘ̤ܵܐ ܒܐܲܪܥܵܐ ܕܠܵܐ ܒܲܥܝܵܕܼܵܐ 361 ܕܟܲܕܢܹܗ ܠܥܵܠܡܵܐ ܠܡܹܐܚܲܕܼ ܕܲܪܵܐ ܥܲܡ ܪܘܼܚܵܢܵܐ ܀ 362 : ܚܲܕܼ ܦܲܓܼܪܢܵܐ ܥܒ݂ܲܕ ܬܲܟܼܬܘܼܫܵܐ ܥܲܡ ܪܘܼܚܵܢܵܐ 363 ܘܫܲܪܝܼܘ ܐܢܵܫ̈ܐ ܠܡܸܬܼܟܲܬܿܫܘܼ ܪܘܼܚܵܢܵܐܝܼܬܼ . 364 : ܒܚܲܝܠܵܐ ܕܪܘܼܚܵܐ ܚ̣ܣܲܢ ܦܲܓܼܪܵܢܵܐ ܠܚܲܣܝܼܢ ܚܲܝܠܵܐ 365 ܘܲܬܼܗܲܪܘ ܟܸܢܫܹ̈ܐ ܕܡܫܝܢ̈ܐ ܒܙܵܟܼܘܼܬܼ ܐܢܵܫܵܐ ܀ 366 : ܟܸܢܫܝܼ̈ܢ ܟܸܢܫܝܼ̈ܢ ܩܵܡ̣ܘ ܪ̈ܘܼܚܵܢܹܐ ܒܗܵܢ ܬܲܟܼܬܘܼܫܵܐ 367 ܘܲܬܗܝܼܪܝܼܢ ܗ̄ܘ̣ܵܘ ܕܐܲܝܟܲܢ ܚܵܣܸ̇ܢ ܦܲܓܼܪܵܐ ܠܪܘܼܚܵܐ . 368 : ܬܲܗܪܵܐ ܪܲܒܿܐ ܡܸܬܼܡܲܠܲܠ ܗ̄ܘ̣ܵܐ ܒܹܝܬܼ ܟܸܢܫ̈ܝܼܗܘܿܢ 369 ܕܡܵܢܹܐ ܗ̄ܝ̣ ܗܵܕܹܐ ܚܕܲܬܵܐ ܕܲܗܘ̤ܵܬܼ ܒܹܝܬܼ ܟܸܢܫܲܝ̈ܗܘܿܢ ܀ 370 : ܒܲܪ ܡܵܝܘܿܬܹ̈ܐ ܚ̣ܙܵܘ ܕܐܸܬܿܟܲܬܲܫ ܥܲܡ ܚܲܣܝܼܢܵܐ 371 ܘܲܬܼܗܲܪܘ ܘܲܬܼܡܲܗܘ ܕܡܵܝܘܿܬܼܘܼܬܼܵܐ ܙܟܼܵܬ̤ ܠܲܛܪܘܿܢܵܐ . 372 : ܒܙܵܟܼܘܼܬܼ ܐ̄ܢܵܫܵܐ ܘܚܵܘܒܲܬܼ ܒܝܼܫܵܐ ܡܸܬܼܒܲܩܹܝܢ ܗ̄ܘ̣ܵܘ 373 ܘܲܡܫܲܒܿܚܝܼܢ ܗ̄ܘ̣ܵܘ ܠܚܹܝܠ ܒܪܵܘܿܝܵܐ ܕܙܲܟܿܝܼ ܠܐܵܢܫܐ ܀ 374 : ܫܘܼܒܼܚܵܐ ܠܚܲܝܠܵܐ ܕܙܲܟܲܝ ܠܐܢܵܫܵܐ ܩܥ̣ܵܘ ܪ̈ܘܼܚܵܢܐ 375 ܘܪܲܥܝܼ ܠܥܵܠܡܵܐ ܥܲܡ ܪܲܒܿܘܼܬܹܗ ܒܝܲܕܼ ܒܲܪܢܵܫܵܐ . 376 : ܚܲܕܼ ܒܲܪܢܵܫܵܐ ܥ̣ܒܕܼ ܬܟܬܘܼܫܵܐ ܥܲܡ ܣܵܛܵܢܵܐ 377 ܘܚܵܒܼ ܣܵܛܵܢܵܐ ܘܲܙܟܼܵܐ ܐܢܵܫܵܐ ܘܲܙܟܿܝܼ ܠܐܢܵܫܵܐ ܀ 378 : ܙܟ̣ܵܐ ܒܲܪܢܵܫܵܐ ܒܩܸܐܪܣܵܐ ܕܲܥ̣ܒܲܕܼ ܥܲܡ ܚܲܣܝܼܢܵܐ 379 ܘܚܵܒܼ ܚܲܣܝܼܢܵܐ ܡ̣ܢ ܬܲܟܼܬܘܼܫܵܐ ܕܥܲܡ ܒܲܪܢܵܫܵܐ . 380 : ܒܗܵܢ ܬܲܟܼܬܼܘܼܫܵܐ ܡܸܬܼܒܲܩܹܝܢ ܗܘ̣ܵܐ ܟܸܢܫܲܝ ܪܵܘܡܵܐ 381 ܘܡܸܬܿܕܲܡܪܝܼܢ ܗ̄ܘ̣ܵܘ ܥܲܠ ܙܵܟܼܘܼܬܼܵܐ ܕܠܵܐ ܒܲܥܝܵܕܵܐ ܀ 382 : ܕܠܵܐ ܒܲܥܝܵܕܼܵܐ ܚܙ̣ܵܘ ܙܵܟܼܘܼܬܼܵܐ ܘܚܲܝܵܒܼܘܼܬܼܵܐ 383 : ܘܩܲܠܸܣܘ ܘܐܵܘܪܸܒܼ ܠܗܵܘ̇ ܕܐܲܪܝܼܡܹܗ ܠܓܸܢܣܵܐ ܕܐܢܵܫܵܐ 384 : ܓܸܢܣܵܐ ܕܐܢܵܫܵܐ ܚܵܒܼܘ ܘܐܸܬܼܡܲܫܟܲܢ ܨܝܕ ܣܵܛܵܢܵܐ 385 ܘܩܵܡ̣ ܒܲܪܢܵܫܵܐ ܦܪ݂ܲܥ ܚܵܘܒ̈ܵܬܼܵܐ ܕܲܒܼܢܲܝ̈ ܓܸܢܣܹܗ ܀ 386 : ܒܪܸܓܼܬܼ ܦܹܐܪܵܐ ܚܵܒܼ ܗ̄ܘ̣ܵܐ ܐܕܼܵܡ ܒܡܸܠܟܹܿܗ ܕܒܼܝܼܫܵܐ 387 ܘܲܒܼܚܘܼܡܣܵܢܵܐ ܚܣ݂ܲܢ ܒܲܪ ܐܵܕܼܵܡ ܠܚ̇ܣܸܢ ܐܵܕܼܵܡ . 388 : ܥܝܲܪܬܵܐ ܕܵܐܕܼܵܡ ܬܲܒܼܥܹܗ ܠܐܵܕܼܵܡ ܣܵܢܐܹܗ ܕܵܐܕܼܵܡ 389 ܘܡܲܟܸܿܟ ܘܲܫܪ̣ܵܝܗܝ ܡ̣ܢ ܫܘܼܠܛܵܢܵܐ ܕܛܪܘܿܢܘܼܬܹܗ ܀ 390 : ܪ̈ܘܼܚܵܢܹܐ ܩܕܼܵܡ ܐܸܚܲܕܼ ܕܲܪܵܐ ܥܲܡܹܗ ܒܓܸܠܝܵܐ 391 ܘܐܲܪܝܼܡ ܘܲܫܕܵܝܗܝ ܘܥܲܒܼܕܹܗ ܓܘܼܚܟܵܐ ܒܲܫܡܵܐ ܒܝܼܫܵܐ . 392 : ܠܐܸܣܛܵܕܝܼܘܿܢ ܡܲܠܝܼܬܲ ܚܲܫܹ̈ܐ ܥܲܠ ܗ̄ܘ̣ܵܐ ܥܲܡܹܗ 393 ܘܲܒܼܥܲܛ ܐܸܢܘܿܢ ܠܥܘܼܩ̈ܣܹܐ ܩܫܲܝ̈ܐ ܒܪܸ̈ܓܼܠܹܐ ܕܗܵܘܢܵܐ ܀ 394 : ܟܠܗܘܢ ܚܲܫܹ̈ܐ ܣܕܪ ܡܵܪܘܿܕܼܵܐ ܩܕܼܵܡ ܦܲܓܼܪܢܵܐ 395 ܘܦܲܠܸܓܼ ܐܸܢܘܿܢ ܠܲܡܢܵܘ̈ܬܐ ܕܲܪ̈ܐ ܬܠܵܬܼܵܐ . 396 : ܬܠܵܬܼܵܐ ܕܲܪ̈ܝܼܢ ܐܲܚܲܕܼ ܣܲܟܼܠܵܐ ܥܲܡ ܚܲܟܹܿܝܡܵܐ 397 ܘܒܲܬܼܠܵܬܲܝ̈ܗܘܿܢ ܙܟܼܵܐ ܒܲܪ ܐܵܕܼܵܡ ܘܚܵܒܼ ܣܵܛܵܢܵܐ ܀ 398 : ܒܪܸܓܲܬܼ ܠܲܚܡܵܐ ܚܒ݂ܲܫ ܟܠ ܪܸܓܿܐ ܕܪ̈ܓܹܝܢ ܐܢܵܫ̈ܐ 399 ܘܫܵܛ̣ ܒܲܪܢܵܫܵܐ ܠܲܪ̈ܓܼܝܼܓܼܵܬܼܵܐ ܐ̄ܢܵܫ̈ܝܵܬܼܵܐ . 400 : ܒܪܸܚܡܲܬܼ ܟܸܣܦܵܐ ܣܕܪ ܟܠ ܐܲܕܼܫܝܼ̈ܢ ܕܲܙܢܲܝ̈ ܟܸܣܦܵܐ 401 ܘܲܚܒ݂ܲܫ ܐܸܢܘܿܢ ܐܲܬܼܠܹܝܛ ܩܘܼܫܬܵܐ ܐܲܝܟ ܠܵܐ ܡܸܕܹܡ ܀ 402 : ܒܪܸܚܡܲܬܼ ܫܘܼܒܼܚܵܐ ܛܡ݂ܲܪ ܟܠ ( ܟܠ ) ܦܲܚܝܼ̈ܢ ܨܝܕܝ̈ ܐܢܵܫܵܐ 403 ܘܲܫܘܲܪ ܐܸܢܘܿܢ ܘܲܥ̣ܒܲܪ ܐܸܢܘܿܢ ܕܠܵܐ ܢܸܟܼܝܵܢܵܐ . 404 ܕܠܵܐ ܢܸܟܼܝܵܢܵܐ ܣܠܸܩ ܐܲܬܼܠܝܛܐ ܡܼܢ ܐܵܓܼܘܿܢܵܐ . 405 ܗ̄ܘ̤ܵܐ ܡܸܙܲܕܲܝܲܚ ܡ̣ܢ ܚܲܙܵܝ̈ܐ ܕܐܲܬܼܠܹܝܛܘܼܬܼܵܐ ܀ 406 : ܢܲܨܝܼܚܵܐܝܼܬܼ ܢܨܲܚ̣ ܐܲܬܼܠܹܝܛܵܐ ܦܲܓܼܪܵܢܵܝܵܐ 407 ܘܚܲܝܵܒܹܵܐܝܼܬܼ ܚܵܒܼ ܪܘܼܚܵܢܵܐ ܪܹܫܵܐ ܕܐܵܐܲܪ . 408 : ܪܵܫܵܐ ܕܐܵܐܲܪ ܥܒ̣ܕܼ ܬܲܟܼܬܘܼܫܵܐ ܥܲܡ ܒܲܪܢܵܫܵܐ 409 : ܘܲܙܟܼܵܐ ܐ̄ܢܵܫܵܐ ܘܚܵܒܼ ܚܲܣܝܼܢܵܐ ܕܚܲܝܵܒܼ ܐ̄ܢܵܫܵܐ 410 ܗܵܫܵܐ ܕܲܫܠܸܡ ܙܢܲܝ̈ ܬܲܟܼܬܘܼܫܵܐ ܘܚܲܝܵܒܘܼܬܼܵܐ . 411 ܢܸܒܥܹܐ ܕܐܲܝܟܲܢ ܗܘ̤ܵܐ ܬܲܟܼܬܘܼܫܵܐ ܘܡܵܢܲܐ ܗ̄ܝ̣ ܥܸܠܬܹܗ . 412 ܥܸܠܬܹܗ ܗܵܕܲܐ ܗ̄ܝ̣ ܩܸܐܪܣܵܐ ܕܲܗܘ̤ܵܐ ܒܲܐܬܼܪܵܐ ܕܲܥܕܼܢ : pb. f.77v 413 ܕܚܵܒܼ ܒܲܪܢܵܫܵܐ ܘܲܢܲܨܚ̣ ܒܝܼܫܵܐ ܥܕܲܡܵܐ ܠܗܵܫܵܐ ܀ 414 : ܒܚܵܘܒܲܬܼ ܚܵܘܒܵܘ̈ܗܝ ܦܟܼܝܼܪ ܗ̄ܘ̣ܵܐ ܓܸܢܣܵܐ ܐܵܕܼܵܡܵܝܵܐ 415 ܘܡܸܫܬܲܩܠܝܼܢ ܗ̄ܘ݂ܵܘ ܫܹܐܕܹ̈ܐ ܛܪ̈ܘܼܢܹܐ ܥܲܠ ܚܵܘ̈ܒܵܬܹܗ . 416 : ܚܲܝܵܒܼܘܼܬܹܗ ܚܙ̣ܵܐ ܗܵܘ̇ ܕܲܩܪ̣ܵܝܗܝ ܨܲܠܡܵܐ ܕܝܠܹܗ 417 ܘܠܵܐ ܒܸܣܡܲܬܼ ܠܹܗ ܟܲܕܼ ܕܵܝܫܝܼ̇ܢ ܠܹܗ ܫܹܐܕܹ̈ܐ ܠܨܲܠܡܹܗ ܀ 418 ܠܹܗ ܠܗܵܘ̇ ܨܲܠܡܵܐ ܕܚܵܒܼ ܗ̄ܘ̣ܵܐ ܒܲܥܕܼܢ ܗܵܫܵܐ . 419 ܘܲܗܦܲܟ ܓܲܒܼܠܹܗ ܒܗܵܘ̇ ܐܸܣܟܿܝܡܵܐ ܕܗܵܘ̇ ܩܲܕܼܡܵܝܵܐ . 420 : ܕܠܵܐ ܙܘܼܘܵܓܼܵܐ ܓܲܒܼܠܹܗ ܠܐܕܼܵܡ ܡ̣ܢ ܕܲܚܝܼܚܵܐ 421 ܘܲܕܼܠܵܐ ܢܸܩܦܐ ܕܫܵܘܬܵܦܘܼܬܼܵܐ ܓܒ݂ܲܠ ܠܐܲܚܪܵܝܵܐ ܀ 422 : ܡܸܢܹܗ ܕܓܸܢܣܵܐ ܕܚܵܒܼ ܠܲܚܛܝܼܬܼܵܐ ܫܪܵܗ̇ ܠܲܚܛܝܼܬܼܵܐ 423 ܒܝܲܕܼ ܒܲܪܢܵܫܵܐ ܕܓܲܒܼܠܹܗ ܒܪܵܘܼܚܵܐ ܕܠܵܐ ܙܘܼܘܵܓܼܵܐ . 424 : ܒܚܲܝܠܵܐ ܕܪܘܼܚܵܐ ܓܒ݂ܲܠ ܒܲܪܢܵܫܵܐ ܡ̣ܢ ܒܲܪܬܼ ܐܢܵܫܵܐ 425 ܘܲܡܠ̣ܵܝܗܝ ܪܘܼܚܵܐ ܘܲܩܪ̣ܵܝܗܝ ܒܲܫܡܵܐ ܒܪܵܐ ܕܐܲܠܵܗܵܐ ܀ 426 : ܒܪܵܐ ܕܐܲܠܵܗܵܐ ܩܪ̣ܵܝܗܝ ܐܲܠܵܗܵܐ ܠܗܵܘ̇ ܒܲܪܢܵܫܵܐ 427 ܘܙܵܥ̣ ܣܵܛܵܢܵܐ ܒܫܸܡ ܒܲܪܢܵܫܵܐ ܕܪܵܡ ܡ̣ܢ ܐܢܵܫܵܐ . 428 : ܗܵܢ ܫܘܼܡܵܗܵܐ ܥܲܒܼܕܹܗ ܕܢܹܐܬܹܐ ܠܘܵܬܼ ܬܲܟܼܬܘܼܫܵܐ 429 ܘܡܸܬܼܩܲܠܹܐ ܗ̄ܘ̣ܵܐ ܕܐܡܲܬܼܝ ܢܸܗܘܸܐ ܐܲܬܼܪܵܐ ܠܝܨܲܪܹܗ ܀ 430 : ܒܢܘܼܪܵܐ ܕܝܲܨܪܹܗ ܡܸܬܼܛܲܓܲܢ ܗ̄ܘ̣ܵܐ ܐܲܝܟ ܕܲܒܼܢܘܼܪܵܐ 431 ܘܠܵܐ ܝܵܕܲܥ̇ ܗ̄ܘ̣ܵܐ ܕܐܲܝܟܲܢ ܢܫܲܗܹܝܗ̇ ܠܫܲܠܹܗܒܼܝܼܬܼܵܐ . 432 : ܡ̇ܢ ܕܹܝܢ ܝܲܗܒ̣ ܠܝܼ ܕܐܸܩܪܵܘܿܒܼ ܨܐܕܵܘܗܝ ܡܸܬܼܪܲܥܹܐ ܗ̄ܘ̣ܵܐ 433 ܘܡܸܬܼܩܲܢܲܛ ܗ̄ܘ̣ܵܐ ܡ̣ܢ ܦܘܼܩܕܵܢܵܐ ܐܲܠܵܗܵܝܵܐ ܀ 434 : ܡ̇ܢ ܕܹܝܢ ܫܒܼܩܲܢܝ ܕܐܹܩܲܪܸܒܼ ܠܹܗ ܙܢܲܝ̈ ܚܘܼܬܼܚ̈ܬܹܐ 435 : ܘܡܲܠܸܦ ܗ̄ܘܹ̇ܝܬܼ ܠܹܗ ܕܐܵܦ ܗܘ̤ ܐܢܵܫܵܐ ܗ̄ܘ̣ ܡܠܹܗ ܚܘܼܬܼܚ̈ܬܹܐ 436 : ܡ̇ܢ ܕܨܵܐ ܐܲܦܩܵܗ̇ ܠܚܘܼܪܒܵܐ ܕܪܲܚܝܼܩ ܡ̣ܢ ܐܢܵܫܘܼܬܼܵܐ 437 ܘܢܸܦܩܹܬܼ ܥܲܡܹܗ ܘܲܒܼܩܹܝ̇ܬܼ ܚܲܝܠܹܗ ܒܚܲܫܲܝ̈ ܐ̄ܢܵܫܵܐ ܀ 438 : ܐ̄ܢܵܫܵܐ ܗ̄ܘ̣ ܟܠܹܗ ܡ̣ܢ ܐ̄ܢܵܫܘܼܬܼܵܐ ܡܲܠܝܲܬܼ ܚܲܫܹ̈ܐ 439 ܘܡܵܢܲܐ ܗ̄ܝ̣ ܕܕܵܐܸܫ̇ ܚܲܫܹ̈ܐ ܟܲܕܼ ܚܵܫܘܿܫܵܐ ܗ̄ܘ̣ . 440 : ܡ̇ܢ ܕܹܝܢ ܐܲܗܡܝܼ ܚܹܝܠ ܒܪܘܝܐ ܡ̣ܢ ܥܘܼܕܼܪܢܗ 441 ܘܝܲܗܒܼ݂ ܠܝܼ ܐܲܬܼܪܵܐ ܕܐܹܥܘܿܠ ܨܹܐܕܵܘܗܝ ܐܵܕܼܵܡܵܐܝܼܬܼ ܀ 442 : ܗܵܠܹܝܢ ܗܘ̤ ܒܹܗ ܡܸܬܼܪܵܢܹܐ ܗ̄ܘ̣ܵܐ ܣܵܢܵܐܐ ܕܐ̄ܢܵܫܵܐ 443 ܘܪܵܚܸ̇ܡ ܐ̄ܢܵܫܵܐ ܩܲܕܡܗ̇ ܠܪܸܓܿܬܼܵܐ ܕܲܫܡܼܝܼܪ̈ܬܹܗ . 444 : ܚܙ̣ܵܝܗܝ ܕܲܡܛܝܹܒܼ ܕܢܸܥܒܸܿܕ ܩܸܐܪܣܵܐ ܥܲܡ ܒܲܪ ܐܵܕܼܵܡ 445 ܘܙܲܝܢܹܗ ܒܪܘܼܚܵܐ ܠܲܒܼܪܹܗ ܕܐܵܕܼܵܡ ܘܫܲܕܪܹܗ ܠܩܘܼܒܼܠܹܗ ܀ 446 : ܟܬܼܝܼܒܼ ܕܲܒܼܪܘܼܚܵܐ ܢܦܲܩ̣ ܡ̣ܢ ܫܲܝܢܵܐ ܠܚܘܼܪܒܿܐ ܕܲܠܒܲܪ 447 ܡܵܕܹܝܢ ܓܲܠܝܐ ܗ̄ܝ̣ ܕܲܒܼܚܹܝܠ ܪܘܼܚܵܐ ܡܸܬܿܕܲܒܲܪ ܗ̄ܘ̣ܵܐ . 448 ܚܹܝܠ ܒܵܪܘܿܝܵܐ ܪܡ݂ܲܙ ܠܹܗ ܕܢܸܦܘܿܩ ܠܲܐܝܟܿܐ 449 ܘܕܲܚܙ̣ܵܐ ܣܵܢܐܵܐ ܢܦ݂ܲܩ ܒܲܠܘܝܼܬܹܗ ܕܢܸܚܙܹܐ ܚܲܪܬܼܵܐ ܀ 450 : ܓܠ݂ܵܐ ܠܹܗ ܪܘܼܚܵܐ ܠܢܵܘܣܵܐ ܕܪܘܼܚܵܐ ܕܩܸܐܪ̱ܣܵܐ ܥܵܒܸ̇ܕ 451 ܘܐܲܠܦܹܗ ܦܘܼܪ̈ܣܹܐ ܕܢܹܐܪܘܿܥ ܦܘܼܪ̈ܣܵܘܿܗܝ ܕܵܐܟܸܠ ܩܲܪܨܵܐ . 452 : ܚܵܘܝܹܗ ܕܣܵܢܐܵܐ ܕܚܲܝܵܒܼ ܠܐܵܕܼܵܡ ܡܲܩܪܸܒܼ ܥܲܡܹܗ 453 ܘܡܲܫܚܹܗ ܒܪܘܼܚܵܐ ܕܠܵܐ ܬܸܩܲܬܼ ܒܹܗ ܐܝܼܕܵܐ ܕܪܘܼܚܵܐ ܀ 454 : ܚܲܟܼܡܹܗ ܕܐܲܡܲܢ ܢܹܐܚܘܿܕܼ ܕܲܪܵܐ ܪܘܼܚܵܢܵܐܝܼܬܼ 455 ܘܐܲܝܟܲܢ ܢܸܚܘܿܬܼ ܠܸܐܣܛܵܕܝܼܘܿܢ ܡܲܠܝܲܬܼ ܚܲܫܹ̈ܐ . 456 : ܒܚܲܝܠܵܐ ܕܪܘܼܚܵܐ ܣܥ݂ܲܪ ܟܠ ܕܲܣܥܲܪ ܐܲܬܼܠܹܝܛ ܪܘܼܚܵܐ 457 ܟܲܕܼ ܢܲܩܝܼܦ ܗ̄ܘ̣ܵܐ ܨܒܼܝܵܢ ܢܲܦ̣ܫܹܗ ܠܪܘܼܚܵܐ ܕܩܲܒܸܿܠ ܀ 458 : ܗܘ̤ ܥܲܡ ܪܘܼܚܵܐ ܘܪܘܼܚܵܐ ܥܲܡܹܗ ܥܒ݂ܲܕܼ ܬܲܟܼܬܘܼܫܵܐ 459 ܘܦܲܪܵܥ̣ ܚܵܘܒܿܬܼܵܐ ܕܗܵܝ̇ ܡܲܦܘܼܠܬܼܵܐ ܕܲܒܲܦܪܕܲܝܣܵܐ . 460 : ܗܵܝ̇ ܡܲܦܘܼܠܬܼܵܐ ܕܲܢܦ݂ܲܠ ܐܵܕܼܵܡ ܦܲܪܥܵܗ̇ ܠܒܼܝܼܫܵܐ 461 ܕܢܸܗܘܹܐ ܝܵܕܲܥ̇ ܕܐܝܼܬܼ ܒܹܗ ܒܐܵܕܼܵܢ ܚܹܝܠ ܙܵܟܼܘܼܬܼܵܐ ܀ 462 ܙܟ̣ܵܐ ܒܲܪ ܐܵܕܼܵܡ ܘܙܲܟܹܿܝܗ ܠܐܵܕܼܵܡ ܡ̣ܢ ܚܵܘ̈ܒܵܬܹܗ : pb. f.78r 463 ܘܚܵܒܼ ܣܛܵܢ̇ܐ ܘܚܵܒܲܬ̤ ܥܲܡܹܗ ܡܲܫܪܝܼܬܼ ܫܹܐܕ̈ܐ . 464 : ܗܦܟܼܬܵܐ ܩܫܝܼܬܼܵܐ ܗܦ݂ܲܟ ܒܲܪ ܐܵܕܼܵܡ ܥܲܠ ܣܵܩܘܿܪܹܗ 465 ܘܠܵܐ ܣܦ݂ܲܩ ܣܵܢܵܐܐ ܠܡܸܬܲܠ ܡܸܠܬܼܵܐ ܠܘܼܩܒܲܠ ܡܸܠܬܼܵܐ ܀ 466 : ܬܠܵܬܼ ܙܲܒܼܢ̈ܬܼܵܐ ܫܲܐܠܹܗ ܢܟܼܝܼܠܵܐ ܠܣܲܟܿܘܼܠܬܼܵܢܵܐ 467 ܘܲܒܼܚܲܕܼ ܡܸܠܬܼܵܐ ܦܪܲܣܝܼ ܐܸܢܹܝܢ ܠܲܗ ܦܵܟܼܵܬܹ̈ܐ . 468 : ܬܠܵܬܼܵܐ ܕܲܪܹ̈ܐ ܐܚܲܕܼ ܥܲܡܹܗ ܕܐܵܓܼܘܿܢܸܣܛܵܐ 469 ܘܒܲܬܼܠܵܬܼܝ̈ܗܘܿܢ ܚܲܒܼܛܹܗ ܒܐܲܪܥܵܐ ܐܲܝܟ ܕܲܠܡܵܘܬܼܵܐ ܀ 470 : ܬܠܵܬܼ ܒܘܼܥܵܛܵܬܼ̈ܐ ܡܚܵܝܗܝ ܒܲܪܐܵܕܼܵܡ ܠܒܲܪ ܓܸܗܲܢܵܐ 471 ܘܐܲܝܠܸܠ ܘܲܩܥ̣ܵܐ ܘܙܵܥ̣ܘ ܠܸܓܼܝܘܿܢܹܗ ܕܚܲܝ̈ܠܵܘܵܬܹܗ . 472 : ܬܵܠܬܼܵܐ ܓܹܐܪܹ̈ܐ ܫ̣ܪܼܵܐ ܩܲܫܲܬܼܵܐ ܕܙܲܕܝܼܩܘܼܬܼܵܐ 473 ܘܲܬܼܠܝܼܬܵܐܝܼܬܼ ܓܲܡܪܹܗ ܠܩܸܐܪ̱ܣܵܐ ܕܥܲܡ ܣܵܩܘܿܪܹܗ ܀ 474 : ܬܵܠܵܬܼܵܐ ܫܡܵܗܹ̈ܐ ܥܬܼܝܼܕܼ ܗ̄ܘ̣ܵܐ ܕܢܲܟܼܪܸܙ ܒܹܝܬܼ ܐܲܪ̈ܥܵܢܹܐ 475 ܘܐܲܟܼܪܸܙ ܐܸܢܘܿܢ ܐܵܪܙܵܢܵܐܝܼܬܼ ܒܩܸܐܪܣܵܐ ܕܲܥ̣ܒܲܕܼ . 476 : ܒܐ̄ܪܵܙ ܗܵܘ̇ ܚܲܝܠܵܐ ܕܲܟܼܣܹܐ ܗ̄ܘ̣ܵܐ ܒܹܗ ܙܟܼܵܐ ܒܲܩܪܵܒܼܵܐ 477 ܘܨܵܐܪܹܗ ܒܐ̄ܪܵܙܵܐ ܩܪܼܵܡ ܕܲܢܚܵܘܹܝܗܝ ܒܵܬܲܪ ܡܵܘܬܹܗ ܀ 478 : ܗܵܕܼܵܐ ܗ̄ܝ̣ ܥܸܠܬܼܵܐ ܕܩܸܐܪ̱ܣܵܐ ܕܲܥܒ݂ܲܕܼ ܥܲܡ ܣܵܛܵܢܵܐ 479 ܕܢܸܦܪܘܿܩ ܓܸܢܣܹܗ ܘܢܸܓܼܠܹܐ ܐ̄ܪܵܙܵܐ ܕܚܹܝܠ ܐܝܼܬܼܘܬܼܵܐ . 480 : ܐ̄ܪܵܙܵܢܵܐܝܼܬܼ ܟܲܣܝܼ̈ܢ ܗܘܲܝ̈ ܒܹܗ ܗܵܠܹܝܢ ܕܲܗܘܼ̈ܝ 481 ܦܘܼܪܩܵܢ ܐ̄ܢܵܫܵܐ ܘܚܹܝܠ ܐܝܼܬܼܘܬܼܵܐ ܕܠܵܐ ܡܸܬܿܕܲܪܟܿܐ ܀ 482 : ܒܩܸܐܪܣܵܐ ܕܲܥܒ݂ܲܕ ܓܠ݂ܐ ܬܲܪ̈ܬܲܝܗܘܿܢ ܒܚܹܝܠ ܗܵܘ̇ ܕܲܓܼܒ̣ܵܝܗܝ 483 ܘܫܲܪܲܪ ܐܸܢܘܿܢ ܒܝܲܕܼ ܙܵܟܘܼܬܼܵܐ ܕܲܙܟ̣ܵܐ ܠܒܼܝܼܫܵܐ . 484 : ܒܚܹܝܠ ܗܵܘ̇ ܕܲܓܼܒܼܵܝܗܝ ܙܟܼܵܝܗܝ ܠܛܪܘܢܵܐ ܕܚܲܝܵܒ̣ ܐܢܫ̈ܐ 485 ܘܐܲܩܨܵܗ̇ ܛܵܒܼܵܐ ܠܗܵܝ̇ ܙܵܟܼܘܼܬܼܵܐ ܕܥܲܠ ܚܘܼܡܣܵܢܹܗ ܀ 486 : ܒܝܲܕܼ ܚܘܼܡܣܵܢܵܐ ܚ̣ܣܲܢ ܠܥܝ̈ܕܐ ܕܚܲܫܲܝ̈ ܐ̄ܢܵܫ̈ܐ 487 ܟܲܕܼ ܢܲܩܝܼܦ ܠܹܗ ܗܵܘ̇ ܨܒܼܝܵܢܵܐ ܕܲܓܼܒ̣ܵܝܗܝ ܡ̣ܢ ܟܠ . 488 : ܨܒܼܝܵܢ ܟܲܣܝܵܐ ܫܪܼܐ ܗ̄ܘ̣ܵܐ ܒܢܵܘܡܵܐ ܕܪܘܼܟܵܒܼ ܦܲܓܼܪܹܗ 489 ܘܣܵܥܲ݁ܪ ܗ̄ܘ̣ܵܐ ܒܹܗ ܐܹܝܕܵܐ ܕܦܲܐܝܵܐ ܠܡܲܬܼܩܸܢ ܟܠܵܐ ܀ 490 : ܠܡܲܬܼܩܸܢ ܟܠܵܐ ܦܐܹܐ ܗ̄ܘ̣ܵܐ ܕܢܸܣܥܘܿܪ ܐܲܝܕܵܐ ܕܦܲܐܝܵܐ 491 ܘܲܠܒܲܪܢܵܫܵܐ ܕܢܸܓܼܡܘܿܪ ܚܘܼܒܵܐ ܠܲܡܫܲܕܿܪܵܢܹܗ . 492 : ܠܣܵܢܵܐܐ ܕܐܵܫ̈ܐ ܫܒܹܝܢ ܗ̄ܘ̣ܵܘ ܐ̄ܢܵܫܵܐ ܡ̣ܢ ܫܘܼܪܵܝܵܐ 493 ܘܲܢܦ݂ܲܩ ܐ̄ܢܵܫܵܐ ܘܐܲܦܢܝܼ ܫܒܼܝܼܬܼܵܐ ܕܒܹܝܬܼ ܐܲܒܼܵܗܵܘ̈ܗܝ ܀ 494 : ܠܚܘܼܪܒܵܐ ܢܦܲܩ̣ ܗ̄ܘ̣ܵܐ ܕܢܸܣܥܘܿܪ ܓܸܢܣܹܗ ܪܵܚܹ̇ܡ ܓܸܢܣܲܢ 495 ܠܐܲܝܟܵܐ ܕܲܒܼܥܵܝܗܝ ܗܵܘ̇ ܫܲܒܵܝܵܐ ܕܲܫܒ̣ܵܐ ܠܓܸܢܣܹܗ . 496 : ܫܒܼܝܼܬܼܵܐ ܕܐܢܵܫܵܐ ܦܲܪ݂ܲܩ ܒܲܪܢܵܫܵܐ ܡ̣ܢ ܡܵܪܘܕܲܐ 497 ܘܒܲܙܹܗ ܠܚܲܝܠܹܗ ܘܥܲܒܼܕܹܗ ܓܘܼܚܟܵܐ ܘܫܲܡܵܐ ܒܝܼܫܵܐ ܀ 498 : ܗܘ̤ܝܘܼ ܐ̄ܢܵܫܵܐ ܙܟܵܝ̣ܗܝ ܠܛܪܘܿܢܵܐ ܕܲܙܟ̣ܵܐ ܠܐܵܢܵܫܵܐ 499 ܘܲܒܼܙܵܟܼܘܼܬܹܗ ܐܲܪܝܼܡ ܐ̄ܢܵܫ̈ܐ ܘܡܲܟܸܟ ܕܲܝܘܹ̈ܐ . 500 : ܠܕܲܝ̈ܘܹܐ ܡܲܟܸܿܟ ܒܩܸܐܪ̱ܣܵܐ ܕܥܒ݂ܲܕܼ ܥܲܡ ܪܹܫ ܕܲܝܘܹ̈ܐ 501 ܘܲܫܩ݂ܲܠ ܡܸܢܗܘܿܢ ܙܲܝܢܵܐ ܕܲܫܩ݂ܲܠܘ ܡ̣ܢ ܐܲܒܵܗ̈ܘܗܝ ܀ 502 : ܥܲܪܛܸܠܵܐܝܼܬܼ ܐܲܩܝܼܡ ܐܸܢܘܿܢ ܠܣܵܢ̈ܐܹܐ ܕܓܸܢܣܹܗ 503 : ܕܠܵܐ ܢܸܙܕܲܝܢܘܿܢ ܠܡܸܥܒܲܕܼ ܩܸܐܪܣܵܐ ܥܲܡ ܒܲܪܢܵܫܵܐ 504 : ܩܸܐܪ̱ܣܵܐ ܪܲܒܿܐ ܥܒ݂ܲܕܼ ܒܲܪܢܵܫܵܐ ܥܲܡ ܣܸܕܼܪ̈ܲܝܗܘܿܢ 505 ܘܲܬܼܗܲܪܘ ܟܸܢܫܹ̈ܐ ܪ̈ܘܼܚܵܢܵܝܹܐ ܒܚܹܝܠ ܙܵܟܘܬܹܗ ܀ 506 : ܚܹܝܠ ܙܵܟܼܘܼܬܹܗ ܚܙ̣ܵܘ ܚܲܙ̈ܝܹܐ ܕܐܲܬܼܠܹܝܛܘܼܬܼܵܐ 507 ܘܲܟܼܢ̣ܫܘ ܨܐܕܵܘܗܝ ܐܲܝܟ ܕܲܠܡܲܠܟܿܐ ܕܲܢܩܲܠܣܘܼܢܵܝܗܝ . 508 : ܟܠܝܼܠ ܙܵܟܼܘܼܬܼܵܐ ܓܕܠ̣ܘ ܩܲܪܸܒ̣ܘ ܠܹܗ ܠܐܲܬܼܠܹܝܛ ܐ̄ܢܵܫܵܐ 509 ܘܫܲܒܲܚܘ ܘܐܵܘܕܝܼܘ ܠܚܲܝܠܵܐ ܕܚܲܝܠܹܗ ܒܐܵܓܼܘܿܢ ܚܲܫܹ̈ܐ ܀ 510 : ܠܟܼܠ ܚܲܫܹ̈ܐ ܙܟܼܵܐ ܐܲܬܼܠܹܝܛܵܐ ܕܙܲܕܝܼܩܘܼܬܼܵܐ 511 ܒܗܵܝ̇ ܕܐܵܦ ܒܝܼܫܵܐ ܠܟܼܠܗܘܿܢ ܣܲܝܸܟܼܘ ܒܩܸܐܪ̈ܣܵܐ ܬܠܵܬܼܵܐ . pb. f.78v 512 : ܠܩܸܐܪ̈ܣܹܐ ܬܵܠܬܐ ܕܥܲܡ ܚܲܣܝܼܢܵܐ ܚܣ݂ܲܢ ܒܲܪ ܓܸܢܣܲܢ 513 ܘܡܲܟܼܕܹܗ ܠܣܵܢܐܵܐ ܕܡܫܲܬܼܩܲܠ ܗ̄ܘ̣ܵܐ ܥܲܠ ܫܲܪ̈ܒܼܵܬܼܵܐ ܀ 514 : ܗܘ̤ܝܘܼ ܕܡܲܟܿܟܹܗ ܠܗܵܘ̇ ܚܲܣܝܼܢܵܐ ܕܡܲܟܿܟܹܗ ܠܓܸܢܣܲܢ 515 ܗܘ̤ ܥܲܡ ܚܲܝܠܵܐ ܕܲܡܚܲܝܸܠ ܗ̄ܘ̣ܵܐ ܠܡܲܟܿܝܼܟܼܘܼܬܹܗ . 516 ܚܹܝܠ ܒܵܪܘܿܝܵܐ ܥܲܒܼܕܹܗ ܕܢܸܙܟܸܿܐ ܠܲܒܼܥܸܠܕܲܪܵܐ 517 ܟܲܕܼ ܒܵܪܘܿܝܵܐ ܟܣܹܐ ܗ̄ܘ̣ܵܐ ܒܫܘܼܒܼܚܵܐ ܕܐܘܡܼܵܢܘܼܬܹܗ ܀ 518 : ܒܐܲܡܝܼܢܘܼܬܹܗ ܟܣܹܐ ܗ̄ܘ̣ܵܐ ܟܲܣܝܵܐ ܐܲܡܝܼܢܵܐ ܐܲܡܝܼܢܵܐܝܼܬܼ 519 ܘܚܲܝܠܹܗ ܕܡܸܢܹܗ ܡܣܲܝܲܥ ܗ̄ܘ̣ܵܐ ܠܹܗ ܠܐ̄ܢܵܫܵܐ ܕܡܸܢܲܢ . 520 : ܐܢܵܫܵܐ ܕܡܸܢܲܢ ܡܸܬܼܟܲܬܲܫ ܗ̄ܘ̣ܵܐ ܥܲܡ ܣܵܛܵܢܵܐ 521 ܠܵܘ ܒܵܪܘܿܝܵܐ ܐܲܝܟ ܡܵܐ ܕܪܵܢܹܝ̇ܢ ܥܲܛ̈ܠܲܝ ܠܸܒܵܐ ܀ 522 : ܕܠܵܘ ܒܵܪܘܿܝܵܐ ܡܸܬܼܟܲܬܲܫ ܗ̄ܘ̣ܵܐ ܒܚܲܫܲܝ̈ ܦܲܓܼܪܵܐ 523 ܘܣܵܗܕܝ̈ܢ ܕܥܲܡ ܒܲܪܢܵܫܵܐ ܥܒ݂ܲܕܼܘ ܬܲܟܼܬܘܼܫܵܐ . 524 : ܫܹܐܕܹ̈ܐ ܣܵܗܕ̈ܝܼܢ ܥܲܡ ܡ̇ܢ ܐܲܩܪܸܒܼܘ ܩܪܵܒܼܵܐ ܒܚܘܼܪܒܵܐ 525 : ܥܲܡ ܒܲܪܢܵܫܵܐ ܕܚܲܣܢܹܗ ܟܲܦܢܵܐ ܒܵܬܲܪ ܨܵܘܡܹܗ 526 : ܟܲܦܢܹܗ ܒܵܬܲܪ ܨܵܘܡܹܗ ܕܐܲܪܒܿܥܝܼܢ ܝܵܘܡܝܼ̈ܢ 527 ܘܝܼܕܲܥ̣ ܣܵܢܐܵܐ ܕܟܲܦܢܹܗ ܣܵܗܸ̇ܕܼ ܥܲܠ ܐܢܵܫܘܼܬܹܗ . 528 : ܪܘܼܟܵܒܼ ܦܲܓܼܪܵܐ ܚ̣ܙܵܐ ܕܐܸܬܼܪܲܦܝܼ ܒܚܲܣܝܼܪܘܼܬܼܵܐ 529 ܘܲܩܪܸܒܼ ܨܹܐܕܵܘܗܝ ܕܲܢܩܲܪܸܒܼ ܠܹܗ ܪܸܓܼܬܼ ܦܲܓܼܪܵܐ ܀ 530 : ܚܙ̣ܵܐ ܕܐܸܬܼܪܲܦܝܼ ܦܲܓܼܪܹܗ ܒܟܲܦܢܵܐ ܡܲܪܦܹܐ ܦܲܓܼܪܵܐ 531 ܘܲܣܒ݂ܲܪ ܕܲܟܼܒܲܪ ܡܨܹܐ ܡܲܛܥܹܐ ܠܹܗ ܒܪܸܓܲܬܼ ܠܲܚܡܵܐ . 532 : ܪܸܓܲܬܼ ܠܲܚܡܵܐ ܡܥܝܼܪ ܗ̄ܘ̣ܵܐ ܒܲܦܓܼܪܹܗ ܕܐܸܕܼܵܡ ܕܲܬܼܪܹܝܢ 533 ܒܵܗ̇ܘ ܐܸܣܟܿܝܡܵܐ ܕܐܲܛܥܝܼ ܠܐܕܵܡ ܒܪܸܓܲܬܼ ܦܲܓܼܪܵܐ ܀ 534 : ܚܵܒ̣ܘ ܨܢ̈ܥܵܬܹܗ ܘܲܛܠܸܩܘ ܦܘܼܪ̈ܣܵܘܗܝ ܘܐܵܘܦܝܼܘ ܢܸܟܼܠܵܘ̈ܗܝ 535 ܘܠܵܐ ܦܵܫܲܬ̤ ܠܹܗ ܕܘܼܟܿܬܼܵܐ ܕܫܵܦܝܵܐ ܡ̣ܢ ܚܵܘܵܒ̈ܬܐ . 536 : ܟܠܹܗ ܒܟܼܠܹܗ ܚܵܒ̣ ܡܵܪܘܿܕܼܵܐ ܘܚܲܝܠ̈ܘܵܬܹܗ 537 ܘܟܼܠܹܗ ܒܟܼܠܹܗ ܙܟ̣ܵܐ ܒܲܪ ܐܵܕܼܵܡ ܘܙܲܟܿܝܼ ܠܓܸܢܣܹܗ ܀ 538 : ܚܲܝܵܒܼ ܡܸܟܹܿܝܠ ܓܸܢܣܹܗ ܕܐܵܕܼܵܡ ܠܡܸܦܪܲܥ ܫܘܼܒܼܚܵܐ 539 ܠܗܵܘ̇ ܕܐܲܪܝܼܡܹܗ ܠܓܸܢܣܹܗ ܕܐܵܕܼܵܡ ܒܝܲܕܼ ܒܲܪ ܓܸܢܣܹܗ ܀ ܥܲܠ ܕܪ̈ܵܘܗܝ ܕܡܪܢ ܥܲܠ ܕܪ̈ܵܘܗܝ ܕܡܪܢ