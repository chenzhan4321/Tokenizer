ܕܐܢܕܪܐܘܣ ܠܘܬ ܡܪܝ ܪܒܘܠܐ ܕܐܢܕܪܐܘܣ ܠܘܬ ܡܪܝ ܪܒܘܠܐ ܠܡܪܝ ܕܒܟܠ ܐܝܬܘܗܝ ܕܚܿܠ ܠܐܠܗܐ . ܩܕܝܫܐ ܘܚܣܝܐ . ܐܦܣܩܦܐ ܪܒܘܠܐ . ܐܢܕܪܐܘܣ ܒܡܪܢ ܫܠܡ ܀ ܐܬܼܐ ܐܢܫ ܡܢ ܩܕܝܡ ܡܢ ܬܡܢ ܕܡܘܕܥ ܠܢ ܆ ܕܒܨܘܚ̈ܝܬܐ ܣܓܝ̈ܐܬܐ ܕܥܠܝܢ ܇ ܕܚܠܬ ܐܠܗܐ ܕܒܟ ܡܬܚܫܚܐ . ܘܠܐ ܗܘ ܒܠܚܘܕ ܟܣܝܐܝܬ ܆ ܐܠܐ ܐܦ ܓܠܝܐܝܬ . ܐܘܣܦ ܕܝܢ ܕܐܦ ܐܚܪܡܬ ܩܕܡ ܥܕܬܐ . ܘܒܬܪ ܐܚܪ̈ܢܝܬܐ ܘܟܕ ܗܿܝ ܕܒܪܫܝܬ ܐܝܬܘܗܝ ܗܘܐ ܡܠܬܐ ܫܡܥܝܢ ܚܢܢ : ܘܕܒܥܠܡܐ ܐܝܬܘܗܝ ܗܘܐ ܘܥܠܡܐ ܒܐܝܕܗ ܗܘܼܐ : ܘܨܡܚܐ ܕܫܘܒܚܗ ܘܨܠܡܐ ܕܩܢܘܡܗ ܕܐܒܐ : ܘܟܠܗܝܢ ܕܐܝܟ ܗܠܝܼܢ . ܠܚܝܕܝܐ ܕܐܒܐ ܕܡܢ pb. 224 ܩܕܡ ܥܠܡ̈ܐ ܡܣܬܟܠܝܢ ܚܢܢ . ܟܕ ܕܝܢ ܩܪܝܢܢ ܬܘܒ ܟܬܒܐ ܕܗܘܝܗ ܕܝܫܘܥ ܡܫܝܚܐ : ܒܪܗ ܕܕܘܝܕ ܒܪܗ ܕܐܒܪܗܡ : ܘܗܿܝ ܕܛܠܝܐ ܪܒܐ ܗܘܐ ܘܡܬܚܝܠ ܒܪܘܚܐ : ܘܝܫܘܥ ܪܒܐܿ ܗܘܐ ܒܩܘܡܬܐ ܘܒܚܟܡܬܐ : ܘܕܐܠܗܐ ܐܣܓܝ ܪܡܪܡܗ : ܘܝܗܼܒ ܠܗ ܫܡܐ ܕܡܝܬܪ ܡܢ ܟܠ ܫܡ̈ܗܝܢ : ܘܐܢ ܐܝܬ ܡܕܡ ܕܠܗܠܝܢ ܕܡܿܐ ܆ ܠܗܿܘ ܕܡܢ ܙܪܥܗ ܕܐܒܪܗܡ ܡܩܦܝܢܢ . pb. 224 ܘܒܬܪ ܐܚܪ̈ܢܝܬܐ ܕܡܘܬܐ ܕܐܠܗܐ ܘܕܡܘܬܐ ܕܥܒܼܕܐ . ܘܒܣܪܐ ܘܡܠܬܐ . ܘܗܝܟܠܐ ܘܥܡܘܪܐ . ܐܠܐ ܐܢ ܗܼܘ ܕܐܠܗܐ ܒܠܚܘܕ ܢܐܡܪ : ܟܕܠܐ ܡܣܬܟܠܝܢܢ ܥܡܗ ܠܒܪ ܐܢܫܐ . ܘܬܘܒ ܐܢ ܠܐ ܚܙܝܢܢ ܠܗܿܘ ܕܒܗ ܆ ܡܢ ܟܠ ܦܪܘܣ ܠܚܕ ܡܪܝܡܝܢܢ ܠܗ ܀ ܘܒܬܪ ܐܚܪ̈ܢܝܬܐ ܡܬܩܪܒ ܐܢܫ ܡܢ ܚܢ̈ܦܐ ܕܝܘܠܢܐ ܕܝܠܢ ܒܿܥܐ ܕܢܐܠܦ . ܠܗܢܐ ܡܢܐ ܘܿܠܐ ܠܗ ܠܡܠܦܢܐ ܕܢܐܡܪ . ܕܥܠ ܡܫܝܚܐ ܢܣܒܪܗ ܆ ܡܢܐ ܗܟܝܠ ܙܕܩܿ . ܐܝܟ ܡܿܢ ܕܕܡܘܬܐ ܕܐܠܗܐ ܒܠܚܘܕ ܐܝܬܘܗܝ ܘܫܘܼܐ ܥܡ ܐܠܗܐ . ܕܡܘܬܐ ܕܝܢ ܕܥܒܼܕܐ ܡܛܠܬܢ ܠܐ ܢܼܣܒ ܆ ܡܕܝܢ ܢܟܦܘܪ ܠܓܡܪ ܒܡܕܒܪܢܘܬܐ . ܐܠܐ ܢܠܦ ܆ ܕܐܠܗܐ ܐܝܬܘܗܝ ܕܒܪ ܐܢܫܐ ܠܒܼ ܚܠܦܝܢ ܀ ܀ ܫܠܡܬ ܐܓܪܬܐ ܀ ܕܐܢܕܪܐܘܣ ܠܘܬ ܡܪܝ ܪܒܘܠܐ ܕܐܢܕܪܐܘܣ ܠܘܬ ܡܪܝ ܪܒܘܠܐ