ܬܚܘܝܬܐ ܕܬ̈ܝܒܐ 0 ܬܚܘܝܬܐ ܕܬ̈ܝܒܐ ܬܚܘܝܬܐ ܕܬ̈ܝܒܐ ܙܟܝܐ ܚܕ ܗܘ ܒܠܚܘܕ ܂ ܡܢ ܟܠ ‍ ܝ̈ܠܝܕܐ ܕܠܒܫܘ ܦܓܪܐ ܂ ܕܐܝܬܘܗܝ ܡܪܢ ܝܫܘܥ ܡܫܝܚܐ ܂ ܐܝܟ ܕܗܘ ܣܗܕ ܥܠ ܢܦܫܗ ܂ ܐܡܪ ܓܝܪ ܕܐܢܐ ܙܟܝܬܗ ܠܥܠܡܐ ܂ ܘܐܦ ܢܒܝܐ ܣܗܕ ܥܠܘܗܝ ܂ ܕܠܐ ܥܒܕ ܥܘܠܐ ܂ ܐܦܠܐ ܢܟܠܐ ܐܫܬܟܚ ܒܦܘܡܗ ܂ ܘܫܠܝܚܐ ܛܘܒܢܐ ܐܡܪ ܂ ܕܗܘ ܕܠܐ ܝܕܥ ܗܘܐ ܚܛܝܬܐ ܂ ܡܛܠܬܢ ܚܛܝܬܐ ܥܒܕܗ ܂ ܘܐܝܟܢܐ ܥܒܕܗ ܚܛܝܬܐ ܂ ܐܠܐ ܡܛܠ ܕܫܩܠܗ ܠܚܛܝܬܐ ܂ ܟܕ ܠܐ ܗܘܐ ܗܘ ܥܒܕܗ ܂ ܘܩܒܥܗ ܒܙܩܝܦܗ ܂ ܬܘܒ ܐܡܪ ܫܠܝܚܐ ܂ ܕܣܓ̈ܝܐܝܢ ܕܪܗܛܝܢ ܒܐܣܛܕܝܐ ܂ ܐܠܐ ܚܕ ܗܘ ܢܣܒ ܠܗ ܟܠܝܠܐ ܂ ܬܘܒ ܠܝܬ ܐܚܪܢܐ ܡܢ ܒ̈ܢܝ ܐܕܡ ܂ ܕܢܦܠ ܒܐܝܓܘܢܐ ܕܠܐ ܡܬܡܚܐ ܘܒܠܥ ܂ ܡܛܠ ܕܐܡܠܟܬ ܚܛܝܬܐ ܂ ܡܢ ܕܥܒܪ ܐܕܡ ܥܠ ܦܘܩܕܢܐ ܂ ܘܡܢ ܣܓ̈ܝܐܐ ܒܠܥܐ ܗܘܬ ܂ ܘܠܣܓ̈ܝܐܐ ܡܡܚܝܐ ܗܘܬ ܂ ܘܠܣܓ̈ܝܐܐ ܩܛܠܬ ܂ ܘܐܢܫ ܡܢ ܣ̈ܓܝܐܐ ܠܐ ܩܛܠܗ ܂ ܥܕܡܐ ܕܐܬܐ ܦܪܘܩܢ ܂ ܘܫܩܠܗ ܘܩܒܥܗ ܒܙܩܝܦܗ ܂ ܘܐܦ ܟܕ ܒܙܩܝܦܐ ܩܒܝܥܐ ܂ ܥܘܩܣܗ ܐܝܬܘܗܝ ܂ ܘܠܣܓ̈ܝܐܐ ܕܒܨ ܂ ܥܕ ܗܘܝܐ ܚܪܬܐ ܂ ܘܡܬܬܒܪ ܠܗ ܥܘܩܣܗ ܀ ܠܟܠ ܟܐܒ̈ܐ ܐܝܬ ܣܡ̈ܡܢܐ ܘܡܬܐܣܝܢ ܂ ܟܕ ܐܣܝܐ ܚܟܝܡܐ ܢܫܟܚ ܐܢܘܢ ܂ ܘܠܕܡܬܡܚܝܢ ܒܐܝܓܘܢܐ ܕܝܠܢ ܂ ܐܝܬ ܠܗܘܢ ܣܡܐ ܬܝܒܘܬܐ ܂ ܕܣܝܡܝܢ ܥܠ ܫܘܚ̈ܢܝܗܘܢ ܘܡܬ̈ܚܠܡܝܢ . ܐܘ ܐܣ̈ܘܬܐ ܬܠܡܝ̈ܕܘܗܝ ܕܐܣܝܢ ܚܟܝܡܐ ܂ ܣܒܘ ܠܟܘܢ ܣܡܐ ܗܢܐ ܂ ܕܒܗ ܬܚܠܡܘܢ ܡܚ̈ܘܬܐ ܕܟܪ̈ܝܗܐ ܂ ܩܪ̈ܒܬܢܐ ܓܝܪ ܂ ܕܒܠܥܝܢ ܒܩܪܒܐ ܡܢ ܐܝ̈ܕܝ ܗܘ ܡܢ ܕܡܬܟܬܫ ܥܡܗܘܢ ܂ ܟܕ ܐܣܝܐ ܚܟܝܡܐ ܡܫܬܟܚ ܠܗܘܢ ܂ ܡܬܦܪܣ ܠܗ ܠܐܣܝܘܬܗܘܢ ܂ ܕܢܚܠܡ ܠܡܡ̈ܚܝܐ ܂ ܘܡܐ ܕܡܚܠܡ ܠܗ ܐܣܝܐ ܠܗܘ ܕܒܠܥ ܒܩܪܒܐ ܂ ܡܩܒܠ ܡܘܗ̈ܒܬܐ ܘܐܝܩܪܐ ܡܢ ܡܠܟܐ ܂ ܗܟܢܐ ܚܒܝܒܝ ܂ ܡܢ ܕܥܡܠ ܒܐܝܓܘܢܐ ܕܝܠܢ ܂ ܘܐܬܐ ܒܥܠܕܪܗ ܥܠܘܗܝ ܘܡܚܐ ܠܗ ܂ ܘܠܐ ܠܡܬܠ ܠܗ ܣܡܐ ܬܝܒܘܬܐ ܂ ܟܕ ܬܘܬ ܢܦܫܐ ܕܗܘ ܡܡܚܝܐ ܬܗܘܐ ܣܓܝܐܐ ܂ ܡܛܠ ܕܐܠܗܐ ܠܐ ܡܣܠܐ ܠܬܝ̈ܒܐ ܂ ܐܡܪ ܓܝܪ ܚܙܩܝܐܝܠ ܢܒܝܐ ܂ ܕܠܐ ܨܒܐ ܐܢܐ ܒܡܘܬܗ ܕܡܝܬܐ ܚܛܝܐ ܂ ܐܠܐ ܕܢܬܘܒ ܡܢ ܐܘܪܚܗ ܒܝܫܬܐ ܘܢܚܐ ܀ ܠܐ ܓܝܪ ܒܗܬ ܗܘ ܕܒܠܥ ܒܩܪܒܐ ܕܢܦܫܗ ܢܬܠ ܠܐܝ̈ܕܝ ܐܣܝܐ ܚܟܝܡܐ ܂ ܡܛܠ ܕܚܣܢܗ ܩܪܒܐ ܘܒܠܥ ܂ ܘܡܐ ܕܐܬܐܣܝ ܂ ܠܐ ܡܣܠܐ ܠܗ ܡܠܟܐ ܂ ܐܠܐ ܥܡ ܚܝܠܗ ܡܢܐ ܘܚܫܒ ܠܗ ܂ ܗܟܢܐ ܠܐ ܘܠܐ ܕܢܒܗܬ ܒܪܢܫܐ ܕܣܛܢܐ ܡܚܐ ܠܗ ܂ ܕܢܘܕܐ ܣܟܠܘܬܗ ܂ ܘܢܥܒܪ ܡܢܗ ܂ ܘܢܒܥܐ ܠܗ ܣܡܐ ܬܝܒܘܬܐ ܂ ܡܢ ܓܝܪ ܕܒܗܬ ܕܢܚܘܐ ܫܘܚܢܗ ܂ ܡܛܐ ܠܗ ܠܚܠܕܝܬܐ ܂ ܘܠܟܠܗ ܦܓܪܗ ܡܛܐ ܢܟܝܢܐ ܂ ܘܡܢ ܕܠܐ ܒܗܬ ܡܬܐܣܐ ܫܘܚܢܗ ܂ ܘܬܘܒ ܗܦܟ ܠܡܦܠ ܒܐܝܓܘܢܐ ܂ ܘܐܝܢܐ ܕܩܢܐ ܚܠܕܝܬܐ ܬܘܒ ܠܐ ܡܫܟܚ ܠܡܬܐܣܝܘ ܂ ܘܙܝܢܐ ܕܫܠܚ ܠܐ ܠܒܫ ܂ ܗܟܢܐ ܡܢ ܕܡܙܕܟܐ ܒܐܝܓܘܢܐ ܕܝܠܢ ܂ ܐܝܬ ܠܗ ܗܢܐ ܦܘܪܣܐ ܕܢܬܐܣܐ ܂ ܟܕ ܢܐܡܪ ܕܚܛܝܬ ܂ ܘܢܒܥܐ ܬܝܒܘܬܐ ܂ ܘܐܝܢܐ ܕܒܗܬ ܂ ܠܐ ܡܫܟܚ ܕܢܬܐܣܐ ܂ ܡܛܠ ܕܠܐ ܨܒܐ ܕܢܘܕܥ ܡܚ̈ܘܬܗ ܠܐܣܝܐ ܕܫܩܠ ܬܪ̈ܝܢ ܕܝܢܪ̈ܝܢ ܂ ܕܡܢܗܘܢ ܡܐܣܐ ܠܟܠܗܘܢ ܕܡܬܡܚܝܢ ܀ ܘܐܦ ܠܟܘܢ ܘܠܐ ܐܣ̈ܘܬܐ ܬܠܡ̈ܝܕܘܗܝ ܕܐܣܝܢ ܢܨܝܚܐ ܂ ܕܠܐ ܬܟܠܘܢ ܐܣܝܘܬܐ ܂ ܡܢ ܡܢ ܕܣܢܝܩ ܕܢܬܐܣܐ ܂ ܡܢ ܕܡܚܘܐ ܠܟܘܢ ܫܘܚܢܗ ܂ ܗܒܘ ܠܗ ܣܡܐ ܬܝܒܘܬܐ ܂ ܘܡܢ ܕܒܗܬ ܕܢܚܘܐ ܟܐܒܗ ܂ ܐܢܬܘܢ ܡܘ̈ܠܟܘܗܝ ܕܡܢܟܘܢ ܠܐ ܢܛܫܐ ܂ ܘܡܐ ܕܓܠܐ ܠܟܘܢ ܂ ܠܐ ܬܦܪܣܘܢܗ ܂ ܕܠܐ ܡܛܠܬܗ ܂ ܐܦ ܙܟ̈ܝܐ ܢܬܚܫܒܘܢ ܠܗܘܢ ܚܝ̈ܒܐ ܂ ܡܢ ܣ̈ܢܐܐ ܘܒ̈ܥܠܕܒܒܐ ܂ ܣܕܪܐ ܐܝܢܐ ܕܩܛ̈ܝܠܐ ܢܦܠܝܢ ܡܢܗ ܂ ܫܦܠܘܬܐ ܥܠ ܟܠܗܘܢ ܡܬܚܫܒܐ ܡܢ ܒܥܠܕܒܒ̈ܝܗܘܢ ܂ ܘܟܕ ܐܝܠܝܢ ܕܡܡܚܝܢ ܢܫܬܟܚܘܢ ܒܗܘܢ ܂ ܗܠܝܢ ܐܝܠܝܢ ܕܠܐ ܐܬܡܚܝܘ ܂ ܡܐܣܝܢ ܟܐܒ̈ܝܗܘܢ ܂ ܘܠܐ ܓܠܝܢ ܥܠܝܗܘܢ ܠܒܥܠܕܒ̈ܒܝܗܘܢ ܂ ܐܢ ܕܝܢ ܠܟܠܢܫ ܡܘܕܥܝܢ ܥܠܝܗܘܢ ܂ ܫܩܠܐ ܠܗ ܫܡܐ ܒܝܫܐ ܟܘܠܗ ܡܫܪܝܬܐ ܂ ܘܐܦ ܡܠܟܐ ܡܕܒܪܢܗ ܕܚܝܠܐ ܂ ܪܓܙ ܥܠ ܗܠܝܢ ܐܝܠܝܢ ܕܡܦܪܣܝܢ ܡܫܪܝܬܗ ܂ ܘܒܠܥܝܢ ܡܢܗ ܡܚ̈ܘܬܐ ܂ ܕܒܝܫܢ ܡܢ ܕܗܢܘܢ ܕܒܠܥܘ ܒܩܪܒܐ ܀ ܘܐܢ ܕܝܢ ܐܝܠܝܢ ܕܐܬܡܚܝܘ ܠܐ ܨܒܝܢ ܕܢܓܠܘܢ ܥܠ ܫܘ̈ܚܢܝܗܘܢ ܂ ܐܣ̈ܘܬܐ ܪܫܝܢܐ ܡܕܡ ܠܐ ܚܝܒܝܢ ܂ ܥܠ ܕܠܐ ܐܚܠܡܘ ܠܟܪ̈ܝܗܐ ܕܐܬܡܚܝܘ ܂ ܘܐܢ ܨܒܝܢ ܐܝܠܝܢ ܕܡܡܚܝܢ ܕܢܛܫܘܢ ܟܐܒ̈ܝܗܘܢ ܂ ܬܘܒ ܙܝܢܐ ܠܐ ܡܫܟܚܝܢ ܠܡܠܒܫ ܂ ܡܛܠ ܕܚܠܕܝܬܐ ܩܢܘ ܒܦܓܪ̈ܝܗܘܢ ܂ ܘܟܕ ܚܠܕܝܬܐ ܐܝܬ ܠܗܘܢ ܂ ܘܢܡܪܚܘܢ ܠܡܠܒܫ ܙܝܢܐ ܂ ܟܕ ܢܦܠܝܢ ܠܡܥܒܕ ܐܝܓܘܢܐ ܂ ܙܝܢܗܘܢ ܡܚܡ ܥܠܝܗܘܢ ܂ ܘܣܪܝܢ ܘܡܬܡܣܝܢ ܫܘܚ̈ܢܝܗܘܢ ܘܡܬܩܛܠܝܢ ܂ ܘܡܐ ܕܡܫܟܚܝܢ ܫ̈ܠܕܝܗܘܢ ܂ ܐܝܠܝܢ ܕܛܫܝܘ ܡܢܗܘܢ ܫܘ̈ܚܢܝܗܘܢ ܂ ܗܝܕܝܢ ܗܘ ܓܚܟܝܢ ܥܠ ܟܘܠܗ ܦܘܪܣܝܗܘܢ ܂ ܥܠ ܕܛܫܝܘ ܟܐܒ̈ܐ ܕܡܚ̈ܘܬܗܘܢ ܂ ܘܐܦ ܠܐ ܫ̈ܠܕܝܗܘܢ ܝܗܒܝܢ ܠܩܒܘܪܐ ܂ ܘܡܬܚܫܒܝܢ ܠܗܘܢ ܣܟ̈ܠܐ ܘܒܝ̈ܫܐ ܘܡܪ̈ܚܐ ܀ ܘܐܦ ܡܢ ܕܡܚܘܐ ܫܘܚܢܗ ܘܡܬܐܣܐ ܂ ܢܙܕܗܪ ܡܢ ܗܝ ܕܘܟܬܐ ܕܐܬܐܣܝܬ ܂ ܕܠܐ ܢܒܠܥ ܒܗ ܕܬܪ̈ܬܝܢ ܙܒ̈ܢܝܢ ܂ ܡܛܠ ܕܡܢ ܕܒܠܥ ܬܪ̈ܬܝܢ ܙܒ̈ܢܝܢ ܂ ܐܦ ܠܐܣܝܐ ܚܟܝܡܐ ܩܫܝܐ ܗܝ ܐܣܝܘܬܗ ܂ ܡܛܠ ܕܟܠ ܡܚܘܬܐ ܕܒܫܘܡܬܐ ܗܘܝܐ ܂ ܠܐ ܡܬܐܣܝܐ ܂ ܘܐܦ ܟܕ ܛܒ ܬܘܒ ܬܬܐܣܐ ܂ ܙܝܢܐ ܠܐ ܡܫܟܚ ܠܡܠܒܫ ܂ ܘܐܦ ܟܕ ܙܝܢܐ ܢܡܪܚ ܘܢܠܒܫ ܂ ܢܣܒ ܠܗ ܥܝܕܐ ܕܚܝܒܘܬܐ ܀ ܐܘ ܠܒܝ̈ܫܝ ܙܝܢܗ ܕܡܫܝܚܐ ܂ ܝܠܦܘ ܫ̈ܠܠܝ ܩܪܒܐ ܂ ܕܠܐ ܬܚܘܒܘܢ ܂ ܘܬܗܘܘܢ ܫ̈ܦܠܐ ܒܐܝܓܘܢܐ ܂ ܨܢܝܥ ܗܘ ܘܐܘܡܢ ܒܥܠܕܪܢ ܂ ܐܠܐ ܙܝܢܗ ܫܦܠ ܗܘ ܡܢ ܕܝܠܢ ܂ ܘܠܐ ܠܢ ܗܟܝܠ ܠܡܬܗܦܟܘ ܥܡܗ ܂ ܘܠܡܫܩܠ ܙܝܢܗ ܂ ܕܡܟܘܬܐ ܒܥܝܪܘܬܐ ܂ ܗܘ ܓܝܪ ܠܐ ܡܬܚܙܐ ܠܢ ܂ ܟܕ ܡܩܪܒ ܥܡܢ ܂ ܢܬܦܢܐ ܠܘܬ ܗܘ ܡܢ ܕܚܙܐ ܠܗ ܕܢܒܛܠܝܘܗܝ ܡܢܢ ܀ ܐܦ ܠܟܘܢ ܡܠܟ ܐܢܐ ܠܐܝܠܝܢ ܕܡܬܡܚܝܢ ܂ ܕܠܐ ܬܒܗܬܘܢ ܬܐܡܪܘܢ ܕܐܫܦܠܢ ܒܐܝܓܘܢܐ ܂ ܣܒܘ ܠܟܘܢ ܣܡܐ ܕܠܐ ܕܡܝܢ ܂ ܘܬܘܒܘ ܘܚܝܘ ܂ ܥܕ ܠܐ ܬܬܩܛܠܘܢ ܂ ܠܟܘܢ ܕܝܢ ܡܥܗܕ ܐܢܐ ܐܣܘ̈ܬܐ ܂ ܡܕܡ ܕܟܬܝܒ ܒܣܦܪ̈ܘܗܝ ܕܐܣܝܢ ܚܟܝܡܐ ܂ ܕܗܘ ܠܐ ܟܠܐ ܬܝܒܘܬܐ ܂ ܟܕ ܚܛܐ ܓܝܪ ܐܕܡ ܂ ܩܪܐ ܠܗ ܬܝܒܘܬܐ ܂ ܟܕ ܐܡܪ ܠܗ ܂ ܐܝܟܐ ܐܢܬ ܐܕܡ ܂ ܘܗܘ ܛܫܝ ܚܛܗܗ ܡܢ ܒܚܪ ܠܒܐ ܂ ܘܐܚܕ ܥܠܬܐ ܒܚܘܐ ܕܐܛܥܝܬܗ ܂ ܘܥܠ ܕܠܐ ܐܘܕܝ ܒܣܟܠܘܬܗ ܂ ܓܙܪ ܥܠܘܗܝ ܡܘܬܐ ܂ ܘܥܠ ܟܠܗܘܢ ܝܠܕܘ̈ܗܝ ܂ ܘܐܦ ܠܩܐܝܢ ܕܡܠܐ ܗܘܐ ܢܟܠܐ ܂ ܘܩܘܪܒܢܐ ܠܐ ܩܒܠ ܡܢܗ ܂ ܝܗܒ ܠܗ ܬܝܒܘܬܐ ܘܠܐ ܩܒܠ ܂ ܐܡܪ ܠܗ ܓܝܪ ܕܐܢ ܬܫܦܪ ܩܒܠܬ ܩܘܪܒܢܟ ܂ ܘܐܠܐ ܬܫܦܪ ܂ ܚܛܗܟ ܗܘ ܡܠܘܐ ܠܟ ܂ ܘܩܛܠ ܠܐܚܘܗܝ ܒܢܟܠܐ ܕܠܒܗ ܘܐܬܠܝܛ ܂ ܘܗܘܐ ܙܐܥ ܘܢܐܕ ܒܐܪܥܐ ܂ ܐܦ ܠܕܪܐ ܕܒܝܘ̈ܡܝ ܢܘܚ ܂ ܡܐܐ ܘܥܣܪܝܢ ܫ̈ܢܝܢ ܝܗܒ ܠܗܘܢ ܬܝܒܘܬܐ ܂ ܘܗܢܘܢ ܠܐ ܨܒܘ ܕܢܬܘܒܘܢ ܂ ܘܠܡܘܠܝ ܡܐܐ ܫܢ̈ܝܢ ܥܛܐ ܐܢܘܢ ܀ ܘܚܙܝ ܚܒܝܒܝ ܟܡܐ ܡܝܬܪܐ ܗܕܐ ܂ ܟܕ ܢܘܕܐ ܐܢܫ ܘܢܥܒܪ ܡܢ ܥܘܠܗ ܂ ܘܐܠܗܢ ܠܐ ܡܣܠܐ ܠܬܝܒ̈ܐ ܂ ܒܢ̈ܝ ܢܝܢܘܐ ܓܝܪ ܥܫܢܘ ܚܛܗܝ̈ܗܘܢ ܂ ܘܩܒܠܘ ܟܪܘܙܘܬܗ ܕܝܘܢܢ ܂ ܟܕ ܗܦܘܟܝܐ ܐܟܪܙ ܥܠܝܗܘܢ ܂ ܘܗܢܘܢ ܬܒܘ ܂ ܘܐܬܪܚܡ ܥܠܝܗܘܢ ܐܠܗܐ ܂ ܘܒ̈ܢܝ ܐܝܣܪܝܠ ܟܕ ܣܓܝܘ ܚܘܒ̈ܝܗܘܢ ܂ ܘܩܪܐ ܠܗܘܢ ܬܝܒܘܬܐ ܂ ܘܠܐ ܩܒܠܘ ܂ ܩܪܐ ܠܗܘܢ ܓܝܪ ܒܝܕ ܐܪܡܝܐ ܘܐܡܪ ܂ ܬܘܒܘ ܒ̈ܢܝܐ ܬܝ̈ܒܐ ܘܐܣܐ ܬܝܒܘܬܟܘܢ ܂ ܬܘܒ ܐܟܪܙ ܒܐܕ̈ܢܝ ܐܘܪܫܠܡ ܘܐܡܪ ܠܗ ܂ ܕܬܘܒܝ ܠܘܬܝ ܒܪܬܐ ܬܝܒܬܐ ܂ ܬܘܒ ܐܡܪ ܠܗܘܢ ܠܒ̈ܢܝ ܐܝܣܪܝܠ ܂ ܬܘܒܘ ܘܐܬܦܢܘ ܡܢ ܐܘܪ̈ܚܬܟܘܢ ܒܝܫ̈ܬܐ ܂ ܘܡܢ ܒܝܫܘܬ ܥܒܕܝ̈ܟܘܢ ܂ ܘܗܟܢܐ ܐܡܪ ܠܗ ܠܥܡܐ ܂ ܕܐܢ ܬܬܘܒ ܠܘܬܝ ܂ ܐܦܢܝܟ ܘܩܕܡܝ ܬܩܘܡ ܂ ܬܘܒ ܗܟܢܐ ܐܡܪ ܘܚܣܕ ܐܢܘܢ ܂ ܐܡܪܬ ܠܡ ܕܬܘܒܝ ܠܘܬܝ ܥܡܘܪܬܐ ܕܐܝܣܪܝܠ ܂ ܡܢ ܟܠܗ ܠܒܟܝ ܂ ܘܠܐ ܬܒܬ / ܬܒܬܝ /܂ ܬܘܒ ܫܩܠ ܥܠܝܗܘܢ ܡܬܠܐ ܂ ܘܐܥܗܕ ܐܢܘܢ ܡܕܡ ܕܟܬܝܒ ܒܢܡܘܣܐ ܂ ܘܨܒܐ ܕܢܕܓܠ ܢܡܘܣܐ ܡܛܠ ܬܝܒܘܬܗܘܢ ܂ ܐܡܪ ܓܝܪ ܕܟܕ ܢܣܒ ܓܒܪܐ ܐܢܬܬܐ ܂ ܘܬܦܘܩ ܡܢ ܠܘܬܗ ܂ ܘܬܗܘܐ ܠܓܒܪܐ ܐܚܪܢܐ ܂ ܘܐܢ ܢܡܘܬ ܓܒܪܐ ܐܚܪܢܐ ܕܢܣܒܗ ܐܘ ܢܫܒܩܝܗ ܂ ܘܬܗܦܘܟ ܠܘܬ ܒܥܠܗ ܩܕܡܝܐ ܂ ܬܘܒ ܠܐ ܫܠܝܛ ܠܗ ܠܒܥܠܗ ܩܕܡܝܐ ܕܢܚܕܪ ܢܣܒܝܗ ܂ ܡܢ ܒܬܪ ܕܐܬܛܡܐܬ ܂ ܘܐܢ ܕܝܢ ܢܣܒܝܗ ܂ ܗܐ ܡܬܛܡܐܘ ܬܬܛܡܐ ܐܪܥܐ ܗܝ ܂ ܘܐܦ ܗܫܐ ܠܡ ܢܣܒܬܟܝ ܠܝ ܐܘܪܫܠܡ ܂ ܘܗܘܝܬܝ ܠܝ ܂ ܘܢܦܩܬܝ ܡܢ ܠܘܬܝ ܂ ܘܐܙܠܬܝ ܘܙܢܝܬܝ ܒܟܐ̈ܦܐ ܘܒܩܝ̈ܣܐ ܂ ܗܫܐ ܠܡ ܬܘܒܝ ܠܘܬܝ ܘܡܩܒܠ ܐܢܐ ܠܟܝ ܂ ܘܒܬܝܒܘܬܟܝ ܢܡܘܣܐ ܫܪܐ ܐܢܐ ܀ ܠܐ ܬܕܚܠܘܢ ܐܘܢ ܬܝܒ̈ܐ ܂ ܡܢ ܦܣܩ ܣܒܪܐ ܂ ܕܟܬܝܒ ܒܟܬ̈ܒܐ ܂ ܡܛܠ ܕܠܪܘܚܗ ܕܐܠܗܐ ܗܟܢܐ ܝܐܐ ܠܗ ܠܡܙܗܪܘ ܂ ܣܡ ܓܝܪ ܙܘܗܪܐ ܕܕܚܠܬܐ ܒܚܙܩܝܐܝܠ ܢܒܝܐ ܂ ܟܕ ܐܡܪ ܠܗ ܂ ܕܐܢ ܟܠܗܘܢ ܝܘܡ̈ܬܗ ܢܥܒܕ ܒܪܢܫܐ ܕܝܢܐ ܘܙܕܝܩܘܬܐ ܂ ܘܐܚܪܝܬ ܝܘܡ̈ܬܗ ܢܥܒܕ ܥܘܠܐ ܂ ܒܗ ܒܥܘܠܗ ܢܡܘܬ ܂ ܘܐܢ ܥܘܠܐ ܢܥܒܕ ܒܪܢܫܐ ܂ ܟܠܗܘܢ ܝܘܡ̈ܬܗ ܂ ܘܢܬܘܒ ܘܢܥܒܕ ܕܝܢܐ ܘܙܕܝܩܘܬܐ ܂ ܢܚܐ ܢܦܫܗ ܂ ܒܗܕܐ ܚܕܐ ܡܠܬܐ ܙܗܪ ܠܙܕܝܩܐ ܂ ܕܠܐ ܢܚܛܐ ܘܢܘܒܕ ܪܗܛܗ ܂ ܘܝܗܒ ܣܒܪܐ ܠܥܘܠܐ ܕܢܥܒܪ ܡܢ ܥܘܠܗ ܘܢܚܐ ܂ ܬܘܒ ܐܡܪ ܠܗ ܠܚܙܩܝܐܝܠ ܂ ܕܐܦܢ ܣܒܪܗ ܦܣܩ ܐܢܐ ܕܥܘܠܐ ܂ ܐܢܬ ܡܙܗܪܘ ܙܗܪܝܗܝ ܂ ܐܦ ܟܕ ܡܠܒܒܘ ܡܠܒܒ ܐܢܐ ܠܙܕܝܩܐ ܂ ܐܢܬ ܕܚܠܬܐ ܣܝܡ ܩܕܡܘܗܝ ܕܢܙܕܗܪ ܂ ܡܐ ܕܐܡܪ ܐܢܐ ܠܚܛܝܐ ܕܡܡܬ ܬܡܘܬ ܂ ܘܠܐ ܙܗܪܬܝܗܝ ܂ ܚܛܝܐ ܒܥܘܠܗ ܢܡܘܬ ܂ ܘܕܡܗ ܡܢ ܐܝ̈ܕܝܟ ܐܬܒܥ ܂ ܥܠ ܕܠܐ ܙܗܪܬܝܗܝ ܂ ܘܐܢ ܬܙܗܪ ܠܚܛܝܐ ܂ ܗܘ ܚܛܝܐ ܢܚܐ ܕܙܗܪܬܝܗܝ ܂ ܘܐܢܬ ܢܦܫܟ ܡܦܨܐ ܐܢܬ ܂ ܘܟܕ ܬܐܡܪ ܠܙܕܝܩܐ ܕܡܚܐ ܬܚܐ ܂ ܘܢܬܬܟܠ ܠܗ ܥܠ ܗܕܐ ܂ ܠܟ ܘܠܐ ܠܟ ܕܬܙܗܪܝܘܗܝ ܕܠܐ ܢܬܪܝܡ ܘܢܚܛܐ ܂ ܘܗܘ ܢܚܐ ܕܡܙܕܗܪ ܂ ܘܐܢܬ ܢܦܫܟ ܡܦܨܐ ܐܢܬ ܂܂܂܂܂ ܬܘܒ ܫܡܥܘ ܬܝܒ̈ܐ ܂ ܠܐܝܕܐ ܕܦܫܝܛܐ ܘܩܪܝܐ ܠܬܝܒܘܬܐ ܂ ܐܡܪ ܓܝܪ ܐܦ ܒܝܕ ܐܪܡܝܐ ܢܒܝܐ ܂ ܘܝܗܒ ܬܝܒܘܬܐ ܂ ܗܟܢܐ ܓܝܪ ܐܡܪ ܂ ܕܐܢ ܐܡܪ ܥܠ ܥܡܐ ܘܥܠ ܡܠܟܘܬܐ ܂ ܠܡܥܩܪ ܘܠܡܣܬܪ ܘܠܡܣܚܦ ܘܠܡܘܒܕܘ ܂ ܘܢܬܘܒ ܥܡܐ ܗܘ ܡܢ ܥܘܠܗ ܂ ܐܗܦܟ ܐܢܐ ܡܢܗ ܒܝܫܬܐ ܕܓܙܪܬ ܥܠܘܗܝ ܂ ܘܐܢ ܐܡܪ ܥܠ ܥܡܐ ܘܥܠ ܡܠܟܘܬܐ ܠܡܒܢܐ ܘܠܡܨܒ ܂ ܘܢܬܬܟܠ ܠܗ ܥܠ ܗܕܐ ܂ ܘܢܥܒܕ ܕܒܝܫ ܩܕܡܝ ܂ ܐܗܦܟ ܐܦ ܐܢܐ ܡܢܗ ܛܒܬܐ ܕܡܠܟܬ ܥܠܘܗܝ ܂ ܘܒܥܘܠܗ ܘܒܚ̈ܛܗܘܗܝ ܐܘܒܕܝܘܗܝ ܀ ܫܡܥܘ ܬܘܒ ܐܦ ܐܢܬܘܢ ܐܚ̈ܝܕܝ ܩ̈ܠܝܕܐ ܕܬܪ̈ܥܐ ܕܫܡܝܐ ܂ ܘܦܬܚܘ ܬܪ̈ܥܐ ܠܬܝܒ̈ܐ ܂ ܐܬܛܦܝܣܘ ܠܡܕܡ ܕܐܡܪ ܫܠܝܚܐ ܛܘܒܢܐ ܂ ܕܐܢ ܐܢܫ ܡܢܟܘܢ ܢܬܥܡܠ ܒܣܟܠܘܬܐ ܂ ܐܢܬܘܢ ܐܝܠܝܢ ܕܒܪܘܚ ܐܢܬܘܢ ܐܬܩܢܘܗܝ ܒܪܘܚܐ ܡܟܝܟܬܐ ܂ ܘܗܘܝܬܘܢ ܠܡ ܙܗܝܪܝܢ ܂ ܕܕܠܡܐ ܐܦ ܐܢܬܘܢ ܬܬܢܣܘܢ ܂ ܕܚܠ ܗܘܐ ܓܝܪ ܫܠܝܚܐ ܘܙܗܪ ܐܢܘܢ ܂ ܐܡܪ ܓܝܪ ܥܠ ܢܦܫܗ ܂ ܕܕܠܡܐ ܐܢܐ ܕܠܚܪ̈ܢܐ ܐܟܪܙܬ ܂ ܐܢܐ ܩܢܘܡܝ ܐܣܬܠܐ ܠܝ ܂ ܡܢ ܕܡܬܥܡܠ ܡܢܟܘܢ ܒܣܟܠܘܬܐ ܂ ܠܐ ܠܡ ܐܝܟ ܒܥܠܕܒܒܐ ܬܐܚܕܘܢܗ ܂ ܐܠܐ ܗܘܝܬܘܢ ܡܠܟܝܢ ܘܡܪܬܝܢ ܠܗ ܐܝܟ ܕܠܐܚܐ ܂ ܡܛܠ ܕܡܐ ܕܦܪܫܬܘܢܝܗܝ ܡܢܟܘܢ ܂ ܡܬܒܠܥ ܠܗ ܡܢ ܣܛܢܐ ܂ ܬܘܒ ܐܡܪ ܕܚܝܒܝܢ ܚܢܢ ܐܝܠܝܢ ܕܡܫܪܪܝܢ ܕܟܘܪܗܢܐ ܕܟܪ̈ܝܗܐ ܢܫܩܘܠ ܂ ܬܘܒ ܐܡܪ ܕܡܢ ܕܚܓܝܪ ܠܐ ܢܣܬܚܦ ܐܠܐ ܢܬܐܣܐ ܀ ܘܐܦ ܠܟܘܢ ܬܝ̈ܒܐ ܐܡܪܢܐ ܂ ܕܠܐ ܬܟܠܘܢ ܡܢ ܢܦܫܟܘܢ ܦܘܪܣܐ ܗܢܐ ܂ ܕܝܗܝܒ ܠܐܣܝܘܬܐ ܂ ܐܡܪ ܓܝܪ ܒܟܬܒܐ ܂ ܕܡܘܕܐ ܒܚ̈ܛܗܘܗܝ ܘܥܒܪ ܡܢܗܘܢ ܂ ܡܬܪܚܡ ܥܠܘܗܝ ܐܠܗܐ ܂ ܚܙܘ ܠܒܪܐ ܕܦܪܚ ܢܟܣ̈ܘܗܝ ܂ ܘܟܕ ܬܒ ܠܘܬ ܐܒܘܗܝ ܂ ܚܕܝ ܒܗ ܘܩܒܠܗ ܂ ܘܬܘܪܐ ܕܦܛܡܐ ܩܛܠ ܠܗ ܂ ܘܚܕܝ ܐܒܘܗܝ ܒܬܝܒܘܬܗ ܂ ܘܩܪܐ ܐܦ ܪ̈ܚܡܘܗܝ ܕܢܚܕܘܢ ܥܡܗ ܂ ܘܥܦܩܗ ܐܒܘܗܝ ܘܡܢܫܩ ܗܘܐ ܠܗ ܂ ܘܐܡܪ ܂ ܕܒܪܝ ܗܢܐ ܡܝܬܐ ܗܘܐ ܘܚܝܐ ܂ ܘܐܒܝܕܐ ܗܘܐ ܘܐܫܬܟܚ ܂ ܘܠܐ ܪܫܝܗܝ ܐܒܘܗܝ ܥܠ ܢܟܣ̈ܘܗܝ ܕܦܪܚ ܀ ܘܠܒܒ ܐܢܘܢ ܡܪܢ ܠܬܝܒ̈ܐ ܘܐܡܪ ܂ ܕܠܐ ܐܬܝܬ ܕܐܩܪܐ ܠܙܕܝܩ̈ܐ ܂ ܐܠܐ ܠܚ̈ܛܝܐ ܠܬܝܒܘܬܐ ܂ ܘܐܡܪ ܬܘܒ ܂ ܕܬܗܘܐ ܚܕܘܬܐ ܒܫܡܝܐ ܂ ܥܠ ܚܕ ܚܛܝܐ ܕܢܬܘܒ ܂ ܝܬܝܪ ܡܢ ܬܫܥܝܢ ܘܬܫܥܐ ܙܕܝܩ̈ܝܢ ܂ ܕܠܐ ܣܢܝܩܝܢ ܥܠ ܬܝܒܘܬܐ ܂ ܥܪܒܐ ܕܐܒܕ ܡܢ ܟܠܗ ܓܙܪܐ ܂ ܥܠ ܗܘ ܗܘ ܒܛܝܠ ܠܗ ܠܪܥܝܐ ܂ ܝܬܝܪ ܡܢ ܗܠܝܢ ܕܠܐ ܛܥܘ ܂ ܡܫܝܚܐ ܓܝܪ ܡܛܠ ܚ̈ܛܝܐ ܡܝܬ ܂ ܘܠܐ ܡܛܠ ܙܕܝ̈ܩܐ ܂ ܐܝܟ ܕܐܡܪ ܒܢܒܝܐ ܂ ܕܚ̈ܛܗܐ ܕܣܓ̈ܝܐܐ ܫܩܠ ܂ ܘܫܠܝܚܐ ܐܡܪ ܂ ܕܐܢ ܟܕ ܚ̈ܛܝܝܢ ܗܘܝܢ ܂ ܐܬܪܥܝ ܥܡܢ ܐܠܗܐ ܒܡܘܬܐ ܕܒܪܗ ܂ ܟܡܐ ܗܫܐ ܝܬܝܪܐܝܬ ܒܬܪܥܘܬܗ ܢܚܐ ܒܚܝ̈ܘܗܝ ܀ ܡܢ ܕܡܘܕܐ ܒܣܟܠܘܬܗ ܂ ܫܒܩ ܠܗ ܐܠܗܐ ܂ ܕܘܝܕ ܓܝܪ ܟܕ ܚܛܐ ܂ ܐܬܐ ܠܘܬܗ ܢܬܢ ܢܒܝܐ ܂ ܘܐܘܕܥܗ ܣܟܠܘܬܗ ܂ ܘܡܣܡ ܒܪܫܐ ܕܡܩܒܠ ܂ ܗܝܕܝܢ ܕܘܝܕ ܐܘܕܝ ܘܐܡܪ ܕܚܛܝܬ ܂ ܐܡܪ ܠܗ ܢܒܝܐ ܂ ܐܦ ܡܪܝܐ ܐܥܒܪ ܣܟܠܘܬܟ ܂ ܡܛܠ ܕܐܘܕܝܬ ܂ ܘܟܕ ܨܠܝ ܗܟܢܐ ܐܡܪ ܂ ܕܠܟ ܒܠܚܘܕܝܟ ܚܛܝܬ ܂ ܘܒܝܫ̈ܬܐ ܩܕܡܝܟ ܥܒܕܬ ܂ ܘܒܥܐ ܬܘܒ ܡܢ ܐܠܗܐ ܘܐܡܪ ܂ ܕܠܐ ܬܥܠܝܘܗܝ ܠܥܒܕܟ ܒܕܝܢܐ ܂ ܡܛܠ ܕܠܐ ܙܟܐ ܩܕܡܝܟ ܟܘܠ ܕܚܝ ܂ ܘܐܦ ܫܠܝܡܘܢ ܗܟܢܐ ܐܡܪ ܂ ܡܢܘ ܢܐܡܪ ܕܙܟܝ ܐܢܬ ܠܒܝ ܂ ܘܐܬܕܟܝܬ ܡܢ ܚ̈ܛܗܐ ܂ ܘܐܦ ܒܢܡܘܣܐ ܟܬܝܒ ܂ ܕܨܠܝ ܡܘܫܐ ܩܕܡ ܐܠܗܐ ܘܐܡܪ ܂ ܕܫܒܩ ܐܢܬ ܥܘܠܐ ܘܚܛܝܬܐ ܂ ܘܡܙܟܝܘ ܠܐ ܡܙܟܐ ܐܢܬ ܂ ܘܐܦ ܟܕ ܨܒܐ ܕܢܥܛܐ ܠܥܡܗ ܂ ܡܛܠ ܚ̈ܛܗܝܗܘܢ ܂ ܗܟܢܐ ܐܡܪ ܡܘܫܐ ܂ ܟܕ ܒܥܐ ܘܡܬܚܢܢ ܂ ܘܐܡܪ ܠܗ ܕܫܒܘܩ ܠܥܡܟ ܣܟܠܘܬܗ ܂ ܐܝܟ ܕܫܒܩܬ ܠܗܘܢ ܡܢ ܡܨܪܝܢ ܂ ܘܥܕܡܐ ܠܝܘܡܢܐ ܂ ܘܐܡܪ ܠܗ ܐܠܗܐ ܂ ܕܫܒܩ ܐܢܐ ܠܗܘܢ ܐܝܟ ܡܠܬܟ ܀ ܐܬܕܡܘ ܐܘ ܕܒܥܝܢ ܬܝܒܘܬܐ ܠܐܗܪܘܢ ܂ ܗܘ ܪܫܐ ܕܟܗ̈ܢܐ ܂ ܕܟܕ ܐܚܛܝ ܠܥܡܐ ܒܥܓܠܐ ܂ ܐܘܕܝ ܥܠ ܚܛܗܗ ܂ ܘܫܒܩ ܠܗ ܡܪܗ ܂ ܘܐܦ ܕܘܝܕ ܪܫܐ ܕܡ̈ܠܟܐ ܕܐܝܣܪܝܠ ܂ ܐܘܕܝ ܥܠ ܣܟܠܘܬܗ ܘܐܫܬܒܩ ܠܗ ܂ ܘܐܦ ܫܡܥܘܢ ܪܫܐ ܕܬܠܡ̈ܝܕܐ ܂ ܟܕ ܟܦܪ ܕܡܫܝܚܐ ܠܐ ܚܙܐ ܠܝ ܂ ܘܐܚܪܡ ܘܝܡܐ ܕܠܐ ܝܕܥܢܐ ܠܗ ܂ ܘܟܕ ܬܘܬ ܢܦܫܐ ܩܪܒ ܠܘܬܗ ܂ ܘܐܣܓܝ ܕܡ̈ܥܝ ܒܟܬܗ ܂ ܩܒܠܗ ܡܪܢ ܘܥܒܕܗ ܫܬܐܣܬܐ ܂ ܘܩܪܝܗܝ ܟܐܦܐ ܒܢܝܢܐ ܕܥܕܬܐ ܀ ܠܐ ܬܗܘܘܢ ܣܟ̈ܠܐ ܐܝܟ ܐܕܡ ܂ ܕܒܗܬ ܕܢܘܕܐ ܣܟܠܘܬܗ ܂ ܘܐܦ ܠܐ ܠܩܐܝܢ ܬܬܕܡܘܢ ܂ ܕܟܕ ܐܬܪܫܝ ܕܩܛܠ ܠܐܚܘܗܝ ܂ ܐܡܪ ܕܠܐ ܝܕܥܢܐ ܐܝܟܘ ܗܒܝܠ ܂ ܡܛܠ ܕܠܐ ܗܘܝܬ ܢܛܘܪܗ ܂ ܘܠܐ ܬܩܘܡܘܢ ܒܪܥܝܢܐ ܙܩܝܦܐ ܂ ܒܕܡܘܬܐ ܕܕܪܐ ܡܚܒܠܢܐ ܂ ܘܠܐ ܬܣܓܘܢ ܥܘܠܐ ܥܠ ܥܘܠܐ ܂ ܘܬܣܓܘܢ ܚܛ̈ܗܝܟܘܢ ܂ ܕܡܙܟܝܢ ܐܢܬܘܢ ܢܦܫܟܘܢ ܂ ܟܕ ܚܝ̈ܒܐ ܐܢܬܘܢ ܂ ܫܡܥܘ ܠܐܒ̈ܗܝܢ ܩܕܡ̈ܝܐ ܂ ܕܐܦ ܟܕ ܙܕܝ̈ܩܐ ܗܘܘ ܂ ܠܡܘܟܟܐ ܣܝܡܝܢ ܗܘܘ ܢܦܫܗܘܢ ܂ ܐܡܪ ܓܝܪ ܐܒܪܗܡ ܂ ܕܐܢܐ ܐܝܬܝ ܥܦܪܐ ܘܩܛܡܐ ܂ ܘܣܡ ܢܦܫܗ ܬܚܝܬ ܒܨܝܪܘܬܐ ܂ ܘܐܦ ܕܘܝܕ ܐܡܪ ܂ ܕܒܪ ܐܢܫܐ ܐܝܟ ܠܗܓܐ ܐܢܘܢ ܝܘ̈ܡܘܗܝ ܂ ܘܫܠܝܡܘܢ ܐܡܪ ܘܙܗܪ ܂ ܕܐܢ ܙܕܝܩܐ ܠܡܚܣܢ ܚܝܐ ܂ ܚܛܝܐ ܘܪܫܝܥܐ ܐܝܟܐ ܢܫܬܟܚ ܀ ܒܥܢܐ ܡܢܟ ܚܒܝܒܝ ܒܪ̈ܚܡܘܗܝ ܕܐܠܗܐ ܂ ܕܠܐ ܡܛܠ ܕܟܬܒܬ ܠܟ ܂ ܕܐܠܗܐ ܠܐ ܡܣܠܐ ܠܬܝ̈ܒܐ ܂ ܬܬܪܦܐ ܠܟ ܡܢ ܚܠܝܨܘܬܟ ܂ ܘܬܗܘܐ ܠܟ ܣܢܝܩܐ ܥܠ ܬܝܒܘܬܐ ܂ ܠܣܢ̈ܝܩܐ ܗܘ ܒܠܚܘܕ ܝܗܝܒܐ ܬܝܒܘܬܐ ܂ ܗܕܐ ܕܝܢ ܬܗܘܐ ܠܟ ܂ ܕܥܠ ܬܝܒܘܬܐ ܠܐ ܬܗܘܐ ܣܢܝܩ ܂ ܐܝܕܐ ܗܕܐ ܠܚ̈ܛܝܐ ܦܫܝܛܐ ܂ ܘܙܕܝ̈ܩܐ ܠܐ ܒܥܝܢ ܠܗ ܂ ܙܕܩܐ ܓܝܪ ܠܡܣ̈ܟܢܐ ܗܘ ܡܬܝܗܒ ܂ ܘܥܬܝܪ̈ܐ ܠܐ ܣܢܝܩܝܢ ܥܠܘܗܝ ܂ ܠܓܒܪܐ ܕܡܢ ܠܣ̈ܛܝܐ ܡܫܬܠܚ ܠܗ ܝܗܒܝܢ ܕܢܠܒܫ ܂ ܕܢܟܣܐ ܦܘܪܣܝܗ ܕܒܗܬ ܂ ܡܕܡ ܕܐܝܬ ܠܟ ܠܐ ܬܘܒܕ ܂ ܕܠܐ ܬܘܒ ܬܠܐܐ ܠܡܒܥܝܗ ܂ ܐܘ ܐܫܟܚܬܝܗܝ ܐܘ ܠܐ ܂ ܘܐܦ ܟܕ ܛܒ ܬܫܟܚܝܘܗܝ ܠܕܝܠܟ ܠܐ ܕܡܐ ܂ ܠܐ ܓܝܪ ܦܚܡ ܗܘ ܕܡܣܟܠ ܘܬܐܒ ܂ ܠܗܘ ܡܢ ܕܣܟܠܘܬܐ ܪܚܝܩܐ ܗܝ ܡܢܗ ܂ ܐܢܬ ܡܢܬܐ ܥܠܝܬܐ ܗܘܝܬ ܪܚܡ ܂ ܘܡܢ ܟܠܗ ܒܨܝܪܘܬܐ ܐܬܪܚܩ ܂ ܐܬܚܠܨ ܒܗ ܒܙܝܢܟ ܫܦܝܪ ܂ ܕܠܐ ܬܬܡܚܐ ܒܩܪܒܐ ܂ ܠܐ ܬܗܘܐ ܣܢܝܩܐ ܠܡܒܥܐ ܣܡܐ ܂ ܘܬܠܐܐ ܠܡܐܙܠ ܠܘܬ ܐܣܝܐ ܂ ܘܟܕ ܛܒ ܬܬܐܣܐ ܗܢܝܢ ܫܘ̈ܡܬܐ ܗܘܝܢ ܝܕܝܥܢ ܂ ܠܐ ܬܬܟܠ ܠܟ ܕܗܐ ܐܝܬ ܐܣܝܘܬܐ ܂ ܘܬܬܠ ܢܦܫܟ ܠܫܡܐ ܫܦܠܐ ܂ ܐܠܐ ܗܘܝ ܝܬܝܪܐ ܡܢ ܬܝܒܘܬܐ ܂ ܡܢ ܕܣܕܝܩ ܢܚܬܗ ܣܢܝܩ ܥܠܘܗܝ ܕܢܬܡܠܐ ܂ ܘܐܦ ܟܕ ܛܒ ܢܬܚܝܛ ܂ ܟܠܢܫ ܦܪܫ ܠܗ ܂ ܘܡܢ ܕܬܪܝܥ ܣܝܓܗ ܒܢܐ ܠܗ ܒܥܡܠܐ ܂ ܘܐܦ ܟܕ ܛܒ ܢܒܢܝܘܗܝ ܬܘܪܥܬܐ ܡܬܩܪܝܐ ܂ ܘܡܢ ܕܒܝܬܗ ܓܢܒ̈ܐ ܦܠܫܝܢ ܠܗ ܂ ܡܢ ܠܓܘ ܡܬܦܠܫ ܂ ܘܦܘܠܫܬܗ ܝܕܝܥܐ ܗܝ ܂ ܘܒܥܡܠܐ ܝܩܝܪܐ ܩܢܐ ܡܕܡ ܕܐܘܒܕ ܂ ܘܡܢ ܕܦܣܩ ܐܝܠܢ ܦܐܪ̈ܘܗܝ ܂ ܢܘܓܪܐ ܗܘܐ ܥܕ ܡܚܠܦ ܘܝܗܒ ܦܐܪ̈ܐ ܂ ܘܡܢ ܕܬܪܥ ܡܒܘܥܗ ܠܫܩܝܐ ܂ ܥܡܠ ܘܠܐܐ ܥܕ ܣܟܪ ܠܗ ܂ ܘܟܕ ܛܒ ܢܣܟܪܝܘܗܝ ܂ ܕܚܠ ܡܢܗ ܂ ܕܠܡܐ ܢܣܓܘܢ ܡܝܐ ܘܢܬܪܥܘܢܗ ܂ ܘܡܢ ܕܩܛܦ ܟܪܡܗ ܒܙܒܢ ܣܡܕܪܗ ܂ ܡܬܓܠܙ ܡܢ ܡܐܟܘܠܬܐ ܕܥܢܒ̈ܐ ܂ ܘܡܢ ܕܓܢܒ ܒܗܝܬܢ ܐܢܝܢ ܐ̈ܦܘܗܝ ܂ ܘܥܕ ܚܢܝܢ ܠܗ ܠܐܐ ܘܥܡܠ ܂ ܘܡܢ ܕܫܦܠ ܦܥܠܗ ܒܟܪܡܐ ܢܣܒ ܐܓܪܐ ܘܡܪܟܢ ܪܫܗ ܂ ܘܠܐ ܡܫܟܚ ܬܒܥ ܝܬܝܪܐ ܂ ܘܡܢ ܕܟܒܫ ܥܘܙܐ ܕܥܠܝܡܘܬܗ ܂ ܚܕܐ ܠܘܬܗ ܕܥܬܝܩ ܝܘ̈ܡܬܐ ܂ ܘܡܢ ܕܠܐ ܫܬܐ ܡ̈ܝܐ ܓ̈ܢܝܒܐ ܂ ܡܬܢܝܚ ܥܠ ܡܒܘܥ ܚ̈ܝܐ ܀ ܐܘܢ ܐܝܠܝܢ ܕܐܙܕܡܢܘ ܠܐܝܓܘܢܐ ܂ ܫܡܥܘ ܠܩܠܐ ܕܩܪܢܐ ܘܐܬܠܒܒܘ ܂ ܘܐܦ ܠܟܘܢ ܐܡܪܢܐ ܐܚ̈ܝܕܝ ܩܪ̈ܢܬܐ ܂ ܟܗ̈ܢܐ ܘܣ̈ܦܪܐ ܘܚܟܝ̈ܡܐ ܂ ܩܪܘ ܘܐܡܪܘ ܠܟܠܗ ܥܡܐ ܂ ܡܢ ܕܕܚܠ ܢܗܦܘܟ ܠܗ ܡܢ ܐܝܓܘܢܐ ܂ ܕܠܐ ܢܬܒܘܪ ܠܒܐ ܕܐܚ̈ܘܗܝ ܐܝܟ ܠܒܗ ܂ ܘܡܢ ܕܢܨܒ ܟܪܡܐ ܢܗܦܘܟ ܠܦܘܠܚܢܗ ܂ ܕܠܐ ܢܪܢܐ ܒܗ ܘܢܚܘܒ ܒܩܪܒܐ ܂ ܘܡܢ ܕܡܟܪ ܐܢܬܬܐ ܘܨܒܐ ܕܢܫܩܠܝܗ ܢܗܦܘܟ ܠܗ ܂ ܘܥܡ ܐܢܬܬܗ ܢܚܕܐ ܂ ܘܡܢ ܕܒܢܐ ܒܝܬܐ ܢܗܦܘܟ ܠܘܬܗ ܂ ܕܠܡܐ ܢܬܕܟܪ ܒܝܬܗ ܂ ܘܠܐ ܢܬܟܬܫ ܡܠܝܐܝܬ ܂ ܠܝܚܝ̈ܕܝܐ ܗܘ ܝܐܐ ܐܝܓܘܢܐ ܂ ܡܛܠ ܕܠܩܕܡܝܗܘܢ ܣܝܡܢ ܐ̈ܦܝܗܘܢ ܂ ܘܠܐ ܡܬܕܟܪܝܢ ܡܕܡ ܕܒܬܪܗܘܢ ܂ ܡܛܠ ܕܣܝܡ̈ܬܗܘܢ ܩܕܡܝܗܘܢ ܐܢܝܢ ܂ ܘܡܕܡ ܕܒܙܝܢ ܟܠܗ ܠܢܦܫܗܘܢ ܗܘܐ ܂ ܘܫܩܠܝܢ ܝܘܬܪܢܗܘܢ ܡܢ ܝܬܝܪܘ ܂܂܂܂ ܠܟܘܢ ܕܝܢ ܐܡܪܢܐ ܩܪ̈ܝܝ ܩܪ̈ܢܬܐ ܂ ܡܐ ܕܫܠܡܬܘܢ ܠܡܙܗܪܘ ܂ ܚܙܘ ܠܕܗܦܟܝܢ ܘܣܥܘܪܘ ܠܐܝܠܝܢ ܕܡܫܬܚܪܝܢ ܂ ܘܐܚܬܘ ܐܢܘܢ ܠܡܝܐ ܕܒܘܩܝܢܐ ܂ ܠܐܝܠܝܢ ܕܢܦܫܗܘܢ ܡܓܒܝܢ ܠܩܪܒܐ ܂ ܟܠ ܕܚܠܝܨ ܡܝܐ ܒܩܝܢ ܠܗ ܂ ܘܐܝܠܝܢ ܕܚܒܢܢܝܢ ܡܢ ܬܡܢ ܡܬܦܪܫܝܢ ܀ ܫܡܥ ܕܝܢ ܚܒܝܒܝ ܐܪܙܐ ܗܢܐ ܂ ܕܩܕܡ ܓܕܥܘܢ ܘܚܘܝ ܕܡܘܬܗ ܂ ܟܕ ܟܢܫܗ ܠܥܡܐ ܠܩܪܒܐ ܂ ܙܗܪܘ ܣܦܪ̈ܐ ܡ̈ܠܝ ܢܡܘܣܐ ܂ ܘܦܬܓ̈ܡܐ ܕܡܢ ܠܥܠ ܟܬܒܬ ܠܟ ܂ ܗܝܕܝܢ ܗܦܟ ܥܡܐ ܣܓܝܐܐ ܡܢ ܚܝܠܐ ܂ ܘܟܕ ܐܫܬܚܪܘ ܐܝܠܝܢ ܕܐܬܓܒܝܘ ܠܩܪܒܐ ܂ ܐܡܪ ܠܗ ܡܪܝܐ ܠܓܕܥܘܢ ܂ ܐܚܬ ܐܢܘܢ ܠܡܝܐ ܂ ܘܒܩܝ ܐܢܘܢ ܬܡܢ ܂ ܡܢ ܕܠܐܥ ܡܝܐ ܒܠܫܢܗ ܂ ܡܣܬܪܗܒ ܘܠܒܝܒ ܠܡܐܙܠ ܠܩܪܒܐ ܂ ܘܡܢ ܕܢܦܠ ܥܠ ܟܪܣܗ ܠܡܫܬܐ ܡܝܐ ܂ ܪܦܐ ܘܢܫܝܫ ܡܢ ܕܠܡܐܙܠ ܠܩܪܒܐ ܂܂܂ ܪܒ ܗܘ ܕܝܢ ܗܢܐ ܐܪܙܐ ܚܒܝܒܝ ܂ ܕܩܕܡ ܓܕܥܘܢ ܘܚܘܝ ܛܘܦܣܐ ܕܡܥܡܘܕܝܬܐ ܂ ܘܐܪܙܗ ܕܐܝܓܘܢܐ ܂ ܘܕܡܘܬܐ ܕܝܚܝ̈ܕܝܐ ܂ ܩܕܡ ܓܝܪ ܘܙܗܪ ܠܥܡܐ ܂ ܡܢ ܠܘܩܕܡ ܒܒܘܩܝܢܐ ܕܡܝܐ ܂ ܐܦ ܟܕ ܒܡܝܐ ܒܩܐ ܐܢܘܢ ܂ ܡܢ ܥܣܪܐ ܐ̈ܠܦܝܢ ܬܠܬܡܐܐ ܓܒܪ̈ܝܢ ܐܬܓܒܝܘ ܒܠܚܘܕ ܂ ܠܡܥܒܕ ܐܝܓܘܢܐ ܂ ܫܠܡܐ ܕܝܢ ܗܕܐ ܠܡܠܬܗ ܕܡܪܢ ܕܐܡܪ ܂ ܕܣܓ̈ܝܐܝܢ ܐܢܘܢ ܩܪ̈ܝܐ ܘܙܥܘܪ̈ܝܢ ܓܒ̈ܝܐ ܀ ܡܛܠܗܢܐ ܗܟܢܐ ܝܐܐ ܠܩܪ̈ܝܝ ܩܪ̈ܢܬܐ ܂ ܟܪ̈ܘܙܐ ܕܥܕܬܐ ܂ ܕܢܩܪܘܢ ܘܢܙܗܪܘܢ ܠܟܠܗ ܩܝܡܗ ܕܐܠܗܐ ܂ ܡܢ ܩܕܡ ܡܥܡܘܕܝܬܐ ܂ ܠܐܝܠܝܢ ܕܐܓܒܝܘ ܢܦܫܗܘܢ ܠܒܬܘܠܘܬܐ ܘܠܩܕܝܫܘܬܐ ܂ ܓܕܘ̈ܕܐ \ ܘܒܬ̈ܘܠܬܐ ܂ ܩܕܝ̈ܫܐ ܢܙܗܪܘܢ ܐܢܘܢ / ܘܒ̈ܬܘܠܬܐ ܘܩ̈ܕܝܫܐ ܂ ܘܢܙܗܪܘܢ ܐܢܘܢ ܂/ ܟܪ̈ܘܙܐ ܘܢܐܡܪܘܢ ܂ ܕܡܢ ܕܠܒܗ ܣܝܡ ܠܟܝܢܐ ܕܫܘܬܦܘܬܐ ܂ ܢܫܬܘܬܦ ܡܢ ܩܕܡ ܡܥܡܘܕܝܬܐ ܂ ܕܠܡܐ ܢܦܠ ܒܐܝܓܘܢܐ ܘܢܬܩܛܠ ܂ ܘܡܢ ܕܕܚܠ ܡܢ ܗܕܐ ܡܢܬܐ ܕܬܟܬܘܫܐ ܂ ܢܗܦܘܟ ܠܗ ܂ ܕܠܡܐ ܢܬܒܪ ܠܒܐ ܕܐܚ̈ܘܗܝ ܐܝܟ ܠܒܗ ܂ ܘܡܢ ܕܩܢܝܢܐ ܪܚܡ ܢܗܦܘܟ ܡܢ ܚܝܠܐ ܂ ܕܠܡܐ ܟܕ ܢܚܣܢܗ ܩܪܒܐ ܂ ܢܬܕܟܪ ܩܢܝܢܗ ܘܢܗܦܘܟ ܠܗ ܂ ܘܡܢ ܕܡܢ ܐܝܓܘܢܐ ܗܦܟ ܂ ܗܘܐ ܠܗ ܚܣܕܐ ܂ ܡܢ ܕܢܦܫܗ ܠܐ ܐܓܒܝ ܂ ܘܙܝܢܐ ܥܕܟܝܠ ܠܐ ܠܒܫ ܂ ܐܢ ܗܦܟ ܠܐ ܡܬܓܢܐ ܂ ܐܠܐ ܟܠ ܕܡܓܒܐ ܢܦܫܗ ܂ ܘܠܒܫ ܙܝܢܐ ܂ ܐܢ ܗܦܟ ܡܢ ܐܝܓܘܢܐ ܂ ܗܘܐ ܠܗ ܓܘܚܟܐ ܂ ܠܡܢ ܕܢܦܫܗ ܡܣܪܩ ܂ ܝܐܐ ܠܗ ܬܟܬܘܫܐ ܂ ܡܛܠ ܕܠܐ ܡܬܕܟܪ ܡܕܡ ܕܒܬܪܗ ܘܗܦܟ ܠܘܬܗ ܀ ܘܡܐ ܕܐܟܪܙܘ ܘܣܒܪܘ ܘܙܗܪܘ ܂ ܠܟܠܗ ܩܝܡܗ ܕܐܠܗܐ ܂ ܢܩܪܒܘܢ ܐܢܘܢ ܠܡܝܐ ܕܡܥܡܘܕܝܬܐ ܂ ܠܐܝܠܝܢ ܕܐܬܓܒܝܘ ܠܐܝܓܘܢܐ ܘܢܬܒܩܘܢ ܂ ܘܡܢ ܒܬܪ ܡܥܡܘܕܝܬܐ ܂ ܢܚܙܘܢ ܐܝܠܝܢ ܕܚ̈ܠܝܨܝܢ ܘܐܝܠܝܢ ܕܢܫ̈ܝܫܝܢ ܂ ܠܚ̈ܠܝܨܐ ܘܠܐ ܠܡܠܒܒܘ ܂ ܘܠܕܪܦܝܢ ܘܢܫ̈ܝܫܝܢ ܬܘܒ ܢܗܦܟܘܢ ܡܢ ܐܝܓܘܢܐ ܓܠܝܐܝܬ ܂ ܕܕܠܡܐ ܟܕ ܢܡܛܐ ܐܢܘܢ ܩܪܣܐ ܂ ܢܓܢܒܘܢ ܙܝܢܗܘܢ ܘܢܥܪܩܘܢ ܘܢܚܘܒܘܢ ܂ ܐܡܪ ܠܗ ܓܝܪ ܠܓܕܥܘܢ ܂ ܐܚܬ ܐܢܘܢ ܠܡ̈ܝܐ ܠܐܝܠܝܢ ܕܐܓܒܝܘ ܢܦܫܗܘܢ ܂ ܘܟܕ ܢܚܬ ܥܡܐ ܠܡܝܐ ܂ ܐܡܪ ܠܗ ܡܪܝܐ ܠܓܕܥܘܢ ܂ ܟܠ ܐܝܠܝܢ ܕ̈ܠܥܝܢ ܡܝܐ ܂ ܐܝܟ ܕܠܐܥ ܟܠܒܐ ܒܠܫܢܗ ܂ ܗܢܘܢ ܗܠܝܢ ܢܐܙܠܘܢ ܥܡܟ ܠܩܪܒܐ ܂ ܘܟܘܠ ܐܝܠܝܢ ܕܢܦܠܝܢ ܠܡܫܬܐ ܡܝܐ ܂ ܠܐ ܢܐܙܠܘܢ ܥܡܟ ܠܩܪܒܐ ܂ ܪܒ ܗܘ ܐܪܙܐ ܗܢܐ ܚܒܝܒܝ ܂ ܕܩܕܡ ܘܚܘܝ ܐܬܗ ܠܓܕܥܘܢ ܂ ܐܡܪ ܠܗ ܓܝܪ ܂ ܕܟܠ ܕܠܐܥ ܡܝܐ ܐܝܟ ܟܠܒܐ ܂ ܠܗ ܘܠܐ ܠܡܐܙܠ ܠܩܪܒܐ ܂ ܘܡܢ ܟܠ ܚܝ̈ܘܢ ܕܐܬܒܪܝ ܥܡ ܒܪܢܫܐ ܂ ܠܝܬ ܕܪܚܡ ܡܪܗ ܐܝܟ ܟܠܒܐ ܂ ܘܢܛܪ ܡܛܪܬܗ ܒܐܝܡܡܐ ܘܒܠܠܝܐ ܂ ܘܐܦ ܟܕ ܡܡܚܐ ܡܚܐ ܠܗ ܡܪܗ ܂ ܗܘ ܡܢ ܠܘܬܗ ܠܐ ܡܫܢܐ ܂ ܘܟܕ ܥܡ ܡܪܗ ܢܦܘܩ ܠܨܝܕܐ ܂ ܘܢܦܓܥ ܒܗ ܒܡܪܗ ܐܪܝܐ ܕܬܩܝܦ ܂ ܢܦܫܗ ܠܡܘܬܐ ܡܫܠܡ ܚܠܦ ܡܪܗ ܂ ܗܟܢܐ ܐܝܬܝܗܘܢ ܚܠܝ̈ܨܐ ܐܝܠܝܢ ܕܡܬܦܪܫܝܢ ܡܢ ܡܝܐ ܂ ܕܒܬܪ ܡܪܗܘܢ ܐܙܠܝܢ ܐܝܟ ܟܠܒ̈ܐ ܂ ܘܢܦܫܗܘܢ ܡܫܠܡܝܢ ܠܡܘܬܐ ܥܠ ܐ̈ܦܘܗܝ ܂ ܘܬܟܬܘܫܗ ܥܒܕܝܢ ܠܒܝܒܐܝܬ ܂ ܘܢܛܪܝܢ ܡܛܪܬܗ ܒܐܝܡܡܐ ܘܒܠܠܝܐ ܂ ܘܢܒܚܝܢ ܐܝܟ ܟܠܒ̈ܐ ܂ ܟܕ ܡܬܗܓܝܢ ܒܢܡܘܣܐ ܐܝܡܡܐ ܘܠܠܝܐ ܂ ܘܪܚܡܝܢ ܠܡܪܢ ܂ ܘܡܠܚܟܝܢ ܫܘܡ̈ܬܗ ܂ ܟܕ ܦܓܪܗ ܢܣܒܝܢ ܂ ܘܣܝܡܝܢ ܠܗ ܥܠ ܥܝܢܝ̈ܗܘܢ ܂ ܘܠܚܟܝܢ ܠܗ ܒܠܫܢ̈ܝܗܘܢ ܂ ܐܝܟ ܕܡܠܚܟ ܟܠܒܐ ܠܡܪܗ ܂ ܘܐܝܠܝܢ ܕܒܢܡܘܣܐ ܠܐ ܡܬܗܓܝܢ ܂ ܡܬܩܪܝܢ ܟܠܒ̈ܐ ܦܐܩ̈ܐ ܂ ܕܠܐ ܡܫܟܚܝܢ ܠܡܒܚ ܂ ܘܟܠ ܐܝܠܝܢ ܕܠܐ ܚܦܝܛܝܢ ܠܡܨܡ ܂ ܡܬܩܪܝܢ ܟܠܒ̈ܐ ܕܝܥܢܐ ܢܦܫܗܘܢ ܂ ܘܠܐ ܝܕܥܝܢ ܠܡܣܒܥ ܂ ܘܐܝܠܝܢ ܕܚܦܝܛܝܢ ܠܡܒܥܐ ܪ̈ܚܡܐ ܢܣܒܝܢ ܠܚܡܐ ܕܒ̈ܢܝܐ ܘܪܡܝܢ ܠܗܘܢ ܀ ܘܐܡܪ ܠܗ ܬܘܒ ܡܪܝܐ ܠܓܕܥܘܢ ܂ ܕܐܝܠܝܢ ܕܢܦܠܝܢ ܠܡܫܬܐ ܡ̈ܝܐ ܠܐ ܢܐܙܠܘܢ ܥܡܟ ܠܩܪܒܐ ܂ ܕܠܐ ܢܦܠܘܢ ܘܢܚܘܒܘܢ ܒܩܪܒܐ ܂ ܡܛܠ ܕܩܕܡܘ ܚܘܝܘ ܐܪܙܗ ܕܡܦܘܠܬܐ ܕܚܒܢܢܐܝܬ ܡ̈ܝܐ ܫܬܝܢ ܗܘܘ ܂ ܡܛܠ ܗܢܐ ܚܒܝܒܝ ܗܟܢܐ ܝܐܐ ܠܗܘܢ ܠܢ̈ܦܠܝ ܒܐܝܓܘܢܐ ܂ ܕܠܐ ܢܬܕܡܘܢ ܠܗܢܘܢ ܚܒ̈ܢܢܐ ܂ ܕܠܐ ܢܗܦܟܘܢ ܠܗܘܢ ܡܢ ܬܟܬܘܫܐ ܂ ܘܢܗܘܘܢ ܚܣܕܐ ܠܟܠܗܘܢ ܚܒܪ̈ܝܗܘܢ ܀ ܫܡܥ ܕܝܢ ܚܒܝܒܝ ܡܠܬܐ ܗܕܐ ܂ ܠܐ ܡܛܠ ܕܐܦܝܣܬܟ ܡܢ ܟܬ̈ܒܐ ܂ ܕܐܠܗܐ ܠܐ ܡܣܠܐ ܠܬܝ̈ܒܐ ܂ ܬܬܟܠ ܠܟ ܘܬܡܪܚ ܠܡܚܛܐ ܂ ܘܠܐ ܡܛܠ ܕܐܡܪܬ ܠܟ ܗܠܝܢ ܂ ܢܬܪܦܐ ܠܗ ܗܘ ܕܒܠܥ ܘܠܐ ܢܒܥܐ ܬܝܒܘܬܐ ܂ ܗܟܢܐ ܓܝܪ ܝܐܐ ܠܗ ܂ ܕܟܠܗܘܢ ܝܘܡ̈ܬܗ ܒܐܒܠܐ ܢܗܘܐ ܕܠܐ ܢܬܬܪܝܡ ܘܢܬܚܝܒ ܠܗ ܂ ܥܒܕܐ ܐܝܢܐ ܕܡܣܟܠ ܩܕܡ ܡܪܗ ܡܚܠܦ ܠܒܘܫܗ ܕܢܬܪܥܐ ܠܗ ܡܪܗ ܂ ܘܡܩܕܡ ܘܡܚܫܟ ܠܘܬܗ ܂ ܕܠܡܐ ܢܣܒ ܒܐ̈ܦܘܗܝ ܂ ܘܡܐ ܕܚܙܐ ܡܪܗ ܕܐܡܝܢ ܗܘ ܠܘܬܗ ܂ ܫܒܩ ܠܗ ܣܟܠܘܬܗ ܘܡܬܪܥܐ ܠܗ ܂ ܐܢ ܓܝܪ ܐܡܪ ܠܡܪܗ ܕܐܣܟܠܬ ܠܟ ܚܐܢ ܠܗ ܡܪܗ ܂ ܐܢ ܕܝܢ ܟܕ ܐܣܟܠ ܢܐܡܪ ܠܡܪܗ ܕܠܐ ܚܛܝܬ ܡܘܣܦ ܠܗ ܥܠ ܪܘܓܙܗ ܠܡܪܗ ܂ ܥܗܕ ܚܒܝܒܝ ܠܒܪܐ ܕܦܪܚ ܢܟܣ̈ܘܗܝ ܂ ܘܟܕ ܐܘܕܝ ܠܐܒܘܗܝ ܫܒܩ ܠܗ ܚܘ̈ܒܘܗܝ ܂ ܘܐܦ ܚܛܝܬܐ ܣܓܝܐܬ ܚܘ̈ܒܐ ܂ ܘܟܕ ܩܪܒܬ ܠܘܬ ܡܪܢ ܫܒܩ ܠܗ ܚ̈ܛܗܝܗ ܣܓ̈ܝܐܐ ܘܚܢܗ ܂ ܘܐܦ ܙܟܝ ܡܟܣܐ ܚܛܝܐ ܗܘܐ ܂ ܘܐܘܕܝ ܒܚ̈ܛܗܘܗܝ ܘܫܒܩ ܠܗ ܡܪܢ ܂ ܘܐܦ ܦܪܘܩܢ ܗܟܢܐ ܐܡܪ ܂ ܕܠܐ ܐܬܝܬ ܕܐܩܪܐ ܠܙܕ̈ܝܩܐ ܐܠܐ ܠܚ̈ܛܝܐ ܠܬܝܒܘܬܐ ܂ ܡܪܢ ܓܝܪ ܡܝܬ ܡܛܠ ܚ̈ܛܝܐ ܂ ܘܠܐ ܗܘܐ ܣܪܝܩܐܝܬ ܗܘܬ ܡܐܬܝܬܗ ܂ ܘܐܦ ܫܠܝܚܐ ܐܡܪ ܥܠ ܢܦܫܗ ܂ ܕܡܓܕܦܢ ܗܘܝܬ ܘܪܕܘܦ ܘܡܨܥܪܢ ܘܪܚܡ ܥܠܝ ܐܠܗܐ ܂ ܬܘܒ ܗܟܢܐ ܐܡܪ ܕܡܫܝܚܐ ܚܠܦܝܢ ܡܝܬ ܂ ܥܪܒܐ ܓܝܪ ܕܐܒܕ ܡܢ ܟܠܗ ܓܙܪܐ ܂ ܒܥܝܗܝ ܡܪܗ ܘܐܫܟܚܗ ܘܚܕܝ ܒܗ ܂ ܘܚܕܘܬܐ ܗܘܝܐ ܠܥܝܪ̈ܝ ܫܡܝܐ ܟܕ ܚܛܝܐ ܬܐܒ ܡܢ ܥܘܠܗ ܂ ܠܐ ܓܝܪ ܨܒܐ ܐܒܐ ܕܒܫܡܝܐ ܕܢܐܒܕ ܚܕ ܡܢ ܗܠܝܢ ܙܥܘܪ̈ܐ ܂ ܕܚܛܘ ܘܡܬܒܥܝܐ ܠܗܘܢ ܬܝܒܘܬܐ ܂ ܠܐ ܐܬܐ ܡܪܢ ܕܢܩܪܐ ܠܙܕܝ̈ܩܐ ܐܠܐ ܠܚ̈ܛܝܐ ܠܬܝܒܘܬܐ ܂ ܟܠ ܡܢ ܕܡܬܟܪܗ ܡܢܢ ܂ ܢܫܩܘܠ ܡܢ ܚܫܗ ܂ ܘܡܢ ܕܡܬܟܫܠ ܢܬܩܠܐ ܚܠܦܘܗܝ ܀ ܟܕ ܠܚܕ ܡܢ ܗܕܡ̈ܝܢ ܢܡܛܐ ܟܐܒܐ ܂ ܚܢܢ ܢܥܡܠ ܒܫܘܚܢܗ ܥܕܡܐ ܕܡܬܐܣܐ ܂ ܟܕ ܚܕ ܡܢ ܗܕܡ̈ܝܢ ܢܫܬܒܚ ܟܠܗ ܦܓܪܐ ܗܕܝܪ ܘܝܐܐ ܂ ܘܟܕ ܠܚܕ ܡܢ ܗܕ̈ܡܝܢ ܢܡܛܐ ܟܐܒܐ ܂ ܠܟܠܗ ܦܓܪܐ ܛܥܢܬܗ ܐܫܬܐ ܂ ܟܠ ܕܡܟܫܠ ܠܚܕ ܡܢ ܗܠܝܢ ܙܥܘܪ̈ܐ ܂ ܢܦܠ ܒܝܡܐ ܂ ܟܕ ܪܚܝܐ ܕܚܡܪܐ ܒܨܘܪܗ ܂ ܘܡܢ ܕܚܕܐ ܠܒܝܫܬܐ ܕܐܚܘܗܝ ܒܥܓܠ ܕܝܠܗ ܗܘܐ ܬܒܪܗ ܂ ܘܡܢ ܕܪܦܣ ܒܪܓܠܗ ܥܠ ܐܚܘܗܝ ܠܐ ܢܬܚܣܐ ܂ ܠܡܚܘܬܗ ܕܡܡܝܩܢܐ ܠܝܬ ܠܗ ܐܣܝܘܬܐ ܂ ܘܡܒܙܚܢܐ ܚܘܒ̈ܘܗܝ ܠܐ ܡܫܬܒܩܝܢ ܂ ܡܢ ܕܚܦܪ ܓܝܪ ܓܘܡܨܐ ܢܦܠ ܒܗ ܂ ܘܕܡܥܓܠ ܟܐܦܐ ܥܠܘܗܝ ܬܗܦܘܟ ܂ ܡܢ ܕܡܫܬܪܥ ܘܢܦܠ ܠܐ ܢܐܡܪ ܕܟܠ ܐܢܫ ܢܬܕܡܐ ܠܝ ܂ ܘܥܬܝܪܐ ܕܡܛܐ ܠܡܣܟܢܘܬܐ ܂ ܠܐ ܢܐܡܪ ܕܟܠܗܘܢ ܥܬܝܪ̈ܐ ܠܝ ܢܬܕܡܘܢ ܂ ܐܢ ܓܝܪ ܡܫܬܡܥܐ ܒܥܘܬܗ ܂ ܚܘܣܪܢܗ ܕܝܠܗ ܡܢܘ ܢܡܠܐ ܀ ܗܠܝܢ ܟܠܗܝܢ ܟܬܒܬ ܠܟ ܚܒܝܒܝ ܂ ܡܛܠ ܕܒܕܪܢ ܕܝܠܢ ܂ ܐܝܬ ܕܡܓܒܝܢ ܢܦܫܗܘܢ ܂ ܕܢܗܘܘܢ ܝܚܝ̈ܕܝܐ ܂ ܒ̈ܢܝ ܩܝܡܐ ܘܩܕܝ̈ܫܐ ܂ ܘܥܒܕܝܢ ܚܢܢ ܐܝܓܘܢܐ ܠܘܩܒܠ ܒܥܠܕܪܢ ܂ ܘܗܘ ܒܥܠܕܪܢ ܠܩܘܒܠܢ ܡܬܟܬܫ ܂ ܕܢܗܦܟܢ ܠܟܝܢܐ ܕܦܪܫܢ ܡܢܗ ܂ ܒܚܐܪܘܬܢ ‍ ܘܐܝܬ ܡܢܢ ܕܡܬܚܝܒܝܢ ܘܒܠܥܝܢ ܂ ܘܟܕ ܚܝ̈ܒܐ ܐܢܘܢ ܂ ܢܦܫܗܘܢ ܡܙܟܝܢ ܂ ܘܐܦܢ ܣܟ̈ܠܘܬܗܘܢ ܝܕܥܝܢ ܚܢܢ ܂ ܗܢܘܢ ܗܠܝܢ ܕܒܗܘ ܪܥܝܢܐ ܩܝܡܝܢ ܂ ܘܠܐ ܨܒܝܢ ܕܢܬܩܪܒܘܢ ܠܬܝܒܘܬܐ ܂ ܘܡܛܠ ܒܗܬܬܗܘܢ ܡܝܬܝܢ ܡܘܬܐ ܬܢܝܢܐ ܂ ܘܠܐ ܥܗܕܝܢ ܠܡܐܫ ܬܐܪ̈ܬܐ ܂ ܘܐܝܬ ܬܘܒ ܕܡܘܕܐ ܒܣܟܠܘܬܗ ܂ ܘܬܝܒܘܬܐ ܠܐ ܝܗܒܝܢ ܠܗ ܂ ܐܘܢ ܪܒ ܒܝܬܐ ܕܡܫܝܚܐ ܂ ܗܒ ܬܝܒܘܬܐ ܠܟܢܬܟ ܂ ܘܥܗܕ ܕܡܪܟ ܠܐ ܐܣܠܝ ܠܬܝ̈ܒܐ ܂ ܙܝܙ̈ܢܐ ܙܪ̈ܝܥܝܢ ܒܚܩܠܐ ܂ ܘܡܪܐ ܙܪܥܐ ܠܐ ܫܒܩ ܠܥܒ̈ܕܘܗܝ ܂ ܕܙܝ̈ܙܢܐ ܢܕܟܘܢ ܡܢ ܒܝܢܬ ܚ̈ܛܐ ܂ ܥܕ ܙܒܢ ܚܨܕܐ ܂ ܘܡܨܝܕܬܐ ܦܪܝܣܐ ܒܝܡܐ ܂ ܘܢܘ̈ܢܐ ܠܐ ܡܬܓܒܝܢ ܥܕܡܐ ܕܣܠܩܐ ܠܥܠ ܂ ܘܥܒ̈ܕܐ ܡܢ ܡܪܗܘܢ ܩܒܠܘ ܟܣܦܐ ܂ ܘܠܥܒܕܐ ܫܦܠܐ ܡܪܗ ܕܐܢ ܠܗ ܂ ܚ̈ܛܐ ܘܬܒܢܐ ܚܠܝܛܝܢ ܐܟܚܕܐ ܂ ܘܡܪܐ ܐܕܪܐ ܦܪܫ ܘܡܕܟܐ ܂ ܣܓ̈ܝܐܝܢ ܐܢܘܢ ܕܩܪܝܢ ܠܡܫܬܘܬܐ ܂ ܘܡܢ ܕܠܝܬ ܠܗ ܢܚ̈ܬܐ ܂ ܡܪܗ ܡܦܩ ܠܗ ܠܚܫܘܟܐ ܂ ܚܟܝ̈ܡܬܐ ܘܣܟ̈ܠܬܐ ܩܝܡܢ ܐܟܚܕܐ ܂ ܘܡܪܗ ܕܓܢܘܢܐ ܝܕܥ ܠܡܢ ܡܥܠ ܀ ܐܘ ܪ̈ܥܘܬܐ ܬܠܡܝܕ̈ܘܗܝ ܕܡܪܢ ܂ ܪܥܘ ܥܢܐ ܘܕܒܪܘ ܫܦܝܪ ܂ ܚܝܠܘ ܠܟܪ̈ܝܗܐ ܂ ܘܣܡܟܘ ܠܕܡܪܥܝܢ ܂ ܥܨܘܒܘ ܠܬܒܝܪ̈ܐ ܂ ܘܐܣܘ ܠܚܓܝܪ̈ܐ ܂ ܘܛܪܘ ܫܡ̈ܝܢܬܐ ܠܡܪܗ ܕܓܙܪܐ ܂ ܠܐ ܬܬܕܡܘܢ ܠܪܥܝܐ ܒܘܪܐ ܘܣܟܠܐ ܂ ܕܠܐ ܐܫܟܚ ܒܣܟܠܘܬܗ ܠܡܪܥܐ ܥܢܐ ܂ ܘܝܒܫ ܕܪܥܗ ܘܐܬܥܘܪܬ ܥܝܢܗ ܂ ܥܠ ܕܐܡܪ ܕܡܝܬܐ ܬܡܘܬ ܂ ܘܕܐܒܕܐ ܬܐܒܕ ܂ ܘܐܝܕܐ ܕܡܫܬܚܪܐ ܂ ܗܝ ܬܐܟܘܠ ܒܣܪܐ ܕܚܒܪ̈ܬܗ ܂ ܘܡܐ ܕܐܬܐ ܪܒ ܪ̈ܥܘܬܐ ܂ ܡܚܝܒ ܠܗ ܠܪܥܝܐ ܒܘܪܐ ܘܣܟܠܐ ܂ ܕܠܐ ܦܪܢܣ ܟܢܘ̈ܬܗ ܫܦܝܪ ܂ ܘܐܝܢܐ ܕܪܥܐ ܥܢܐ ܘܡܕܒܪ ܫܦܝܪ ܂ ܡܬܩܪܐ ܥܒܕܐ ܛܒܐ ܘܟܫܝܪܐ ܂ ܕܩܪܒ ܥܢܐ ܠܪܥܝܐ ܟܕ ܡܫܠܡܐ ܂ ܐܘ ܕܘ̈ܩܐ ܕܘܩܘ ܫܦܝܪ ܂ ܘܙܗܪܘ ܠܥܡܐ ܟܠܗ ܡܢ ܚܪܒܐ ܂ ܕܠܡܐ ܬܐܬܐ ܚܪܒܐ ܘܬܣܒ ܢܦܫܐ ܂ ܗܝ ܓܝܪ ܢܦܫܐ ܒܚ̈ܛܗܝܗ ܡܬܢܣܒܐ ܂ ܘܕܡܗ ܡܢ ܐܝ̈ܕܝܟܘܢ ܡܬܬܒܥ ܂ ܘܐܢ ܕܝܢ ܒܬܪ ܙܘܗܪܐ ܬܬܢܣܒ ܢܦܫܐ ܂ ܢܦܫܐ ܗܝ ܒܚ̈ܛܗܝܗ ܡܬܢܣܒܐ ܂ ܘܐܢܬܘܢ ܠܐ ܡܬܪܫܝܢ ܐܢܬܘܢ ܂ ܐܘܢ ܥܢܐ ܫܡ̈ܝܢܬܐ ܂ ܠܐ ܬܕܩܪܢ ܠܟܪ̈ܝܗܬܐ ܕܠܐ ܬܚܘܒܢ ܕܝܢܐ ܂ ܡܢ ܪܥܝܢ ܪܒܐ ܡܐ ܕܐܬܐ ܀ ܩܒܠ ܦܝܣܐ ܗܢܐ ܚܒܝܒܝ ܂ ܕܡܩܪܒ ܠܬܝ̈ܒܐ ܂ ܘܡܙܗܪ ܠܙܕܝ̈ܩܐ ܂ ܥܠܡܐ ܗܢܐ ܕܛܝܒܘܬܐ ܗܘ ܂ ܘܥܕܡܐ ܕܫܠܡ ܐܝܬ ܒܗ ܬܝܒܘܬܐ ܂ ܩܪܒ ܠܗ ܙܒܢܐ ܕܛܠܩܐ ܛܝܒܘܬܐ ܂ ܘܡܡܠܟܐ ܟܢܘܬܐ ܂ ܘܠܝܬ ܬܝܒܘܬܐ ܒܗܘ ܙܒܢܐ ܂ ܘܫܠܝܐ ܟܐܢܘܬܐ ܡܛܠ ܕܚܣܢܬ ܒܥܘܙܗ ܛܝܒܘܬܐ ܂ ܘܡܐ ܕܩܪܒ ܙܒܢܐ ܕܟܐܢܘܬܐ ܠܐ ܨܒܝܐ ܛܝܒܘܬܐ ܡܩܒܠܐ ܠܬܝ̈ܒܐ ܂ ܡܛܠ ܕܬܚܘܡܐ ܣܝܡ ܠܗ ܡܦܩܢܐ ܂ ܡܢ ܒܬܪ ܗܝܕܝܢ ܠܝܬ ܬܘܒ ܬܝܒܘܬܐ ܂ ܩܪܝ ܚܒܝܒܝ ܂ ܘܐܝܠܦ ܘܕܥ ܘܚܙܝ ܂ ܕܥܠ ܗܕܐ ܟܠܢܫ ܣܢܝܩ ܗܘ ܩܠܝܠ ܡܢ ܣܓܝ ܂ ܡܛܠ ܕܣܓ̈ܝܐܝܢ ܕܪܗܛܝܢ ܒܐܣܛܕܝܐ ܂ ܘܓܒܪܐ ܢܨܝܚܐ ܫܩܠ ܠܗ ܠܟܠܝܠܐ ܂ ܘܟܠܢܫ ܐܝܟ ܥܡܠܗ ܐܓܪܗ ܡܩܒܠ ܀ ܫܠܡܬ ܂ ܬܚܘܝܬܐ ܂ ܕܬܝ̈ܒܐ ܂ ܬܚܘܝܬܐ ܕܬ̈ܝܒܐ ܬܚܘܝܬܐ ܕܬ̈ܝܒܐ