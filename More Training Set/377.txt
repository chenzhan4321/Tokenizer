ܡܐܡܪܐ ܕܐܪܒܥܐ ܕܥܠ
                        ܦܫܝܛܘܬܐ ܡܺܐܡܪܐ ܕܰܐܪ̈ܒܥܐ ܕܥܰܠ ܗܰܝܡܳܢܽܘܬܐ . ܘܰܕܒܰܦܫܺܝܛܽܘܬܐ ܡܶܫܟܰܚ ܐܢܳܫ ܕܰܢܩܰܒܶܠ ܦܽܘܩܕ̈ܳܢܰܘܗܝ ܕܰܡܫܺܝܚܐ ܀ 1 ܫܽܘܪܳܝܐ ܦܫܺܝܩܐ ܘܰܕܠܺܝܠܐ ܝܰܗܒ ܠܰܢ ܡܳܪܰܢ ܒܰܣܒܰܪܬܗ ܆ ܗܰܝܡܳܢܽܘܬܐ ܕܩܽܘܫܬܐ ܘܕܰܫܪܳܪܐ ܇ ܗܳܝ ܕܡܶܬܙܺܝܥܐ ܟܝܳܢܳܐܺܝܬ ܒܚܽܘܫܳܒܐ ܦܫܺܝܛܐ . ܕܒܳܗ̇ ܒܗܳܕܶܐ ܗܰܝܡܳܢܽܘܬܐ ܢܶܫܬܡܰܥ ܠܶܗ . ܘܢܶܛܰܪ ܦܽܘܩܕ̈ܳܢܰܘܗܝ . ܐܰܝܟܰܢܐ ܕܳܐܦ ܟܽܠܗܽܘܢ ܟ̈ܺܐܢܶܐ ܩܰܕ̈ܡܳܝܶܐ ܕܶܐܬܩܪܺܝܘ ܡܶܢ ܐܰܠܳܗܐ ܆ ܒܰܦܫܺܝܛܽܘܬܐ ܫܡܰܥܘ ܡܶܠܬܶܗ ܇ ܘܰܒܗܰܝܡܳܢܽܘܬܐ ܐܰܫܰܪܘ ܡܽܘܠܟܳܢ̈ܰܘܗܝ . 2 ܦܫܺܝܛܽܘܬܐ ܓܶܝܪ ܠܰܘ ܥܰܠ ܗܳܝ ܕܰܒܥܳܠܡܐ ܕܡܶܣܬܰܒܪܐ ܠܶܠܽܘܬܐ ܐܳܡܰܪ ܐܢܐ . ܐܶܠܐ ܐܺܝܚܺܝܕܳܝܽܘܬܐ ܕܚܰܕ ܚܽܘܫܳܒܐ ܇ ܕܰܦܫܺܝܛ ܕܢܶܫܡܰܥ ܘܠܰܘ ܕܰܢܕܽܘܢ ܇ ܘܰܢܩܰܒܶܠ ܘܠܐ ܢܥܰܩܶܒ ܆ ܒܗܳܝ ܕܡܽܘܬܐ ܕܳܐܦ ܝܰܠܽܘܕܐ ܡܩܰܒܶܠ ܩ̈ܳܠܶܐ ܡܶܢ ܡܪܰܒܝܳܢܺܝܬܶܗ . ܘܰܐܝܟ ܫܰܒܪܐ ܬܽܘܒ ܕܰܡܩܰܒܶܠ ܝܽܘܠܦܳܢܐ ܕܣܶܦܪܐ ܡܶܢ ܪܰܒܶܗ ܇ ܟܰܕ ܠܐ ܕܳܐܶܢ ܘܰܡܥܰܩܶܒ . ܐܰܝܠܶܝܢ ܕܰܠܘܳܬܶܗ ܡܶܬܰܐܡܪ̈ܳܢ . ܡܶܛܽܠ ܕܰܐܝܟܰܢܐ ܕܰܙܥܽܘܪܝܐ ܡܫܽܘܚܬܶܗ ܕܝܰܠܽܘܕܐ ܡܶܢ ܒܨܳܬܐ ܕܣܶܦܪܐ ܐܢܳܫܳܝܐ ܆ ܗܳܟܰܢܐ ܙܥܽܘܪܝܐ ܡܫܽܘܚܬܐ ܕܬܰܪܥܺܝܬܰܢ ܡܶܢ ܕܢܰܕܪܶܟ ܦܽܘ̈ܫܳܩܶܐ ܕܐܪ̈ܳܙܶܐ ܐܰܠܳܗ̈ܳܝܶܐ . 3 ܘܡܶܟܺܝܠ ܒܗܰܝܡܳܢܽܘܬܐ ܒܰܠܚܽܘܕ ܘܒܰܦܫܺܝܛܽܘܬܐ ܡܶܫܟܰܚ ܒܰܪܢܳܫܐ ܕܢܶܫܡܰܥ ܘܰܢܩܰܒܶܠ . ܐܰܝܟܰܢܐ ܕܶܐܬܩܪܺܝ ܐܳܦ ܐܰܒܪܳܗܳܡ ܘܰܢܦܰܩ ܒܳܬܰܪ ܐܰܠܳܗܐ ܇ ܘܠܳܐ ܗܘܳܐ ܕܰܝܳܢܐ ܠܩܳܠܐ ܕܰܠܘܳܬܗ ܇ ܘܠܳܐ ܐܶܬܥܰܘܰܟ ܒܓܶܢܣܐ ܘܒܰܐܚܝ̈ܳܢܶܐ ܇ ܘܒܰܐܬܪܐ ܘܰܒܪ̈ܳܚܡܶܐ ܆ ܥܰܡ ܫܰܪܟܐ ܕܟܽܘܠܗܽܘܢ ܐܰܣܽܘܪ̈ܶܐ ܐܢܳܫ̈ܳܝܶܐ . ܒܰܪ ܫܳܥܬܶܗ ܓܶܝܪ ܕܫܰܡܥܶܗ ܠܩܳܠܐ ܘܺܝܕܰܥ ܕܕܰܐܠܳܗܐ ܗܘ ܆ ܫܳܛ ܠܟܽܘܠ ܡܶܕܶܡ ܘܰܢܦܰܩ ܠܶܗ . ܘܫܰܡܥܶܗ ܦܫܺܝܛܳܐܝܬ ܆ ܘܰܐܫܪܶܗ ܡܗܰܝܡܢܳܐܺܝܬ . ܐܳܦ ܒܰܦܫܺܝܛܽܘܬܐ ܕܰܟܝܳܢܐ ܆ ܗܳܝ ܕܠܳܐ ܡܚܰܪܥܳܐ ܒܒܺܝ̈ܫܳܬܐ . ܐܰܝܟ ܫܰܒܪܐ ܒܳܬܰܪ ܐܰܒܽܘܗܝ ܆ ܠܘܳܬ ܩܳܠܐ ܕܰܐܠܳܗܐ ܪܳܗܶܛ ܗܘܳܐ . ܟܰܕ ܟܽܘܠ ܡܶܕܶܡ ܐܶܬܬܫܺܝܛ ܒܥܰܝ̈ܢܰܘܗܝ ܆ ܡܶܚܕܳܐ ܕܰܫܡܰܥ ܡܶܠܬܐ ܕܰܐܠܳܗܐ . 4 ܐܺܝܬ ܗܘܳܐ ܒܶܗ ܓܶܝܪ ܐܳܦ ܝܺܕܰܥܬܐ ܘܦܽܘܪܫܳܢܐ ܕܰܟܝܳܢܐ . ܐܶܠܐ ܦܳܪܽܘܫܽܘܬܗ ܗܳܪܟܐ ܒܗܳܕܶܐ ܚܰܘܝܳܗ̇ ܆ ܕܙܳܕܶܩ ܠܶܗ ܕܢܶܫܡܰܥ ܠܰܐܠܳܗܐ ܕܰܩܪܳܝܗܝ ܆ ܐܰܝܟ ܥܰܒܕܐ ܠܡܳܪܶܗ . ܘܰܐܝܟ ܥܒܳܕܐ ܠܥܳܒܽܘܕܗ . ܘܺܝܕܰܥܬܐ ܬܽܘܒ ܗܳܝ ܕܒܶܗ̇ ܐܺܝܬ ܗܘܳܐ ܆ ܠܳܐ ܝܰܗܒ ܠܳܗ̇ ܗܳܪܟܐ ܫܽܘܠܛܳܢܐ . ܕܬܶܒܨܶܐ ܘܰܬܥܰܩܶܒ ܇ ܕܡܶܛܽܠ ܡܳܢܐ ܘܥܰܠ ܐܰܦ̈ܰܝ ܐܰܝܕܐ ܐܶܬܩܪܺܝ . ܡܶܢ ܐܰܠܳܗܐ . ܦܽܘܩ ܠܰܡ ܡܶܢ ܐܰܪܥܳܟ ܘܡܶܢ ܠܘܳܬ ܒܢ̈ܰܝ ܛܽܘܗܡܳܟ ܆ ܘܬܐ ܠܰܐܪܥܐ ܐܰܝܕܐ ܕܶܐܚܰܘܶܝܟ . 5 ܘܠܐ ܓܠܳܐ ܠܶܗ . ܕܰܐܝܕܳܐ ܗ̣ܝ ܐܰܪܥܐ ܆ ܕܝܰܬܺܝܪܳܐܺܝܬ ܬܶܬܢܰܨܰܚ ܗܰܝܡܳܢܽܘܬܶܗ ܆ ܘܬܶܬܚܙܶܐ ܦܫܺܝܛܽܘܬܗ . ܘܟܰܕ ܡܶܣܬܰܒܪܐ ܕܠܰܐܪܥܐ ܕܰܟܢܰܥܢ ܠܶܗ ܡܰܘܒܶܠ ܗܘܳܐ ܆ ܐܰܪܥܐ ܐܚܪܺܬܐ ܕܚܰܝ̈ܶܐ ܗܳܝ ܕܺܐܝܬܶܝܗ̇ ܒܰܫܡܰܝܳܐ ܡܠܰܟ ܕܰܡܚܰܘܶܐ ܠܶܗ . ܐܰܝܟ ܕܳܐܦ ܦܰܘܠܳܘܣ ܡܰܣܗܶܕ ܆ ܕܰܡܣܰܟܶܐ ܠܰܡܕܺܝܢܬܐ ܕܫܶܬܶܐܣܬܐ ܐܺܝܬ ܠܳܗ̇ ܇ ܕܽܐܘܡܳܢܳܗ̇ ܘܥܳܒܽܘܕܳܗ̇ ܐܰܠܳܗܐ ܗ̣ܘ . ܘܬܽܘܒ ܐܶܡܰܪ ܕܺܝܕܺܝܥܐ ܆ ܕܠܰܐܝܕܐ ܕܛܳܒܐ ܡܶܢ ܐܰܪܥܐ ܕܰܟܢܰܥܢ ܪܳܓܺܝܢ ܗܘܰܘ . ܗܳܝ ܕܺܐܝܬܶܝܗ̇ ܒܰܫܡܰܝܳܐ . ܘܡܶܛܽܠ ܕܗܳܕܶܐ ܢܰܗܺܝܪܳܐܺܝܬ ܢܰܠܦܰܢ ܐܰܠܳܗܐ ܆ ܕܠܰܘ ܠܰܐܪܥܐ ܗܳܝ ܕܡܽܘܠܟܳܢܐ ܦܰܓܪܳܢܐ ܡܶܫܬܰܘܕܶܐ ܗܘܳܐ ܕܰܢܚܰܘܶܐ ܠܰܐܒܪܳܗܳܡ ܆ ܐܰܥܡܪܶܗ ܒܚܳܪܳܢ . ܡܶܢ ܒܳܬܰܪ ܕܰܐܦܩܶܗ ܡܶܢ ܐܽܘܪ ܕܟܰܠܕ̈ܳܝܶܐ ܆ ܘܠܐ ܐܰܘܒܠܶܗ ܡܶܚܕܐ ܡܶܢ ܒܳܬܰܪ ܡܰܦܰܩܬܶܗ ܠܰܐܪܥܐ ܕܰܟܢܰܥܢ . ܘܬܽܘܒ ܕܠܳܐ ܢܶܣܬܒܰܪ ܐܰܒܪܳܗܳܡ ܆ ܕܛܶܒܐ ܕܰܐܓܪܳܐ ܫܡܰܥ ܆ ܘܒܰܕܓܽܘܢ ܢܦܰܩ ܒܳܬܰܪ ܩܳܠܳܐ ܕܰܐܠܳܗܐ ܆ ܠܐ ܐܰܘܕܥܶܗ ܡܶܢ ܫܽܘܪܳܝܐ ܫܡܳܗ̇ ܕܰܐܪܥܐ ܇ ܗܳܝ ܕܠܳܗ̇ ܡܰܘܒܶܠ ܗܘܳܐ ܠܶܗ . 6 ܚܽܘܪ ܡܳܕܶܝܢ ܐܳܘ ܬܰܠܡܺܝܕܐ ܒܗܳܕܶܐ ܡܰܦܰܩܬܐ ܆ ܘܬܶܗܘܶܐ ܡܰܦܰܩܬܳܟ ܐܰܟܘܳܬܳܗ̇ . ܘܠܐ ܬܶܫܬܰܘܚܰܪ ܡܶܢ ܩܳܠܐ ܚܰܝܐ ܕܰܡܫܺܝܚܐ ܕܰܩܪܳܟ . ܡܶܛܽܠ ܕܰܐܝܟܰܢܐ ܕܠܰܐܒܪܳܗܳܡ ܒܰܠܚܽܘܕ ܩܪܳܐ ܬܰܡܳܢ ܆ ܗܳܟܰܢܐ ܬܢܳܢ ܠܟܽܘܠ ܐܰܝܢܐ ܕܨܳܒܶܐ ܩܳܪܶܐ ܒܰܣܒܰܪܬܶܗ . ܘܰܡܙܰܡܶܢ ܕܢܶܦܽܘܩ ܒܳܬܪܶܗ . ܒܗܳܝ ܓܶܝܪ ܕܶܐܡܰܪ ܕܟܽܘܠ ܡܰܢ ܕܨܳܒܶܐ ܕܢܺܐܬܶܐ ܒܳܬܰܪܝ ܆ ܢܶܟܦܽܘܪ ܒܢܰܦܫܶܗ ܘܢܶܫܩܽܘܠ ܙܩܺܝܦܶܗ ܘܢܺܐܬܶܐ ܒܳܬܰܪܝ ܆ ܩܪܳܝܬܐ ܕܓܰܘܳܐ ܚܰܘܺܝ ܠܟܽܘܠܗܽܘܢ ܒܢ̈ܰܝ ܐܢܳܫܐ . ܘܰܚܠܳܦ ܕܬܰܡܳܢ ܓܒܳܐ ܠܚܰܕ ܐܰܒܪܳܗܳܡ ܆ ܗܳܪܟܐ ܠܟܽܘܠ ܐܢܳܫ ܡܙܰܡܶܢ ܕܢܶܗܘܽܘܢ ܒܰܕܡܽܘܬܶܗ ܕܰܐܒܪܳܗܳܡ . 7 ܘܬܽܘܒ ܐܳܦ ܠܘܳܬ ܫܠܺܝ̈ܚܶܐ ܩܰܕܺܝ̈ܫܶܐ ܆ ܗܺܝ ܗܳܝ ܕܰܐܒܪܳܗܳܡ ܚܰܕܶܬ . ܘܚܽܘܪ ܐܳܦ ܒܗܰܝܡܳܢܽܘܬܗܽܘܢ . ܕܕܳܡܝܐ ܠܗܰܝܡܳܢܽܘܬܗ ܕܰܐܒܪܳܗܳܡ . ܡܶܛܽܠ ܕܰܐܝܟܰܢܐ ܕܶܐܫܬܡܰܥ ܐܰܒܪܳܗܳܡ ܒܰܪ ܫܳܥܬܶܗ ܕܶܐܬܩܪܺܝ ܆ ܗܳܟܰܢܐ ܡܶܚܕܐ ܕܰܩܪܳܐ ܐܶܢܽܘܢ ܠܰܫܠܺܝ̈ܚܶܐ ܘܰܫܡܰܥܘ ܘܶܐܙܰܠܘ ܒܳܬܪܶܗ ܆ ܚܙܳܐ ܐܶܢܽܘܢ ܠܰܡ ܕܪ̈ܳܡܶܝܢ ܡܨܺܝ̈ܕܳܬܐ ܒܝܰܡܐ . ܘܰܩܪܳܐ ܐܶܢܽܘܢ ܘܡܶܚܕܐ ܫܒܰܩܘ ܡܨܺܝ̈ܕܳܬܗܽܘܢ ܘܰܐܒܽܘܗܽܘܢ ܘܶܐܙܰܠܘ ܒܳܬܪܶܗ . ܘܰܩܕܳܡ ܕܢܶܫܡܥܽܘܢ ܡܶܢܶܗ ܗܳܝ ܕܶܐܠܐ ܐܢܳܫ ܫܳܒܶܩ ܐܰܒܽܘܗܝ ܘܶܐܡܶܗ . ܘܟܽܘܠ ܡܶܕܶܡ ܕܺܐܝܬ ܠܶܗ ܘܳܐܬܶܐ ܒܳܬܰܪܝ ܆ ܠܐ ܡܶܫܟܰܚ ܕܢܶܗܘܶܐ ܠܺܝ ܬܰܠܡܺܝܕܐ ܆ ܫܒܰܩܘ ܗܶܢܽܘܢ ܟܽܘܠ ܡܶܕܶܡ ܘܶܐܙܰܠܘ ܒܳܬܰܪ ܝܶܫܽܘܥ . ܠܰܘ ܓܶܝܪ ܝܽܘܠܦܳܢܐ ܢܰܓܺܝܪܐ ܥܒܰܕ ܐܶܢܽܘܢ ܬܰܠܡܺܝ̈ܕܶܐ . ܐܶܠܐ ܐܶܢ ܒܰܠܚܽܘܕ ܫܶܡܥܳܐ ܕܡܶܠܬܐ ܕܗܰܝܡܳܢܽܘܬܐ . ܡܶܛܽܠ ܓܶܝܪ ܕܚܰܝܳܐ ܗܘܳܬ ܗܰܝܡܳܢܽܘܬܐ ܕܰܒܗܽܘܢ ܆ ܒܰܪ ܫܳܥܬܶܗ ܕܩܰܒܠܰܬ ܠܩܳܠܐ ܚܰܝܳܐ ܇ ܐܶܫܬܰܡܥܰܬ ܠܚܰܝ̈ܶܐ . ܘܰܪܗܶܛܘ ܡܶܚܕܐ ܒܳܬܪܶܗ ܘܠܳܐ ܐܶܫܬܰܘܚܰܪܘ ܡܶܢܶܗ . ܘܰܒܗܳܕܶܐ ܐܶܬܚܙܺܝܘ ܕܳܐܦ ܡܶܢ ܩܕܳܡ ܕܢܶܬܩܪܽܘܢ ܆ ܬܰܠܡܺܝ̈ܕܶܐ ܐܺܝܬܰܝܗܽܘܢ ܗܘܰܘ . 8 ܗܳܢܰܘ ܓܶܝܪ ܥܝܳܕܳܗ̇ ܕܗܰܝܡܳܢܽܘܬܐ ܐܰܝܕܳܐ ܕܰܡܙܺܝܓܐ ܒܰܦܫܺܝܛܽܘܬܐ . ܕܠܰܘ ܡܶܢ ܣܽܘܓܳܐܐ ܕܰܦܝ̈ܳܣܶܐ ܡܩܰܒܠܐ ܝܽܘܠܦܳܢܐ . ܐܶܠܐ ܐܰܟܙܢܐ ܕܥܰܝܢܐ ܚܠܺܝܡܬܐ ܘܰܫܦܺܝܬܐ ܆ ܠܰܘ ܒܦܽܘܪ̈ܣܶܐ ܘܰܒܨܶܢ̈ܥܳܬܐ ܡܩܰܒܠܐ ܙܰܠܺܝܩܐ ܕܡܶܫܬܰܕܰܪ ܠܘܳܬܳܗ̇ ܆ ܐܶܠܐ ܒܰܪ ܫܳܥܬܶܗ ܕܡܶܬܦܰܬܚܐ ܡܫܰܠܛܳܐܺܝܬ ܡܶܬܒܰܩܝܐ ܒܢܽܘܗܪܶܗ ܆ ܡܶܛܽܠ ܚܙܳܝܐ ܚܠܺܝܡܐ ܕܰܟܝܳܢܗ̇ ܆ ܗܳܟܰܢܐ ܐܳܦ ܥܰܝܢܐ ܕܗܰܝܡܳܢܽܘܬܐ ܕܣܺܝܡܐ ܒܓܰܘ ܒܳܒܬܐ ܕܰܦܫܺܝܛܽܘܬܐ ܇ ܡܶܚܕܳܐ ܕܫܳܡܥܳܐ ܩܳܠܐ ܕܰܐܠܳܗܐ ܆ ܡܶܫܬܰܘܕܥܳܐ ܠܶܗ ܆ ܘܕܳܢܰܚ ܒܳܗ̇ ܢܽܘܗܪܐ ܕܡܶܠܬܗ̇ . ܘܰܦܨܺܝܚܳܐܺܝܬ ܣܳܘܚܐ ܠܩܽܘܒܠܶܗ ܘܰܡܩܰܒܠܐ ܠܶܗ . ܐܰܝܟ ܕܶܐܡܰܪ ܗܽܘ ܡܳܪܰܢ ܒܰܣܒܰܪܬܶܗ . ܕܥܶܪ̈ܒܶܐ ܕܺܝܠܝ ܩܳܠܝ ܫܳܡܥܺܝܢ ܘܳܐܬܶܝܢ ܒܳܬܰܪܝ . ܟܽܘܠ ܐܰܝܟܐ ܓܶܝܪ ܕܰܢܛܺܝܪܐ ܗܰܝܡܳܢܽܘܬܐ ܕܰܟܝܳܢܐ ܒܬܰܩܢܽܘܬܳܗ̇ ܆ ܥܶܪܒܶܗ ܗܽܘ ܕܪܳܥܝܐ ܗܰܘ ܕܰܢܛܺܝܪܐ ܠܘܳܬܶܗ ܗܰܝܡܳܢܽܘܬܐ ܗܳܕܐ . 9 ܗܳܟܰܢܐ ܐܳܦ ܥܰܠ ܡܰܬܰܝ ܟܬܺܝܒ . ܕܰܚܙܳܝܗܝ ܡܳܪܰܢ ܕܝܰܬܺܝܒ ܒܶܝܬ ܡܳܟ̈ܣܶܐ ܘܰܩܪܳܝܗܝ . ܘܡܶܚܕܐ ܫܒܰܩ ܬܶܐܓܽܘܪܬܶܗ ܥܰܡ ܟܽܘܠܶܗ ܩܶܢܝܳܢܶܗ . ܘܶܐܙܰܠ ܒܳܬܪܶܗ . ܘܬܽܘܒ ܥܰܠ ܦܺܝܠܺܝܦܳܘܣ ܟܬܺܝܒ ܆ ܕܶܐܡܰܪ ܠܶܗ ܬܳܐ ܒܳܬܰܪܝ ܆ ܘܡܶܚܕܐ ܐܶܙܰܠ ܒܳܬܪܶܗ . ܒܗܳܕܶܐ ܗܳܟܺܝܠ ܫܰܦܝܽܘܬܐ ܘܰܦܫܺܝܛܽܘܬܐ ܐܶܙܰܠܘ ܫܠܺܝ̈ܚܶܐ ܒܳܬܰܪ ܡܶܠܬܶܗ ܕܰܡܫܺܝܚܐ . ܘܠܐ ܐܶܫܟܰܚ ܥܳܠܡܳܐ ܕܰܢܥܰܘܶܟ ܐܶܢܘܢ ܆ ܘܠܐ ܥܝܳܕ̈ܶܐ ܐܢܳܫ̈ܳܝܶܐ ܕܢܶܟܠܽܘܢ ܐܶܢܽܘܢ . ܘܠܐ ܚܕܳܐ ܡܶܢ ܐܰܝܠܶܝܢ ܕܰܣܒܺܝܪ̈ܳܢ ܒܓܰܘ ܥܳܠܡܐ ܕܺܐܝܬܰܝܗܶܝܢ ܡܶܕܶܡ ܇ ܐܶܬܡܨܺܝ ܕܰܢܥܰܘܟܳܢ ܠܢܰܦ̈ܫܳܬܐ ܗܳܠܶܝܢ ܕܰܐܪܓܶܫ ܒܰܐܠܳܗܐ . ܡܶܛܽܠ ܕܠܰܝܬ ܡܶܕܶܡ ܒܥܳܠܡܐ ܕܚܰܝܠܬܳܢ ܡܶܢ ܡܶܠܬܐ ܕܰܐܠܳܗܐ ܆ ܠܘܳܬ ܒܰܪܢܳܫܐ ܕܺܐܝܬ ܒܶܗ ܚܰܝ̈ܶܐ ܕܗܰܝܡܳܢܽܘܬܐ . ܗܰܘ ܓܶܝܪ ܕܰܡܚܺܝܠܐ ܒܶܗ ܡܶܠܬܐ ܡܶܛܽܠ ܡܺܝܬܽܘܬܐ ܕܢܰܦܫܶܗ ܆ ܡܶܬܡܰܚܠܐ ܒܶܗ ܡܶܠܬܐ ܚܰܝܠܬܳܢܺܝܬܐ ܆ ܘܡܶܬܟܪܰܗ ܒܶܗ ܝܽܘܠܦܳܢܐ ܚܠܺܝܡܐ ܕܰܐܠܳܗܐ . ܟܽܘܠ ܐܰܝܟܐ ܓܶܝܪ ܕܚܰܝ ܒܰܪ ܐܢܳܫܐ ܆ ܠܬܰܡܳܢ ܦܳܢܝܐ ܟܽܠܳܗ̇ ܣܳܥܽܘܪܽܘܬܐ ܕܚܰܝ̈ܰܘܗܝ . ܐܰܝܢܐ ܓܶܝܪ ܕܰܠܥܳܠܡܐ ܚܰܝ ܆ ܠܘܳܬ ܥܳܠܡܐ ܗܦܺܝܟܐ ܟܽܠܳܗ̇ ܬܶܫܡܶܫܬܐ ܕܚܽܘܫ̈ܳܒܰܘܗܝ ܘܰܕܪ̈ܶܓܫܰܘܗܝ . ܘܰܐܝܢܐ ܕܠܰܐܠܳܗܐ ܚܰܝ ܆ ܠܘܳܬ ܦܽܘܩܕ̈ܳܢܰܘܗܝ ܚܰܝ̈ܠܬܳܢܶܐ ܦܳܢܝܐ ܢܰܦܫܶܗ ܆ ܥܰܡ ܟܽܠܗܽܘܢ ܙܰܘ̈ܥܰܘܗܝ . ܡܶܛܽܠ ܓܶܝܪ ܕܠܐ ܬܠܶܐ ܗܘܳܐ ܒܗܳܢܽܘܢ ܕܶܐܬܩܪܺܝܘ ܆ ܝܽܘܩܪܐ ܕܪܶܚܡܬܐ ܕܰܐܪ̈ܥܳܢܝܳܬܐ ܆ ܡܶܚܕܐ ܐܶܫܬܡܰܥܘ ܠܩܳܠܐ ܕܰܩܪܳܐ ܐܶܢܽܘܢ . ܐܰܣܽܘܪ̈ܶܐ ܓܶܝܪ ܕܥܳܠܡܐ ܆ ܝܽܘܩܪܐ ܐܶܢܽܘܢ ܠܡܰܕܥܐ ܘܰܠܚܽܘܫ̈ܳܒܶܐ . ܘܟܽܘܠ ܐܰܝܢܐ ܕܰܒܗܽܘܢ ܐܰܣܺܝܪ ܘܰܦܟܺܝܪ ܆ ܝܰܩܺܝܪܳܐܺܝܬ ܫܳܡܰܥ ܩܳܠܐ ܕܰܩܪܳܝܬܶܗ ܕܰܐܠܳܗܐ . ܫܠܺܝ̈ܚܶܐ ܕܶܝܢ ܠܰܘ ܗܳܟܰܢܐ . ܘܟܺܐܢ̈ܶܐ ܘܰܐܒܳܗ̈ܳܬܐ ܆ ܠܰܘ ܒܗܳܢܐ ܛܽܘܦܣܐ . ܐܶܠܐ ܐܶܫܬܡܰܥܘ ܐܰܝܟ ܚܰܝ̈ܶܐ ܆ ܘܰܢܦܰܩܘ ܐܰܝܟ ܩܰܠܺܝ̈ܠܶܐ ܕܰܒܝܽܘܩܪܐ ܕܡܶܕܶܡ ܠܐ ܐܰܣܺܝܪ̈ܺܝܢ . ܡܰܢ ܗܘ ܓܶܝܪ ܕܡܶܫܟܰܚ ܐܳܣܰܪ ܘܰܡܥܰܘܶܟ ܠܢܰܦܫܐ ܐܰܝܕܐ ܕܒܰܐܠܳܗܐ ܡܰܪܓܫܐ . ܦܬܺܝܚܐ ܓܶܝܪ ܘܰܡܛܰܝܒܐ ܆ ܕܟܽܘܠ ܐܶܡܰܬܝ ܕܳܐܬܶܐ ܢܽܘܗܪܐ ܕܩܳܠܐ ܐܰܠܳܗܳܝܐ ܆ ܢܶܫܟܚܳܗ̇ ܕܰܡܥܰܬܕܐ ܠܰܡܩܰܒܳܠܽܘܬܗ . ܩܪܳܐ ܬܽܘܒ ܡܳܪܰܢ ܐܳܦ ܠܙܰܟܰܝ ܡܶܢ ܬܺܐܬܐ ܆ ܘܡܶܚܕܐ ܢܚܶܬ ܩܰܠܺܝܠܳܐܝܬ ܘܩܰܒܠܶܗ ܒܓܰܘ ܒܰܝܬܶܗ ܆ ܡܶܛܽܠ ܕܰܡܣܰܟܶܐ ܗܘܳܐ ܕܢܶܚܙܶܝܘܗܝ . ܘܢܶܗܘܶܐ ܠܗ ܬܰܠܡܺܝܕܐ . ܐܳܦ ܩܕܳܡ ܕܢܶܩܪܶܝܘܗܝ . ܘܗܳܢܰܘ ܕܽܘܡܳܪܐ ܇ ܕܟܰܕ ܡܳܪܰܢ ܥܰܡܶܗ ܠܐ ܡܰܠܶܠ ܆ ܘܦܰܓܪܳܢܳܐܝܬ ܠܐ ܚܙܳܝܗܝ ܇ ܡܶܢ ܡܰܡܠܠܐ ܕܰܐܚܪ̈ܳܢܶܐ ܗܰܝܡܶܢ ܒܶܗ . ܡܶܛܽܠ ܕܗܰܝܡܳܢܽܘܬܐ ܕܒܶܗ ܆ ܒܚܰܝ̈ܶܐ ܘܚܽܘܠܡܳܢܐ ܕܰܟܝܳܢܳܗ̇ ܢܛܺܝܪܐ ܗܘܳܬ . ܒܗܳܝ ܓܶܝܪ ܕܰܫܡܰܥ ܛܶܒܶܗ ܘܗܰܝܡܢܶܗ ܆ ܗܰܝܡܳܢܽܘܬܶܗ ܚܰܘܺܝ . ܘܰܒܗܳܝ ܕܶܐܫܬܰܘܕܺܝ ܕܦܶܠܓܽܘܬ ܢܶܟ̈ܣܰܘܗܝ ܢܶܬܶܠ ܠܡܶܣ̈ܟܺܢܶܐ ܇ ܘܚܰܕ ܒܰܐܪ̈ܒܥܐ ܕܡܶܕܶܡ ܕܰܓܠܰܙ ܢܰܦܢܶܐ ܆ ܒܗܳܕܶܐ ܗܳܟܺܝܠ ܇ ܦܫܺܝܛܽܘܬܐ ܕܗܰܝܡܳܢܽܘܬܗ ܐܰܕܢܰܚ ܒܶܗ ܇ ܐܶܠܽܘ ܠܐ ܓܶܝܪ ܦܫܺܝܛܽܘܬܐ ܐܰܝܕܐ ܕܦܰܐܝܐ ܠܗܰܝܡܳܢܽܘܬܐ ܐܶܬܡܳܠܝ ܒܗܰܘ ܥܶܕܳܢ ܪܶܥܝܳܢܶܗ ܕܙܰܟܰܝ ܆ ܠܰܘ ܗܳܢܐ ܫܽܘܘܕܳܝܐ ܫܦܺܝܥܐ ܠܝܶܫܽܘܥ ܡܶܫܬܰܘܕܶܐ ܗܘܳܐ ܆ ܘܗܰܘ ܡܶܕܶܡ ܕܶܐܬܟܰܢܰܫ ܒܥܰܡܠܐ ܠܰܫܢ̈ܰܝܳܐ ܆ ܒܥܶܕܳܢܐ ܙܥܽܘܪܐ ܡܰܦܶܩ ܗܘܳܐ ܘܰܡܦܰܠܶܓ . ܡܶܕܶܡ ܓܶܝܪ ܕܟܰܢܶܫܬܶܗ ܚܳܪܥܽܘܬܐ ܆ ܦܫܺܝܛܽܘܬܐ ܠܶܗ ܪܳܕܝܐ ܗܘܳܬ . ܘܰܐܝܠܶܝܢ ܕܶܐܬܩܢܺܝ ܡܶܢ ܚܽܘܫ̈ܳܒܶܐ ܕܰܨܢܺܝܥܽܘܬܐ ܆ ܫܰܦܝܽܘܬ ܢܰܦܫܐ ܠܗܶܝܢ ܡܒܰܕܪܐ ܗܘܳܬ ܆ ܘܡܶܕܶܡ ܕܶܐܫܟܚܰܬ ܘܰܩܢܳܬ ܥܳܠܽܘܒܽܘܬܐ . ܗܰܝܡܳܢܽܘܬܐ ܒܶܗ ܟܳܦܪܐ ܗܘܳܬ ܆ ܘܰܕܠܐ ܐܺܝܬܰܘܗܝ ܕܺܝܠܳܗ̇ ܩܳܥܝܐ ܗܘܳܬ . ܡܶܛܽܠ ܕܰܐܠܳܗܐ ܗ̣ܘ ܒܰܠܚܽܘܕ ܩܶܢܝܳܢܳܗ̇ ܕܗܰܝܡܳܢܽܘܬܐ . ܘܠܐ ܡܶܬܛܦܺܝܣܐ ܕܬܶܩܢܶܐ ܥܰܡܶܗ ܩܶܢ̈ܝܳܢܶܐ ܐܚܪ̈ܳܢܶܐ . ܙܥܽܘܪ̈ܺܝܢ ܠܳܗ̇ ܓܶܝܪ ܟܽܘܠ ܩܶܢ̈ܝܳܢܺܝܢ ܠܗܰܝܡܳܢܽܘܬܐ ܇ ܠܒܰܪ ܡܶܢ ܗܰܘ ܚܰܕ ܩܶܢܝܳܢܐ ܡܩܰܘܝܳܢܐ ܕܺܐܝܬܰܘܗܝ ܐܰܠܳܗܐ . ܘܳܐܦ ܡܶܛܽܠ ܗܳܕܶܐ ܓܶܝܪ ܣܺܝܡܐ ܒܰܢ ܗܰܝܡܳܢܽܘܬܐ ܆ ܕܰܐܠܳܗܐ ܒܰܠܚܽܘܕ ܬܶܫܟܰܚ ܘܬܶܩܢܶܐ ܆ ܘܟܽܠ ܡܶܕܶܡ ܕܰܠܒܰܪ ܡܶܢܶܗ ܗ̣ܘ . ܚܽܘܣܪܳܢܐ ܢܶܗܘܶܐ ܠܳܗ̇ . ܒܗܳܢܐ ܓܶܝܪ ܪܶܥܝܳܢܐ ܚܰܘܺܝܘ ܠܰܢ ܟܬܳܒ̈ܶܐ ܩܰܕ̈ܺܝܫܶܐ ܇ ܕܡܶܬܩܰܪܰܒ ܒܰܪ ܐܢܳܫܐ ܠܰܐܠܳܗܐ . ܒܗܰܝܡܳܢܽܘܬܐ ܘܒܰܦܫܺܝܛܽܘܬܐ . ܡܶܛܽܠ ܗܳܕܶܐ ܐܳܦ ܐܳܕܳܡ ܘܚܰܘܳܐ ܟܡܳܐ ܕܒܰܦܫܺܝܛܽܘܬܐ ܕܰܟܝܳܢܐ ܩܳܝܡܺܝܢ ܗܘܰܘ ܆ ܘܗܰܝܡܳܢܽܘܬܐ ܕܰܒܗܽܘܢ . ܒܝܰܕ ܚܰܫ̈ܶܐ ܦܰܓܪ̈ܳܢܶܐ ܠܐ ܐܶܬܥܰܒܝܰܬ ܆ ܡܶܚܕܐ ܕܰܫܡܰܥܘ ܦܽܘܩܕܳܢܶܗ ܕܰܐܠܳܗܐ ܆ ܩܰܒܶܠܘ ܘܢܰܛܪܽܘܗܝ . ܐܶܡܰܪ ܠܶܗ ܓܶܝܪ ܐܰܠܳܗܐ ܠܳܐܕܳܡ ܕܠܐ ܬܶܐܟܽܘܠ . ܘܶܐܢ ܐܳܟܶܠ ܐܰܢܬ ܡܳܐܶܬ ܐܰܢܬ . ܐܶܢ ܕܶܝܢ ܬܶܛܰܪ ܦܽܘܩܕܳܢܐ ܆ ܝܳܗܶܒ ܐܢܐ ܠܳܟ ܚܰܝ̈ܶܐ ܕܰܠܥܳܠܰܡ . ܘܰܒܗܰܝܡܳܢܽܘܬܐ ܩܰܒܶܠ ܘܰܢܛܰܪ . ܘܒܰܦܫܺܝܛܽܘܬܶܗ ܠܳܐ ܕܳܢܶܗ ܠܦܽܘܩܕܳܢܐ ܇ ܕܡܶܛܽܠ ܡܳܢܐ ܟܽܠܰܢ ܡܶܢ ܚܰܕ ܐܺܝܠܳܢܐ ܇ ܘܰܐܫܠܛܰܢ ܥܰܠ ܫܰܪܟܐ ܕܰܐܚܪ̈ܳܢܶܐ ܆ ܘܰܡܠܰܟ ܕܢܶܬܶܠ ܠܺܝ ܚܰܝ̈ܶܐ . ܐܶܢ ܢܳܛܰܪ ܐܢܐ ܦܽܘܩܕܳܢܐ . ܠܗܳܠܶܝܢ ܡܶܛܽܠ ܦܫܺܝܛܽܘܬܗ ܠܐ ܕܳܢ ܐܳܕܳܡ ܘܥܰܩܶܒ ܆ ܟܰܕ ܕܶܝܢ ܐܶܬܳܐ ܡܶܠܟܶܗ ܕܰܒܥܶܠܕܒܳܒܐ ܘܶܐܫܟܰܚ ܦܫܺܝܛܽܘܬܐ ܆ ܐܰܠܦܳܗ̇ ܚܳܪܥܽܘܬܐ ܘܰܨܢܺܝܥܽܘܬܐ . ܘܰܙܪܰܥ ܒܶܗ ܒܗܰܘ ܚܰܕ ܚܽܘܫܳܒܐ ܦܫܺܝܛܐ ܆ ܚܽܘܫܳܒܐ ܐܚܪܺܢܐ ܕܰܠܩܽܘܒܠܐ . ܕܗܰܘ ܕܺܐܝܬܰܘܗܝ ܗܘܳܐ ܚܰܕ ܒܰܪܢܳܫܐ ܆ ܘܰܫܘܶܐ ܗܘܳܐ ܟܽܘܠܶܗ ܥܰܡ ܟܽܘܠܶܗ ܒܰܦܫܺܝܛܽܘܬܗ . ܢܶܬܦܰܠܰܓ ܠܰܬܪ̈ܶܝܢ ܠܚܽܘ̈ܫܳܒܶܐ . ܕܨܳܒܶܐ ܘܠܐ ܨܳܒܶܐ . ܘܕܳܐܶܢ ܘܡܶܬܕܺܝܢ . ܘܡܶܬܦܰܪܬܰܟ ܕܢܶܥܒܶܕ ܐܰܘ ܠܐ . ܘܰܠܗܰܘ ܫܰܒܪܐ ܘܰܦܫܺܝܛܐ ܆ ܥܰܒܕܶܗ ܡܶܠܟܳܐ ܕܶܐܬܩܰܪܰܒ ܠܶܗ ܆ ܕܰܝܳܢܐ ܕܦܽܘܩܕܳܢܐ ܕܰܐܠܳܗܐ ܕܰܠܘܳܬܶܗ . ܘܡܶܛܽܠ ܕܰܐܘܒܶܕ ܦܫܺܝܛܽܘܬܗ ܆ ܘܳܐܦ ܠܐ ܒܕܰܝܳܢܽܘܬܗ ܐܰܟܫܰܪ . ܕܳܢ ܓܶܝܪ ܣܰܟܠܳܐܺܝܬ ܆ ܕܘܳܠܶܐ ܕܢܶܫܬܡܰܥ ܒܥܶܠܕܒܳܒܐ ܝܰܬܺܝܪ ܡܶܢ ܪܳܚܡܐ ܆ ܘܩܳܛܽܘܠܐ ܛܳܒ ܡܶܢ ܡܰܚܝܳܢܐ . ܘܗܰܘ ܕܰܐܠܶܦ ܒܺܝ̈ܫܳܬܐ ܇ ܝܰܬܺܝܪ ܡܶܢ ܗܰܘ ܕܰܗܘܳܐ ܠܗܽܘܢ ܡܰܠܦܳܢܐ ܕܛܳܒ̈ܳܬܐ . ܟܡܳܐ ܓܶܝܪ ܕܒܰܦܫܺܝܛܽܘܬܐ ܩܳܝܡܺܝܢ ܗܘܰܘ ܆ ܠܦܽܘܩܕܳܢܐ ܕܰܐܠܳܗܐ ܐܶܫܬܡܰܥܘ . ܘܡܶܢ ܕܨܳܒܘ ܕܢܶܬܚܰܪܥܽܘܢ ܆ ܗܘܰܘ ܡܩܰܒ̈ܠܳܢܶܐ ܕܡܶܠܟܶܗ ܕܳܐܟܶܠ ܩܰܪܨܐ . ܡܶܛܽܠ ܕܚܳܪܥܽܘܬܐ ܒܓܰܒܐ ܗܝ ܕܣܛܢܐ . ܦܫܺܝܛܽܘܬܐ ܕܶܝܢ ܠܘܳܬ ܗܳܢܽܘܢ ܕܺܐܝܬܰܝܗܽܘܢ ܕܰܡܫܺܝܚܐ . ܠܐ ܓܶܝܪ ܐܢܳܫ ܨܳܒܶܐ ܕܢܶܗܘܶܐ ܚܳܪܥܐ ܘܰܨܢܺܝܥܐ ܆ ܘܡܶܫܟܰܚ ܕܢܶܬܬܰܠܡܰܕ ܠܰܡܫܺܝܚܐ ܇ ܐܰܝܟ ܕܬܳܒܰܥ ܝܽܘܠܦܳܢܶܗ . ܪܶܥܝܳܢܐ ܓܶܝܪ ܕܰܡܠܶܐ ܚܳܪܥܽܘܬܐ ܆ ܒܟܽܠ ܙܒܰܢ ܣܳܬܰܪ ܘܒܳܢܶܐ ܚܽܘ̈ܫܳܒܶܐ ܕܰܠܩܽܘܒܠܐ . ܘܳܐܣܰܪ ܘܫܳܪܶܐ . ܘܡܰܫܰܪ ܘܰܡܕܰܓܶܠ . ܘܰܒܙܰܒܢܐ ܗܳܢܐ ܕܳܐܶܢ ܕܫܰܦܺܝܪܐ ܆ ܒܙܰܒܢܳܐ ܕܶܝܢ ܐܚܪܺܢܐ ܡܰܣܠܶܐ ܠܳܗ̇ . ܘܰܚܠܳܦܶܝܗ̇ ܓܳܒܶܐ ܠܰܐܚܪܺܬܐ . ܪܶܥܝܳܢܐ ܓܶܝܪ ܕܰܡܕܰܪܶܫ ܒܚܳܪܥܽܘܬܐ ܆ ܡܰܥܒܰܪܬܐ ܗ̣ܘ ܕܚܽܘ̈ܫܳܒܶܐ ܒ̈ܠܺܝܠܶܐ . ܘܠܐ ܡܟܰܬܰܪ ܒܰܚܕܐ ܕܰܢܗܰܝܡܢܺܝܗ̇ ܘܢܶܣܬܡܶܟ ܥܠܶܝܗ̇ . ܦܫܺܝܛܽܘܬܐ ܕܶܝܢ ܆ ܕܰܠܩܽܘܒܠܐ ܕܚܳܪܥܽܘܬܐ ܐܺܝܬܶܝܗ̇ ܒܟܽܘܠ ܡܶܕܶܡ . ܐܰܝܟܰܢܐ ܕܳܐܦ ܗ̣ܘ ܫܡܳܗ̇ ܣܳܗܶܕ ܥܠܶܝܗ̇ ܆ ܕܠܰܝܬ ܒܳܗ̇ ܚܽܘ̈ܫܳܒܶܐ ܕܫܳܪ̈ܶܝܢ ܠܰܚ̈ܕܳܕܐ . ܫܡܳܐ ܓܶܝܪ ܐܰܝܢܐ ܕܠܳܚܶܡ ܠܰܐܠܳܗܐ ܩܰܒܠܰܬ ܦܫܺܝܛܽܘܬܐ . ܡܶܛܽܘܠ ܕܳܐܦ ܠܰܐܠܳܗܐ ܦܫܺܝܛܐ ܩܳܪܶܝܢ ܚܢܢ ܇ ܒܡܶܠܬܐ ܕܬܰܘܕܺܝܬܰܢ ܕܰܥܠܰܘܗܝ . ܥܰܠ ܕܠܰܝܬ ܒܶܗ ܪ̈ܽܘܟܳܒܶܐ ܘܰܡܢܰܘ̈ܳܬܐ ܕܗܰܕ̈ܳܡܶܐ . ܗܳܟܰܢܐ ܐܳܦ ܐܰܝܢܐ ܕܠܳܐ ܡܨܰܢܰܥ ܒܒܺܝ̈ܫܳܬܐ ܆ ܦܫܺܝܛܐ ܡܶܬܩܪܶܐ ܡܶܢܰܢ ܒܡܶܠܬܐ ܕܰܥܝܳܕܐ . ܒܗܳܝ ܕܠܰܝܬ ܒܪܶܥܝܳܢܗ ܪܳܦܽܘܬܽܘܬܐ ܕܒܺܝ̈ܫܳܬܐ . ܘܠܳܐ ܝܳܕܰܥ ܕܰܢܚܽܘܪ ܘܢܶܥܒܶܕ ܡܰܦܩܳܢܐ ܠܰܐܝܠܶܝܢ ܕܡܶܢ ܥܳܠܡܐ ܦܳܓ̈ܥܳܢ ܒܶܗ . ܘܠܳܐ ܕܢܶܬܦܰܪܰܣ ܘܢܰܒܶܐܫ ܠܰܒܥܶܠܕ̈ܒܳܒܰܘܗܝ . ܘܠܐ ܕܢܶܥܒܶܕ ܫܪܳܝܐ ܠܰܐܝܠܶܝܢ ܕܡܶܬܰܐܡܪ̈ܳܢ ܠܩܽܘܒܠܶܗ . ܘܠܐ ܕܰܢܩܰܛܰܪ ܢܶܟ̈ܠܶܐ ܘܢܶܥܒܶܕ ܟܡܻ̈ܐܢܶܐ . ܘܠܐ ܕܢܶܨܛܰܢܰܥ ܘܢܰܒܶܐܫ ܠܰܐܚܪ̈ܳܢܶܐ . ܗܳܠܶܝܢ ܘܕܰܐܝܟ ܗܳܠܶܝܢ ܦܫܺܝܛܽܘܬܐ ܕܬܶܥܒܶܕ ܠܐ ܝܳܕܥܐ . ܘܡܶܛܽܠ ܗܳܕܶܐ ܒܟܽܘܠ ܙܰܒ̈ܢܺܝܢ ܠܳܗ̇ ܐܶܬܓܥܶܠܘ ܐܪ̈ܳܙܰܝ ܐܰܠܳܗܐ . ܘܗܺܝ ܐܶܫܬܰܘܝܰܬ ܠܓܶܠܝܳܢ̈ܶܐ ܐܰܠܳܗ̈ܳܝܶܐ . ܐܰܝܟ ܕܳܐܦ ܫܠܺܝ̈ܚܶܐ ܟܰܕ ܐܶܬܓܒܺܝܘ ܆ ܝܺܕܺܝܥܐ ܕܝܰܬܺܝܪ ܡܶܢ ܟܽܘܠ ܐܢܳܫ ܦܫܺܝܛܺܝܢ ܗܘܰܘ . ܐܳܦ ܡܶܛܽܠ ܗܳܕܶܐ ܓܶܝܪ ܓܒܳܐ ܐܶܢܽܘܢ ܝܶܫܽܘܥ ܆ ܕܰܒܝܰܕ ܦܫܺܝܛܽܘܬܗܽܘܢ ܢܒܰܙܰܚ ܒܚܶܟܡܬܶܗ ܕܥܳܠܡܐ . ܘܰܒܗܶܕܝܽܘܛܽܘܬܗܽܘܢ ܢܚܰܘܶܐ ܣܪܺܝܩܬܳܐ ܠܺܝܕܰܥܬܐ ܕܰܪ̈ܕܰܝܳܐ ܘܣܳܦܪ̈ܶܐ . ܐܰܝܟ ܕܶܐܡܰܪ ܐܳܦ ܦܰܘܠܳܘܣ . ܕܰܓܒܳܐ ܐܰܠܳܗܐ ܠܣܰܟ̈ܠܰܘܗܝ ܕܥܳܠܡܐ ܕܢܰܒܗܶܬ ܠܚܰܟܺܝ̈ܡܰܘܗܝ ... ܘܬܽܘܒ ܐܶܡܰܪ . ܕܠܐ ܗܳܐ ܐܰܫܛܝܗ̇ ܐܰܠܳܗܐ ܚܶܟܡܬܶܗ ܕܥܳܠܡܐ ܗܳܢܐ .. ܘܬܽܘܒ ܐܶܡܰܪ . ܕܡܶܛܽܠ ܕܰܒܚܶܟܡܬܶܗ ܕܰܐܠܳܗܐ ܠܐ ܐܺܝܕܰܥ ܥܳܠܡܐ ܒܚܶܟܡܬܐ ܠܰܐܠܳܗܐ ܆ ܨܒܳܐ ܐܰܠܳܗܐ ܕܰܒܫܳܛܝܽܘܬܐ ܕܟܳܪܽܘܙܽܘܬܐ ܆ ܢܺܚܶܐ ܠܰܐܝܠܶܝܢ ܕܰܡܗܰܝܡܢܺܝܢ .. ܘܬܽܘܒ ܐܶܡܰܪ ܗܘܳܐ ܠܘܳܬ ܐܢܳܫ̈ܺܝܢ ܡܶܢ ܬܰܠܡܺܝ̈ܕܰܘܗܝ ܇ ܕܒܺܝܕܰܥܬܐ ܕܥܳܠܡܐ ܡܶܫܬܰܒܗܪܺܝܢ ܗܘܰܘ . ܕܰܚܙܰܘ ܐܳܦ ܩܪ̈ܳܝܬܟܽܘܢ ܐܰܚ̈ܰܝ . ܕܠܐ ܣܰܓ̈ܺܝܶܐܐ ܒܟܽܘܢ ܚܰܟܺܝ̈ܡܶܐ ܒܰܒܣܰܪ . ܘܰܒܗܳܠܶܝܢ ܕܶܐܡܪܶܬ ܆ ܠܰܘ ܕܠܰܝܬ ܚܶܟܡܬܐ ܒܝܽܘܠܦܳܢܶܗ ܕܰܡܫܺܝܚܐ ܨܳܒܶܐ ܐܢܐ ܕܶܐܚܰܘܶܐ . ܐܶܠܐ ܕܚܶܟܡܬܐ ܗܳܝ ܕܰܠܥܶܠ ܡܶܢ ܥܳܠܡܐ ܇ ܚܶܟܡܬܶܗ ܕܰܡܫܺܝܚܐ . ܕܺܐܝܬܶܝܗ̇ ܚܶܟܡܬܗ ܕܥܳܠܡܐ ܆ ܣܰܩܽܘܒܠܗ̇ ܒܟܽܠ ܡܶܕܶܡ ܆ ܐܰܝܟ ܕܺܐܝܬܰܘܗܝ ܚܶܫܽܘܟܐ ܣܰܩܽܘܒܠܶܗ ܕܢܽܘܗܪܐ ܇ ܘܡܰܪܺܝܪܐ ܕܚܰܠܝܐ ܆ ܘܟܽܘܪܗܳܢܐ ܕܚܽܘܠܡܳܢܐ . ܚܶܟܡܬܐ ܓܶܝܪ ܐܰܠܳܗܳܝܬܐ ܆ ܠܰܘ ܒܗܳܠܶܝܢ ܡܶܬܢܰܨܚܐ ܇ ܒܗܶܪܓܐ ܘܪܶܢܝܐ ܕܚܽܘܫ̈ܳܒܶܐ ܐܰܪ̈ܥܳܢܳܝܶܐ ܆ ܐܶܠܐ ܟܽܘܠܶܗ ܗܶܕܣܳܗ̇ ܒܪ̈ܽܘܚܳܢܝܳܬܐ ܗ̣ܘ . ܘܙܰܘ̈ܥܶܝܗ̇ ܘܚܽܘ̈ܫܳܒܶܝܗ̇ ܠܥܶܠ ܡܶܢ ܥܳܠܡܐ ܐܺܝܬܰܝܗܽܘܢ ܐܰܝܟ ܕܳܐܦ ܫܠܺܝܚܐ ܡܰܣܗܶܕ ܗܘܳܐ ܥܰܠ ܢܰܦܫܶܗ ܇ ܕܒܽܘܪܳܐ ܠܰܡ ܐܺܝܬܰܝ ܠܚܶܟܡܬܶܗ ܕܥܳܠܡܐ . ܐܶܠܐ ܒܺܝܕܰܥܬܝ ܩܳܢܶܐ ܐܢܐ ܚܶܟܡܬܐ ܕܰܠܥܶܠ ܡܶܢ ܥܳܠܡܐ . ܘܟܰܕ ܡܰܠܶܦ ܕܠܰܘ ܟܽܠܢܳܫ ܣܳܦܶܩ ܕܢܶܗܘܶܐ ܫܳܡܽܘܥܳܗ̇ ܘܰܡܩܰܒܠܳܢܳܗ̇ ܕܚܶܟܡܬܐ ܗܳܝ ܕܺܐܝܬ ܗܘܳܐ ܠܶܗ ܆ ܡܰܟܪܶܙ ܗܘܳܐ ܘܳܐܡܰܪ . ܕܚܶܟܡܬܐ ܡܡܰܠܠܺܝܢ ܚܢܢ ܒܰܓܡܺܝܪ̈ܶܐ . ܚܶܟܡܬܐ ܠܐ ܕܗܳܢܐ ܥܳܠܡܐ ܆ ܐܳܦ ܠܐ ܕܫܰܠܺܝ̈ܛܳܢܰܘܗܝ ܕܥܳܠܡܐ ܗܳܢܐ ܕܡܶܬܒܰܛܠܺܝܢ . ܐܶܠܐ ܡܡܰܠܠܺܝܢ ܚܢܢ ܚܶܟܡܬܐ ܕܰܐܠܳܗܐ ܒܐܪܳܙ . ܗܳܝ ܕܚܰܕ ܡܶܢ ܚܰܟܺܝ̈ܡܰܘܗܝ ܕܥܳܠܡܐ ܆ ܐܳܦܠܐ ܕܢܶܗܘܶܐ ܫܳܡܽܘܥܳܗ̇ ܡܶܫܟܰܚ .. ܠܐ ܓܶܝܪ ܣܳܦܩܐ ܚܶܟܡܶܬܗ ܕܥܳܠܡܐ ܕܬܶܗܘܶܐ ܫܶܬܶܐܣܬܐ ܇ ܘܰܬܩܰܒܶܠ ܒܶܢܝܳܢܐ ܕܚܶܟܡܬܶܗ ܕܰܐܠܳܗܐ . ܘܥܰܠ ܗܳܕܶܐ . ܦܫܺܝܛܽܘܬܐ ܣܳܡ ܡܳܪܰܢ ܕܬܶܗܘܶܐ ܠܳܗ̇ ܫܶܬܶܐܣܬܐ . ܡܰܢܽܘ ܓܶܝܪ ܕܠܐ ܝܳܕܰܥ ܕܰܟܡܐ ܦܫܺܝܛ ܗܘܐ ܗܰܘ ܙܽܘܘܳܓܐ ܩܰܕܡܳܝܐ ܇ ܕܪ̈ܺܝܫܰܘܗܝ ܕܛܽܘܗܡܐ ܕܰܒܢ̈ܰܝ ܐܢܳܫܐ . ܘܰܐܝܟ ܡܐ ܕܰܦܫܺܝܛܺܝܢ ܗܘܰܘ ܠܟܽܘܠܶܗ ܕܽܘܒܳܪܶܗ ܕܥܳܠܡܐ ܆ ܡܶܛܽܠ ܕܠܐ ܐܶܬܢܰܣܺܝܘ ܐܰܘ ܐܶܬܗܰܦܰܟܘ ܒܰܚܕܐ ܡܶܢ ܨܶܒ̈ܘܳܬܶܗ : ܡܶܛܽܠ ܕܳܐܦ ܠܐ ܗ̣ܘ ܗܽܘܦܳܟܐ ܕܨܶܒ̈ܘܳܬܐ ܕܥܳܠܡܐ . ܥܕܰܟܺܝܠ ܐܶܬܓܠܺܝ ܗܘܳܐ ܆ ܗܳܟܰܢܐ ܩܰܪ̈ܺܝܒܺܝܢ ܗܘܰܘ . ܠܚܶܙ̈ܘܶܐ ܐܰܠܳܗ̈ܳܝܶܐ ܆ ܘܰܐܦܺܝ̈ܢ ܠܽܘܩܒܰܠ ܐܰܦܺܝ̈ܢ ܐܰܠܳܗܐ ܐܰܡܺܝܢܳܐܺܝܬ ܥܰܡܗܽܘܢ ܡܡܰܠܶܠ ܗܘܳܐ ܇ ܘܰܒܥܶܢܝܳܢܐ ܩܰܪܺܝܒܐ ܒܟܽܘܠ ܥܶܕܳܢ ܠܘܳܬܗܽܘܢ ܫܟܺܝܚ ܗܘܳܐ . ܟܰܕ ܡܰܘܒܶܠ ܘܡܰܝܬܶܐ ܠܗܽܘܢ . ܘܕܳܒܰܪ ܠܗܽܘܢ ܡܶܢ ܐܰܬܪܐ ܗܰܘ ܕܡܶܢܶܗ ܗܘܰܘ ܘܒܶܗ ܐܶܬܬܰܩܰܢܘ ܆ ܘܡܰܥܶܠ ܘܣܳܐܶܡ ܠܗܽܘܢ ܒܦܰܪܕܰܝܣܐ . ܘܒܰܕܡܽܘܬܐ ܕܒܰܪ ܐܢܳܫܐ ܆ ܩܰܪܺܝܒܳܐܺܝܬ ܟܽܠ ܡܶܕܶܡ ܡܚܰܘܶܐ ܗܘܐ ܠܗܽܘܢ . ܘܠܐ ܫܩܰܠܘ ܥܠܰܘܗܝ ܚܽܘܫܳܒܐ ܒܪܶܥܝܳܢܗܘܢ ܇ ܕܗܰܘ ܕܰܡܚܰܘܶܐ ܗܘܐ ܠܗܽܘܢ ܇ ܕܰܐܪܰܐ ܐܰܝܟܰܘ ܥܽܘܡܪܶܗ . ܘܡܶܢ ܐܶܡܰܬܝ ܐܺܝܬܰܘܗܝ ܇ ܘܶܐܢ ܡܶܥܒܰܕ ܥܒܺܝܕ ܇ ܘܶܐܢ ܥܒܺܝܕ ܡܰܢܽܘ ܗܰܘ ܕܥܰܒܕܶܗ ܇ ܘܠܰܢ ܡܶܛܽܠ ܡܳܢܳܐ ܒܪܳܢ . ܘܡܶܛܽܠ ܐܰܝܕܐ ܒܗܳܢܐ ܦܰܪܕܰܝܣܐ ܣܳܡܰܢ ܇ ܘܢܳܡܽܘܣܐ ܗܳܢܐ ܐܰܫܠܶܡ ܠܰܢ . ܗܳܠܶܝܢ ܡܶܢ ܪ̈ܶܥܝܳܢܰܝܗܽܘܢ ܡܰܒܥ̈ܕܳܢ ܗܘ̈ܰܝ ܆ ܡܶܛܽܠ ܕܠܐ ܡܶܬܚܰܫܒܐ ܦܫܺܝܛܽܘܬܐ ܕܰܐܝܟ ܗܳܠܶܝܢ ܆ ܐܶܠܐ ܢܬܺܝܦܳܐ ܟܽܠܳܗ̇ ܥܰܡ ܟܽܠܳܗ̇ . ܠܨܰܘܬܐ ܕܗܰܘ ܡܶܕܶܡ ܕܫܶܡܥܐ . ܘܰܡܙܺܝܓ ܚܽܘܫܳܒܳܗ̇ ܟܽܠܶܗ ܒܡܶܠܬܶܗ ܕܗܰܘ ܕܰܡܡܰܠܶܠ ܠܳܗ̇ . ܐܰܝܟ ܕܺܐܝܬܰܘܗܝ ܐܳܦ ܫܰܒܪܐ ܠܘܳܬ ܡܶܠܬܶܗ ܕܰܐܝܢܐ ܕܥܰܡܶܗ ܡܡܰܠܶܠ . ܗܳܐ ܡܳܕܶܝܢ ܐܳܦ ܒܪ̈ܺܝܫܰܝ ܓܶܢܣܰܢ ܩܰܕ̈ܡܳܝܶܐ ܆ ܦܫܺܝܛܽܘܬܐ ܣܳܡ ܐܰܠܳܗܐ . ܘܗܺܝ ܗܘܳܬ ܡܩܰܒܠܳܢܺܝܬܶܗ ܕܦܽܘܩܕܳܢܐ . ܦܫܺܝܛܽܘܬܐ ܓܶܝܪ ܩܰܕܺܝܡܳܐ ܗ̣ܝ ܠܗܰܝܡܳܢܽܘܬܐ . ܡܶܛܽܠ ܕܗܺܝ ܗܰܝܡܳܢܽܘܬܐ ܒܰܪܬܳܐ ܗܝ ܕܰܦܫܺܝܛܽܘܬܐ . ܠܐ ܗܰܝܡܳܢܽܘܬܐ ܕܶܝܢ ܝܰܠܕܐ ܗ̣ܝ ܕܚܳܪܥܽܘܬܐ . ܗܰܘ ܓܶܝܪ ܕܰܨܢܺܝܥ ܘܚܳܪܰܥ ܆ ܠܰܘ ܕܠܺܝܠܐܝܬ ܡܰܫܰܪ ܠܡܶܕܶܡ ܕܫܳܡܰܥ . ܦܫܺܝܛܐ ܕܶܝܢ ܆ ܟܽܠ ܩܳܠܺܝ̈ܢ ܫܳܡܰܥ ܘܰܡܗܰܝܡܶܢ . ܐܶܢ ܕܶܝܢ ܦܫܺܝܛܽܘܬܐ ܗܝ ܕܫܰܦܝܽܘܬܶܗ ܕܰܟܝܳܢܐ ܆ ܡܩܰܒܠܐ ܒܰܠܚܽܘܕ ܗܳܠܶܝܢ ܕܡܶܢ ܐܰܠܳܗܐ ܡܶܬܰܐܡܪ̈ܳܢ ܆ ܡܶܛܽܘܠ ܕܰܐܝܟܰܢܐ ܕܰܐܪܥܐ ܒܬܽܘܩܳܢܐ ܕܰܟܝܳܢܳܗ̇ ܠܗܳܕܶܐ ܣܺܝܡܳܐ ܡܶܢ ܒܳܪܽܘܝܳܗ̇ ܆ ܕܰܬܩܰܒܶܠ ܙܰܪ̈ܥܶܐ ܘܢܶܨ̈ܒܳܬܐ ܕܚܳܫ̈ܚܺܝܢ ܠܣܽܘܢ̈ܩܳܢܶܐ ܕܐܢܳܫܽܘܬܐ ܆ ܗܳܝ ܕܶܝܢ ܕܰܐܦܩܰܬ ܟܽܘ̈ܒܶܐ ܘܕܰܪ̈ܕܪܶܐ ܠܐ ܐܺܝܬܶܝܗ̇ ܕܰܟܝܳܢܳܗ̇ ܆ ܐܶܠܐ ܒܰܓܙܳܪ ܕܺܝܢܐ ܒܳܬܰܪܟܶܢ ܡܶܢܶܗ ܕܥܳܒܽܘܕܐ ܩܰܒܶܠܬܶܗ ܆ ܗܳܟܰܢܐ ܘܳܐܦ ܦܫܺܝܛܽܘܬܐ ܒܶܗ ܒܰܟܝܳܢܰܢ ܣܺܝܡܐ ܡܶܢ ܥܳܒܽܘܕܐ . ܚܳܪܥܽܘܬܐ ܕܶܝܢ ܘܰܨܢܺܝܥܽܘܬܐ ܆ ܒܥܶܠܰܬ ܕܽܘܪ̈ܳܫܶܐ ܕܦܳܓܥܺܝܢ ܒܰܢ ܡܶܢ ܒܳܬܰܪܟܶܢ ܡܩܰܒܠܺܝܢܰܢ . ܐܰܝܟܰܢܐ ܕܣܳܗܶܕ ܐܳܦ ܝܰܠܕܐ ܟܽܘܠܗ ܕܰܒܢ̈ܰܝ ܐܢܳܫܐ . ܕܟܽܠܗܽܘܢ ܗܳܢܽܘܢ ܕܡܶܬܝܰܠܕܺܝܢ ܆ ܩܕܳܡ ܚܳܪܥܽܘܬܐ ܦܫܺܝܛܽܘܬܐ ܡܶܬܬܙܺܝܥܐ ܒܗܽܘܢ . ܘܟܰܕ ܗܶܢܽܘܢ ܝܰܠܽܘ̈ܕܶܐ ܘܫܰܒܪ̈ܶܐ ܆ ܡܠܶܝܢ ܒܪܺܝܪܽܘܬܐ ܘܫܰܦܝܽܘܬܐ . ܡܳܐ ܕܶܝܢ ܕܰܐܓܰܪܘ ܒܥܳܠܡܐ ܒܝܰܕ ܬܰܪܒܺܝܬܐ ܕܰܒܩܰܠܺܝܠ ܩܰܠܺܝܠ ܆ ܘܣܽܘܥܪ̈ܳܢܶܐ ܕܦܳܓܥܺܝܢ ܒܗܽܘܢ ܆ ܡܶܬܝܰܠܦܺܝܢ ܚܳܪܥܽܘܬܐ ܘܰܨܢܺܝܥܽܘܬܐ . ܐܰܝܟܰܢܐ ܕܶܐܢ ܢܶܚܛܽܘܦ ܐܢܳܫ ܝܰܠܽܘܕܐ ܒܰܪ ܫܰܢܬܐ ܆ ܘܢܶܦܽܘܩ ܘܰܢܪܰܒܶܝܘܗܝ ܒܡܰܕܒܪܐ ܆ ܐܰܝܟܰܢܐ ܕܠܰܝܬ ܗܽܘܦܳܟܳܐ ܕܰܒܢ̈ܰܝ ܐܢܳܫܐ ܆ ܘܕܽܘܪܳܫܳܐ ܕܨܶܒܘ̈ܳܬܐ ܕܥܳܠܡܐ ܆ ܘܟܽܠ ܟܽܠܶܗ ܡܶܕܶܡ ܡܶܢ ܗܳܠܶܝܢ ܕܗܽܘܦܳܟܐ ܐܢܳܫܳܝܐ ܠܐ ܢܶܚܙܶܐ ܆ ܒܟܽܘܠܳܗ̇ ܦܫܺܝܛܽܘܬܐ ܕܰܟܝܳܢܐ ܡܶܫܬܟܰܚ ܕܩܳܐܶܡ ܆ ܘܳܐܦ ܡܐ ܕܶܐܬܐ ܠܩܰܘܡܬܐ ܕܓܰܒܪܽܘܬܐ ܆ ܘܗܳܢܐ ܣܰܓܺܝ ܕܠܺܝܠܳܐܝܬ ܡܶܫܟܰܚ ܡܩܰܒܶܠ ܚܶܙܘ̈ܶܐ ܐܰܠܳܗ̈ܳܝܶܐ ܇ ܘܪ̈ܶܥܝܳܢܶܐ ܪ̈ܽܘܚܳܢܶܐ . ܘܰܡܛܰܝܒܳܐܺܝܬ ܗܳܘܶܐ ܡܳܐܢܐ ܠܰܡܩܰܒܳܠܽܘ ܚܶܟܡܬܐ ܐܰܠܳܗܳܝܬܐ . ܘܰܒܗܳܢܐ ܛܽܘܦܣܐ ܣܳܒܰܪ ܐܢܐ ܕܺܐܝܬܰܘܗܝ ܗܘܳܐ ܆ ܘܳܐܦ ܗܰܘ ܟܳܪܽܘܙܐ ܬܡܺܝܗܐ ܝܽܘܚܰܢܳܢ ܡܰܥܡܕܳܢܐ ܕܡܶܛܽܘܠ ܕܰܒܚܽܘܪܒܐ ܐܺܝܬܰܘܗܝ ܗܘܳܐ ܆ ܐܰܝܟ ܣܳܗܕܽܘܬܶܗ ܕܰܟܬܳܒܐ ܆ ܥܕܰܡܐ ܠܝܰܘܡܳܐ ܕܬܰܚܘܺܝܬܶܗ ܕܰܠܘܳܬ ܒܢ̈ܰܝ ܐܺܝܣܪܳܐܶܝܠ ܇ ܐܶܫܟܰܚ ܕܰܢܩܰܒܶܠ ܘܢܺܐܠܰܦ ܐܪ̈ܳܙܶܐ ܐܰܠܳܗ̈ܳܝܶܐ ܇ ܘܢܶܣܰܒ ܚܰܝܠܐ ܕܡܰܥܡܽܘܕܺܝܬܐ ܕܪܽܘܚܐ ܇ ܘܰܐܝܠܶܝܢ ܕܚܰܕ ܡܶܢ ܢܒ̈ܺܝܶܐ ܩܰܕ̈ܡܳܝܶܐ ܒܗܶܝܢ ܠܐ ܐܰܪܓܶܫ ܆ ܗܽܘ ܒܝܰܕ ܦܫܺܝܛܽܘܬܐ ܕܰܟܝܳܢܐ ܕܶܐܬܪܰܒܺܝ ܒܳܗ̇ . ܗܘܳܐ ܡܩܰܒܠܳܢܗܶܝܢ ܒܓܰܘ ܚܽܘܪܒܐ ܆ ܝܰܬܺܝܪܳܐܺܝܬ ܕܶܝܢ . ܕܡܶܢ ܩܕܳܡ ܒܽܘܛܳܠܳܗ̇ ܕܠܰܘܛܬܐ ܘܡܰܘܬܳܗ̇ ܕܰܚܛܺܝܬܐ : ܘܡܶܢ ܩܕܳܡ ܕܢܶܬܬܪܰܥ ܣܝܳܓܳܗ̇ ܕܰܒܥܶܠܕܒܳܒܽܘܬܐ ܕܣܺܝܡ ܗܘܳܐ ܒܰܡܨܰܥܬܐ ܇ ܗܰܘ ܕܒܰܙܩܺܝܦܶܗ ܕܰܡܫܺܝܚܐ ܟܬܺܝܒ ܕܶܐܬܬܪܰܥ ܆ ܗܽܘ ܩܰܕܶܡ ܗܘܳܐ ܡܩܰܒܠܳܢܐ ܕܗܳܠܶܝܢ ܕܡܶܢ ܒܳܬܰܪ ܙܩܺܝܦܐ ܇ ܘܡܶܛܽܠ ܗܳܕܶܐ ܕܒܰܪܬܶܗ ܛܰܝܒܽܘܬܐ ܕܰܠܡܰܕܒܪܐ ܢܶܦܽܘܩ ܆ ܘܰܢܟܰܬܰܪ ܒܰܦܫܺܝܛܽܘܬܐ ܕܰܟܝܳܢܐ . ܘܢܶܫܟܰܚ ܠܰܡܩܰܒܳܠܽܘ ܝܺܕܰܥܬܐ ܕܐܪ̈ܳܙܶܐ ܕܥܶܠܳܝܺܝܢ ܡܶܢ ܟܝܳܢܐ . ܒܳܗ̇ ܗܳܟܺܝܠ ܒܰܕܡܽܘܬܐ ܗܳܕܶܐ ܆ ܐܳܦ ܐܰܠܳܗܐ ܟܰܕ ܦܪܰܩ ܠܥܰܡܐ ܡܶܢ ܡܶܨܪܶܝܢ ܆ ܠܡܰܕܒܪܐ ܚܽܘܪܒܐ ܐܰܦܩܳܗ̇ . ܗܰܘ ܕܒܶܗ ܡܶܬܩܰܢܝܐ ܦܫܺܝܛܽܘܬܐ . ܘܡܶܛܽܠ ܗܳܕܶܐ ܡܗܰܝܡܢܐ ܠܺܝ ܕܰܠܡܰܕܒܪܐ ܗܰܘ ܐܰܦܶܩ ܐܶܢܽܘܢ ܆ ܕܟܰܕ ܡܶܬܚܰܣܟܺܝܢ ܡܶܢ ܕܽܘܪ̈ܳܫܶܐ ܘܰܥܝ̈ܳܕܶܐ ܕܐܢܳܫܽܘܬܐ ܆ ܘܚܳܪܥܽܘܬܐ ܘܚܶܟܡܬܐ ܕܥܳܠܡܐ ܗܳܝ ܕܩܰܒܶܠܘ ܒܓܰܘ ܐܰܪܥܐ ܕܡܶܨܪܶܝܢ ܆ ܬܶܬܥܰܝܰܕ ܒܗܽܘܢ ܦܫܺܝܛܽܘܬܐ ܕܰܟܝܳܢܐ ܆ ܕܰܢܩܰܒܠܽܘܢ ܫܰܦܝܳܐܺܝܬ ܝܽܘܠܦܳܢܐ ܐܰܠܳܗܳܝܐ . ܘܟܰܕ ܛܳܒ ܥܶܠ̈ܠܳܬܐ ܐܚܪ̈ܳܢܝܳܬܐ ܣܰܓܺܝ̈ܳܐܬܐ ܐܺܝܬ ܠܗܳܕܶܐ ܆ ܕܰܐܦܶܩ ܐܶܢܘܢ ܠܡܰܕܒܪܐ ܆ ܐܶܠܐ ܩܰܕܡܳܝܬܐ ܕܟܽܠܗܶܝܢ ܆ ܗܳܕܐ ܡܶܬܚܰܙܝܐ ܕܺܐܝܬܶܝܗ̇ . ܠܡܰܢ ܕܝܳܕܰܥ ܕܰܢܚܽܘܪ ܒܐܪ̈ܳܙܶܐ ܕܰܡܕܰܒܪܳܢܽܘܬܐ ܐܰܠܳܗܳܝܬܐ . ܘܡܶܛܽܠ ܕܗܳܢܽܘܢ ܕܰܢܦܰܩܘ ܡܶܢ ܡܶܨܪܶܝܢ ܆ ܠܐ ܨܒܰܘ ܕܢܶܫܠܚܽܘܢ ܡܶܢܗܽܘܢ ܒܺܝܫܽܘܬܐ ܘܚܳܪܥܽܘܬܐ ܕܶܐܬܺܝܠܶܦܘ ܒܓܰܘ ܡܶܨܪܶܝܢ ܆ ܐܶܠܐ ܒܟܽܠܗܶܝܢ ܣܰܩܽܘܒܠܐ ܗܘܰܘ ܠܡܽܘܠܟܳܢܐ ܕܰܐܠܳܗܐ ܕܰܠܘܳܬܗܘܢ ܆ ܐܶܚܰܕ ܐܶܢܘܢ ܫܢ̈ܰܝܳܐ ܐܰܪ̈ܒܥܺܝܢ ܒܓܰܘ ܡܰܕܒܪܐ . ܕܬܶܬܛܰܠܰܩ ܒܺܝܫܬܐ ܥܰܡ ܡܫܰܡ̈ܫܳܢܶܝܗ̇ ܆ ܘܬܺܐܒܰܕ ܚܳܪܥܽܘܬܐ ܆ ܥܰܡ ܗܳܢܽܘܢ ܕܩܰܒܠܽܘܗ̇ ܡܶܢ ܡܶܨܪܶܝܢ . ܘܕܳܪܐ ܗܰܘ ܕܶܐܬܺܝܠܶܕ ܘܶܐܬܪܰܒܺܝ ܒܓܰܘ ܚܽܘܪܒܐ ܇ ܕܒܰܦܫܺܝܛܽܘܬܐ ܐܰܝܟ ܢܳܡܽܘܣܳܗ̇ ܕܕܽܘܟܬܐ ܗܘܳܬ ܟܽܠܳܗ̇ ܬܰܪܒܺܝܬܗܽܘܢ ܆ ܗܽܘ ܢܶܥܽܘܠ ܢܶܗܘܶܐ ܝܳܪܽܘܬܐ ܕܰܐܪܥܐ ܕܡܽܘܠܟܳܢܐ . ܡܶܛܽܠ ܕܗܳܕܶܐ ܠܳܚܡܐ ܠܰܐܝܠܶܝܢ ܕܰܒܚܽܘܪܒܐ ܡܶܬܪܰܒܶܝܢ ܕܰܦܫܺܝ̈ܛܶܐ ܢܶܗܘܽܘܢ . ܘܗܳܕܶܐ ܢܳܩܦܐ ܠܰܦܫܺܝܛܽܘܬܐ ܆ ܕܗܺܝ ܬܶܫܡܰܥ ܘܬܶܬܛܦܺܝܣ ܠܦܽܘܩܕ̈ܳܢܰܘܗܝ ܕܰܐܠܳܗܐ . ܘܶܐܢ ܐܢܳܫ ܢܶܣܒܰܪ ܆ ܕܡܶܛܽܠ ܕܰܚܙܰܘ ܐܳܬܘ̈ܳܬܐ ܘܬܶܕܡܪ̈ܳܬܐ ܒܓܰܘ ܚܽܘܪܒܐ ܗܰܝܡܶܢܘ : ܘܡܶܛܽܠ ܕܰܕܚܶܠܘ ܡܶܢ ܡܣܳܡ ܒܪܺܝܫܐ ܕܶܐܬܐ ܥܰܠ ܗܳܢܽܘܢ ܕܡܶܢ ܩܕܳܡܰܝܗܽܘܢ ܆ ܡܶܫܬܰܟܚܐ ܕܝܰܬܺܝܪ ܡܶܢܗܽܘܢ ܆ ܗܳܢܽܘܢ ܕܰܢܦܰܩܘ ܡܶܢ ܡܶܨܪܶܝܢ ܚܙܰܘ ܬܶܕܡܪ̈ܳܬܐ . ܥܰܡ ܫܰܪܟܐ ܓܶܝܪ ܕܟܽܘܠܗܽܘܢ ܚܰܝ̈ܠܶܐ ܕܶܐܣܬܥܰܪܘ ܒܓܰܘ ܡܶܨܪ̈ܶܝܢ ܆ ܚܙܰܘ ܐܳܦ ܦܠܳܓܶܗ ܕܝܰܡܐ . ܘܗܳܝ ܡܰܥܒܰܪܬܐ ܕܚܺܝܠܬܐ . ܘܬܽܘܒ ܗܳܝ ܕܰܗܦܰܟ ܐܶܬܬܚܺܝܛ ܝܰܡܐ ܇ ܘܟܰܣܺܝ ܠܡܶܨܪ̈ܳܝܶܐ ܕܥܰܠܘ ܠܓܰܘܶܗ . ܘܗܳܝ ܬܶܕܡܽܘܪܬܐ ܕܰܗܘܳܬ ܒܡܽܘܪܰܬ ܆ ܕܰܒܝܰܕ ܩܰܝܣܐ ܐܶܬܚܰܠܺܝܘ ܡܰܝ̈ܳܐ : ܘܰܗܘܰܘ ܠܗܽܘܢ ܫܶܩܝܐ . ܘܰܐܝܟ ܕܒܰܦܣܺܝ̈ܩܳܬܐ ܗܳܢܽܘܢ ܕܰܢܦܰܩܘ ܡܶܢ ܡܶܨܪܶܝܢ ܆ ܚܰܙܳܝ̈ܶܐ ܕܟܽܠܗܶܝܢ ܬܶܕܡܪ̈ܳܬܐ ܗܘܰܘ ܕܡܶܨܪܶܝܢ ܘܕܰܒܡܰܕܒܪܐ . ܘܰܕܗܳܠܶܝܢ ܕܰܗܘ̈ܰܝ ܒܰܡܨܰܥܬܐ . ܕܳܪܳܐ ܕܶܝܢ ܛܰܠܝܐ ܗܰܘ ܕܰܒܚܽܘܪܒܐ ܐܶܬܺܝܠܶܕ . ܠܐ ܚܙܰܘ ܇ ܐܶܠܐ ܐܶܢ ܒܰܠܚܽܘܕ ܬܶܕܡܪ̈ܳܬܐ ܗܳܢܶܝܢ ܕܥܰܡܗܽܘܢ ܐܰܡܺܝܢܳܢ ܗ̈ܘܰܝ . ܥܰܡܽܘܕܐ . ܘܰܥܢܳܢܐ . ܘܟܺܐܦܐ ܕܡܰܪܕܝܐ . ܘܣܰܠܘܰܝ ܕܣܳܠܩܐ ܗܘܳܬ ܡܶܢ ܝܰܡܐ . ܘܟܰܕ ܛܳܒ ܙܥܽܘܪ̈ܝܳܢ ܗ̈ܘܰܝ ܬܶܕܡܪ̈ܳܬܐ ܕܰܚܙܰܘ ܆ ܡܶܢ ܗܳܢܽܘܢ ܕܰܢܦܰܩܘ ܡܶܢ ܡܶܨܪܶܝܢ ܆ ܗܶܢܽܘܢ ܒܰܦܫܺܝܛܽܘܬܗܽܘܢ ܟܰܬܰܪܘ ܒܕܶܚܠܬܐ ܕܰܐܠܳܗܐ ܇ ܛܳܒ ܡܶܢ ܗܳܢܽܘܢ ܕܰܚܙܰܘ ܐܳܬܘ̈ܳܬܐ ܪܰܘܪ̈ܒܳܬܐ ܘܣܰܓܺܝ̈ܳܐܬܐ . ܘܰܕܬܶܕܰܥ ܕܟܽܘܠܗܽܘܢ ܚܰܝ̈ܠܶܐ ܕܰܗܘܰܘ ܇ ܘܬܶܕܡܪ̈ܳܬܐ ܕܶܐܣܬܥܰܪ ܆ ܠܐ ܐܶܫܟܰܚܘ ܕܢܶܥܩܪܽܘܢ ܘܰܢܒܰܛܠܽܘܢ ܡܶܢܗܽܘܢ ܒܺܝ̈ܫܳܬܐ ܕܺܐܝܠܶܦܘ ܡܶܢ ܡܶܨܪܶܝܢ ܆ ܕܳܪܳܐ ܕܶܝܢ ܗܰܘ ܕܶܐܬܺܝܠܶܕ ܒܡܰܕܒܪܐ ܆ ܡܶܛܽܠ ܦܫܺܝܛܽܘܬܗ ܡܰܠܝܳܐܝܬ ܡܶܢܗܽܘܢ ܡܰܒܥܰܕ ܗܘܳܐ ܆ ܐܶܣܬܰܟܰܠܘ ܡܶܢ ܗܳܕܶܐ . ܕܡܶܢ ܒܳܬܰܪ ܕܡܰܢܰܥܘ ܘܰܡܛܰܘ ܠܰܐܪܥܐ ܝܳܬܶܒܬܐ ܆ ܒܫܽܘܠܳܡܐ ܕܗܳܠܶܝܢ ܐܰܪ̈ܒܥܺܝܢ ܫܢ̈ܺܝܢ ܆ ܟܰܕ ܫܪܰܘ ܠܽܘܩܒܰܠ ܡܶܕܝܰܢ ܆ ܘܨܳܒܶܝܢ ܗܘܰܘ ܕܢܶܥܠܽܘܢ ܒܰܐܪ̈ܥܳܬܐ ܕܥܰܡ̈ܡܶܐ ܆ ܠܽܘܩܒܰܠ ܚܙܳܬܐ ܕܢܶܫ̈ܶܐ ܕܨܰܒܶܬܘ ܘܰܐܘܬܶܒܘ ܠܽܘܩܒܰܠܗܽܘܢ ܡܶܕ̈ܝܰܢܳܝܶܐ ܆ ܫܰܪܟܳܢܐ ܕܥܰܡܐ ܗܰܘ ܕܰܢܦܰܩܘ ܡܶܢ ܡܶܨܪܶܝܢ ܇ ܐܶܫܬܪܰܚ ܗܘܳܐ ܒܗܶܝܢ ܒܙܳܢܝܽܘܬܐ . ܐܰܝܟܰܢܐ ܕܳܐܦ ܟܬܳܒܐ ܩܰܕܺܝܫܐ ܡܰܘܕܰܥ ܇ ܕܰܚܙܐ ܥܰܡܐ ܠܰܒܢ̈ܳܬ ܡܶܕܝܰܢ ܘܶܐܫܬܪܰܚ ܒܙܳܢܝܽܘܬܐ ܇ ܘܶܐܫܬܰܡܠܺܝ ܒܰܒܥܶܠ ܦܳܥܽܘܪ ܆ ܘܰܣܓܶܕܘ ܠܰܦܬܰܟܪ̈ܶܐ . ܘܰܐܝܠܶܝܢ ܕܗܳܕܶܐ ܣܥܰܪܘ ܐܶܝܟ ܕܶܐܡܰܪ ܟܬܳܒܐ ܆ ܗܳܠܶܝܢ ܐܺܝܬܰܝܗܽܘܢ ܗܘܰܘ ܕܦܳܫܘ ܡܶܢ ܗܳܢܽܘܢ ܕܰܢܦܰܩܘ ܡܶܢ ܡܶܨܪܶܝܢ . ܘܰܫܠܰܛ ܒܗܽܘܢ ܠܰܡ ܡܰܘܬܳܢܐ . ܘܡܺܝܬܘ ܡܶܢܗܽܘܢ ܥܶܣܪ̈ܺܝܢ ܘܰܐܪ̈ܒܥܐ ܐܰܠܦܻ̈ܝܢ . ܘܶܐܡܰܪ ܟܬܳܒܐ ܆ ܕܗܳܪܟܐ ܐܶܫܬܰܠܰܡ ܡܶܢܝܳܢܗܘܢ ܕܗܶܢܽܘܢ ܫܶܬܡܳܐܐ ܐܰܠܦܺܝ̈ܢ ܕܰܢܦܰܩܘ ܡܶܢ ܡܶܨܪܶܝܢ ܇ ܘܶܐܡܰܪ ܐܰܠܳܗܐ ܆ ܕܠܐ ܢܶܥܠܽܘܢ ܢܶܚܙܽܘܢ ܐܰܪܥܐ ܕܡܽܘܠܟܳܢܐ . ܘܰܒܝܰܕ ܗܳܕܶܐ ܕܗܶܢܽܘܢ ܒܰܠܚܽܘܕ ܡܶܢ ܟܽܘܠܶܗ ܥܰܡܐ ܡܺܝܬܘ ܆ ܡܶܣܬܟܠܺܝܢ ܚܢܢ ܆ ܕܳܐܦ ܗܶܢܘܢ ܒܰܠܚܽܘܕ ܙܰܢܺܝܘ ܇ ܡܽܘܫܶܐ ܠܰܡ ܘܟܽܠܶܗ ܐܺܝܣܪܳܝܶܠ ܆ ܝܳܬܒܺܝܢ ܗܘܰܘ ܩܕܳܡ ܡܳܪܝܐ ܒܬܰܪܥܐ ܕܡܰܫܟܰܢ ܙܰܒܢܐ . ܘܙܰܡܪܺܝ ܒܰܪ ܣܰܠܽܘ ܪܺܝܫ ܫܰܒܛܐ ܕܫܶܡܥܽܘܢ ܆ ܥܰܠ ܠܩܶܠܳܝܬܐ ܠܘܳܬ ܟܽܘܣܒܺܝ ܒܰܪܬ ܪ̈ܺܝܫܶܐ ܕܡܶܕܝܰܢ . ܠܥܺܝܢ ܡܽܘܫܶܐ ܘܰܠܥܺܝܢ ܟܽܘܠܶܗ ܐܺܝܣܪܳܝܶܠ . ܘܡܶܢ ܬܰܡܳܢ ܩܳܡ ܦܺܝܢܚܶܣ . ܘܚܰܘܺܝ ܢܶܨܚܳܢܐ ܕܰܛܢܳܢܐ ܆ ܡܶܢܳܗ̇ ܓܶܝܪ ܕܗܳܕܶܐ ܕܰܒܫܰܪܟܳܢܐ ܗܰܘ ܕܦܳܫ ܗܘܳܐ ܡܶܢ ܥܰܡܐ ܗܰܘ ܕܰܢܦܰܩ ܡܶܢ ܡܶܨܪܶܝܢ . ܫܳܠܶܛ ܡܰܘܬܳܢܐ ܆ ܙܳܕܶܩ ܠܰܢ ܕܢܶܕܰܥ ܆ ܕܗܳܢܽܘܢ ܒܰܠܚܽܘܕ ܐܶܬܩܰܪܰܒܘ ܠܰܥܒܳܕܐ ܗܰܘ ܕܪܽܘܫܥܐ . ܘܫܰܪܟܐ ܕܟܽܘܠܶܗ ܥܰܡܐ ܕܰܒܡܰܕܒܪܐ ܐܶܬܺܝܠܶܕܘ . ܗܰܘ ܕܶܐܬܪܰܒܺܝ ܘܒܰܒܪܺܝܪܽܘܬܐ ܘܒܰܦܫܺܝܛܽܘܬܐ ܡܶܢ ܕܶܚܠܬܐ ܕܰܐܠܳܗܐ ܆ ܒܬܰܪܥܐ ܕܰܐܠܳܗܐ ܝܳܬܶܒ ܗܘܳܐ ܆ ܘܪ̈ܰܚܡܐ ܒܰܬܝܳܒܽܘܬܐ ܥܰܡ ܡܽܘܫܶܐ ܫܳܐܠ ܗܘܳܐ . ܘܺܐܝܬ ܠܺܝ ܕܶܐܗܰܝܡܢܳܗ̇ ܠܗܳܕܶܐ . ܡܶܢ ܗܳܝ ܕܰܗܘܳܬ ܒܚܶܫܠܶܗ ܕܥܶܓܠܐ . ܕܳܐܦ ܬܰܡܳܢ ܟܰܕ ܢܚܶܬ ܡܽܘܫܶܐ ܡܶܢ ܛܽܘܪܐ ܆ ܘܰܚܙܳܐ ܒܠܺܝܠܽܘܬܶܗ ܕܥܰܡܐ ܆ ܘܺܝܕܰܥ ܕܠܰܘ ܕܟܽܘܠܗܽܘܢ ܐܺܝܬܶܝܗ̇ ܡܚܰܦܛܳܢܽܘܬܐ ܗܳܕܶܐ ܆ ܐܶܠܐ ܕܐܢܳܫ̈ܺܝܢ ܡܶܢܗܽܘܢ ܆ ܫܰܦܶܗ ܠܥܶܓܠܐ ܒܫܽܘܦܺܝܢܳܐ ܆ ܘܒܰܙܩܳܗ̇ ܠܕܶܩܬܶܗ ܥܰܠ ܐܰܦ̈ܰܝ ܡܰܝ̈ܳܐ . ܘܟܰܕ ܐܶܫܬܺܝ ܡܶܢܗܽܘܢ ܥܰܡܐ ܆ ܗܘܰܘ ܠܗܽܘܢ ܒܳܚܽܘܪ̈ܶܐ ܕܚܽܘܫ̈ܳܒܶܐ . ܘܗܳܢܽܘܢ ܕܩܰܕܶܡ ܐܶܬܬܨܺܝܪ ܗܘܳܐ ܥܶܓܠܐ ܒܚܽܘܫ̈ܳܒܰܝܗܘܢ : ܘܰܗܘܰܘ ܡܚܰܦ̈ܛܳܢܶܐ ܥܰܠ ܐܰܦ̈ܰܝ ܣܽܘܥܪܳܢܐ ܕܒܺܝܫܬܐ ܗܳܕܶܐ ܆ ܒܗܽܘܢ ܟܬܺܝܒ ܕܶܐܬܚܰܙܝܰܬ ܐܳܬܶܗ ܕܥܶܓܠܐ . ܘܗܳܢܽܘܢ ܕܶܐܬܩܰܛܰܠܘ ܒܣܰܝ̈ܦܰܝܗܽܘܢ ܕܠܶܘ̈ܳܝܶܐ . ܘܡܶܢ ܫܽܘܠܳܡ ܡܰܘܬܰܝ̈ܗܽܘܢ ܡܶܣܬܰܟܠܺܝܢ ܚܢܢ . ܐܳܦ ܫܽܘܪܳܝ ܛܳܥܝܽܘܬܐ ܕܰܒܗܽܘܢ . ܡܶܛܽܠ ܕܗܶܢܽܘܢ ܚܰܦܶܛܘ . ܘܰܗܘܰܘ ܩܰܕ̈ܡܳܝܶܐ ܒܛܳܥܝܽܘܬܐ ܆ ܠܗܽܘܢ ܐܰܕܪܶܟ . ܐܳܦ ܡܣܳܡ ܒܪܺܝܫܳܐ ܕܓܶܙܪܰܬ ܡܶܠܬܶܗ ܕܡܽܘܫܶܐ ܇ ܒܝܰܕ ܐܳܬܶܗ ܕܥܶܓܠܐ ܕܶܐܬܚܰܙܝܰܬ ܒܰܩܢܽܘܡܗܽܘܢ . ܗܳܟܰܢܐ ܘܳܐܦ ܗܳܪܟܐ ܆ ܡܶܢ ܗܳܝ ܕܰܒܡܰܘܬܐ ܗܰܘ ܕܡܶܢ ܫܶܠܝܐ ܇ ܥܶܣܪ̈ܺܝܢ ܘܰܐܪ̈ܒܥܳܐ ܐܰܠܦܻ̈ܝܢ ܢܦܰܠܘ ܒܰܠܚܽܘܕ . ܘܶܐܡܰܪ ܟܬܳܒܐ ܆ ܕܰܒܗܽܘܢ ܐܶܫܬܰܠܰܡ ܡܶܢܝܳܢܐ ܕܗܳܢܽܘܢ ܕܰܢܦܰܩܘ ܡܶܢ ܡܶܨܪܶܝܢ ܆ ܙܳܕܶܩ ܠܰܢ ܡܶܢ ܗܳܕܐ ܕܢܶܕܰܥ ܆ ܕܗܶܢܽܘܢ ܒܰܠܚܽܘܕ ܐܶܫܬܰܡܠܺܝܘ ܒܙܳܢܝܽܘܬܐ . ܘܡܶܢ ܓܙܳܪ ܕܺܝܢܗܽܘܢ ܢܺܐܠܰܦ ܙܳܢܝܽܘܬܗܽܘܢ . ܘܡܶܢ ܡܰܘܬܗܽܘܢ ܚܛܺܝܦܐ ܆ ܢܶܕܰܥ ܕܳܐܦ ܙܳܢܝܽܘܬܐ ܕܺܝܠܗܽܘܢ ܗܘܳܬ . ܘܗܶܢܽܘܢ ܐܶܬܥܗܰܕܘ ܕܶܚܠܰܬ ܦܬܰܟܪ̈ܶܐ ܕܰܒܡܶܨܪܶܝܢ ܆ ܘܡܶܚܕܐ ܕܰܚܙܰܐܽܘܗ̇ ܒܡܶܕܝܰܢ ܐܶܫܬܰܡܠܺܝܘ ܒܳܗ̇ . ܘܰܦܫܺܝܛܽܘܬܗܽܘܢ ܕܬܰܡܺܝ̈ܡܶܐ ܕܰܒܚܽܘܪܒܐ ܐܶܬܺܝܠܶܕܘ ܆ ܢܶܛܪܰܬ ܐܶܢܘܢ ܠܘܳܬ ܡܳܪܝܐ . ܘܒܰܒܪܺܝܪܽܘܬܐ ܕܠܶܒܗܽܘܢ ܥܰܠ ܬܰܪܥܐ ܕܡܰܫܟܰܢ ܙܰܒܢܐ ܝܳܬܒܺܝܢ ܗܘܰܘ . ܘܰܒܢܰܦ̈ܫܳܬܐ ܕܪ̈ܰܚܺܝܩܳܢ ܡܶܢ ܚܳܪܥܽܘܬܐ ܆ ܘܰܒܚܽܘܫ̈ܳܒܶܐ ܕܰܚܣܺܝܟܺܝܢ ܡܶܢ ܢܶܟܠܐ ܕܒܺܝܫܽܘܬܐ ܆ ܪ̈ܰܚܡܶܐ ܡܶܢ ܡܳܪܝܐ ܫܳܐܠܺܝܢ ܗܘܰܘ . ܘܡܶܛܽܠ ܗܳܕܶܐ . ܐܳܦ ܒܗܽܘܢ ܐܶܫܬܰܡܠܺܝܘ ܗܘܰܘ ܡܽܘ̈ܠܟܳܢܶܐ ܦܰܓܪ̈ܳܢܶܐ ܕܰܠܘܳܬ ܐܰܒܪܳܗܳܡ ܆ ܘܥܶܠܰܬ ܦܫܺܝܛܽܘܬܐ ܘܝܶܪܬܰܬ ܐܰܪܥܐ ܕܡܽܘܠܟܳܢܐ . ܘܒܽܘܪܽܘܬܐ ܩܳܡܰܬ ܒܰܬܚܽܘܡܐ ܕܝܳܪܬܽܘܬܶܗ ܇ ܕܶܐܬܡܰܠܟܰܬ ܠܪܺܝܫ ܓܶܢܣܗܽܘܢ . ܘܬܰܡܺܝܡܽܘܬܳܐ ܕܰܗܘܳܬ ܠܗܽܘܢ ܥܰܡ ܡܳܪܝܐ ܆ ܗܺܝ ܢܰܨܚܰܬ ܐܶܢܽܘܢ ܒܰܩܪ̈ܳܒܰܝܗܽܘܢ ܕܳܐܡܽܘܪ̈ܳܝܶܐ . ܦܩܰܕ ܠܗܽܘܢ ܓܶܝܪ ܝܶܫܽܘܥ ܡܶܢ ܒܳܬܰܪ ܕܰܥܒܰܪܘ ܝܽܘܪܕܢܳܢ ܆ ܕܢܶܬܟܰܪܟܽܘܢ ܠܺܐܝܪܺܝܚܽܘ ܫܰܒܥܐ ܝܰܘ̈ܡܺܝܢ ܫܒܰܥ ܙܰܒ̈ܢܳܬܐ ܆ ܘܰܒܝܰܘܡܐ ܫܒܺܝܥܳܝܐ ܢܶܬܟܰܪܟܽܘܢ ܫܒܰܥ ܙܰܒܢܺܝ̈ܢ ܆ ܟܰܕ ܐܳܙܶܠ ܗܽܘ ܩܕܳܡܰܝܗܘܢ ܥܰܡ ܟܳܗ̈ܢܶܐ ܕܰܛܥܺܝ̈ܢܺܝܢ ܩܰܪ̈ܢܳܬܐ ܆ ܘܩܺܒܽܘܬܶܗ ܕܡܳܪܝܐ . ܘܟܽܠܶܗ ܥܰܡܐ ܒܰܦܫܺܝܛܽܘܬܐ ܆ ܐܰܝܟ ܝܰܠܽܘ̈ܕܶܐ ܒܳܬܰܪ ܐܰܒܳܗܰܝ̈ܗܽܘܢ ܆ ܡܗܰܠܟܺܝܢ ܗܘܰܘ ܒܳܬܰܪ ܝܶܫܽܘܥ ܘܒܳܬܰܪ ܩܺܒܽܘܬܐ . ܘܡܳܢܐ ܐܺܡܰܪ ܥܰܠ ܫܰܪܟܐ ܕܥܰܡܐ ܟܽܠܶܗ ܇ ܕܳܐܦ ܥܰܠ ܝܶܫܽܘܥ ܪܳܡܶܙ ܠܰܢ ܟܬܳܒܐ ܇ ܕܒܶܗ ܝܰܬܺܝܪܳܐܝܬ ܫܟܺܝܚܳܐ ܗܘܳܬ ܦܫܺܝܛܽܘܬܐ ܘܰܒܪܺܝܪܽܘܬܐ . ܘܝܶܫܽܘܥ ܠܰܡ ܛܰܠܝܐ ܆ ܠܐ ܥܳܢܶܕ ܗܘܳܐ ܡܶܢ ܡܰܫܟܢܐ ܆ ܐܶܠܐ ܬܰܡܳܢ ܐܰܡܺܝܢ ܗܘܳܐ ܒܬܶܫܡܶܫܬܶܗ ܕܡܽܘܫܐ . ܘܗܰܘ ܕܰܚܣܺܝܟ ܗܘܳܐ ܡܶܢ ܡܰܦܰܩܬܐ ܘܡܶܢ ܡܰܥܰܠܬܐ ܕܒܰܝܢܳܬ ܣܰܓܺܝ̈ܶܐܐ ܆ ܗܽܘ ܝܰܬܺܝܪܳܐܺܝܬ ܩܰܪܺܝܒ ܗܘܳܐ ܠܰܦܫܺܝܛܽܘܬܐ . ܐܶܢ ܓܶܝܪ ܚܳܪܥܽܘܬܐ ܘܒܺܝܫܽܘܬܐ ܆ ܡܶܢ ܕܽܘܪܳܫܐ ܕܥܰܡ ܣܰܓܺܝ̈ܶܐܐ ܡܶܬܟܰܢܫܳܢ . ܐܺܝܕܺܝܥܐ ܕܰܦܫܺܝܛܽܘܬܐ ܘܬܰܡܺܝܡܽܘܬܐ ܆ ܡܶܢ ܬܰܪܒܺܝܬܐ ܘܗܽܘܦܳܟܐ ܕܰܒܫܶܠܝܐ ܡܶܬܩܰܢܝܳܢ . ܘܰܟܡܳܐ ܕܐܢܳܫ ܢܣܰܓܶܐ ܥܽܘܡܪܶܗ ܒܫܶܠܝܐ ܆ ܗܳܟܰܢܐ ܗܳܘܶܐ ܩܰܢܝܐ ܕܰܦܫܺܝܛܽܘܬܐ . ܘܥܰܠ ܗܳܕܶܐ ܐܳܦ ܗܽܘ ܕܽܘܒܳܪ̈ܶܐ ܕܰܥܝܳܕܶܗ ܕܥܳܠܡܐ ܣܳܗܶܕ ܠܰܢ . ܕܟܽܠ ܐܰܝܠܶܝܢ ܕܶܐܬܪܰܒܺܝܘ ܫܰܠܝܳܐܺܝܬ ܆ ܘܠܳܐ ܗܘܳܬ ܠܗܽܘܢ ܡܰܦܰܩܬܐ ܒܽܐܘܪ̈ܚܳܬܐ . ܘܕܽܘܪܳܫܐ ܘܥܶܢ̈ܝܳܢܶܐ ܕܥܰܡ ܣܰܓܺܝ̈ܶܐܐ ܆ ܗܶܢܽܘܢ ܝܰܬܺܝܪܳܐܺܝܬ ܡܶܫܬܰܟܚܺܝܢ ܬܰܡܺܝ̈ܡܶܐ ܘܰܦܫܺܝ̈ܛܶܐ ܇ ܘܕܰܢܛܺܝܪܐ ܒܗܽܘܢ ܟܺܐܢܽܘܬܐ ܗܳܝ ܕܡܶܢܳܗ̇ ܡܶܬܝܰܠܕܐ ܬܪܺܝܨܽܘܬܐ . ܐܰܝܟ ܕܳܐܦ ܛܽܘܒܳܢܐ ܕܰܘܺܝܕ ܆ ܬܪܺܝܨܽܘܬܐ ܠܬܰܡܺܝܡܽܘܬܐ ܡܰܩܶܦ ܒܡܶܠܬܶܗ . ܬܰܡܺܝ̈ܡܶܐ ܠܰܡ ܘܰܬܪ̈ܺܝܨܶܐ ܢܩܶܦܘ ܠܺܝ ܡܶܛܽܠ ܕܠܳܟ ܣܰܟܺܝܬ . ܘܬܽܘܒ ܣܳܗܶܕ ܗܽܘ ܢܒܺܝܳܐ ܥܰܠ ܒܪܺܝܪܽܘܬܐ ܕܢܰܦܫܶܗ ܆ ܕܰܐܝܟܰܢܐ ܥܰܡ ܐܰܠܳܗܐ ܐܺܝܬܰܘܗܝ ܗܘܳܐ . ܐܶܢܐ ܠܰܡ ܒܪܺܝܪ ܗܘܺܝܬ ܘܠܳܐ ܝܳܕܰܥ . ܘܰܒܥܺܝܪܐ ܗܘܺܝܬ ܥܰܡܳܟ . ܥܕܰܡܐ ܓܶܝܪ ܠܗܳܕܶܐ ܟܽܘܠܳܗ̇ ܒܽܘܪܽܘܬܐ ܐܶܬܬܰܚܬܺܝ ܆ ܕܰܐܝܟ ܒܥܺܝܪܐ ܠܘܳܬ ܒܰܪܢܳܫܐ ܆ ܕܚܰܕ ܡܶܢ ܣܽܘܥܪ̈ܳܢܰܘܗܝ ܐܰܘ ܗܽܘ̈ܦܳܟܰܘܗܝ ܠܰܝܬ ܠܶܗ ܕܰܢܕܽܘܢ ܆ ܡܶܛܽܠ ܠܐ ܡܠܺܝܠܽܘܬܐ ܘܦܳܪܽܘܫܽܘܬܐ ܕܰܟܝܳܢܗ ܆ ܗܳܟܰܢܐ ܗܘܳܬ ܝܺܕܰܥܬܶܗ ܕܕܰܘܺܝܕ ܠܘܳܬ ܐܰܠܳܗܐ . ܕܰܐܝܟ ܒܥܺܝܪܐ ܕܡܶܬܕܰܒܪܐ ܡܶܢ ܒܰܪܢܳܫܐ ܆ ܗܳܟܰܢܐ ܣܳܡ ܢܰܦܫܶܗ ܕܢܶܬܕܒܰܪ ܡܶܢ ܨܶܒܝܳܢܐ ܕܰܐܠܳܗܐ . ܘܠܐ ܢܶܗܘܶܐ ܕܰܝܳܢܐ ܠܨܶܒܝܳܢܗ ܒܚܰܕ ܡܶܢ ܐܶܣܟܻ̈ܡܺܝܢ . ܐܰܝܟ ܕܡܰܘܕܰܥ ܒܳܬܪܳܗ̇ ܕܡܶܠܬܐ ܘܳܐܡܰܪ . ܕܡܶܛܽܠ ܕܰܐܝܟ ܒܥܺܝܪܐ ܗܘܺܝܬ ܥܰܡܳܟ ܒܟܽܠܳܗ̇ ܒܪܺܝܪܽܘܬܐ ܆ ܒܬܰܪܥܺܝܬܳܟ ܠܰܡ ܒܰܝܰܐܰܝܢܝ . ܘܒܳܬܰܪ ܐܺܝܩܳܪܳܟ ܕܰܒܰܪܰܝܢܝ . ܘܬܽܘܒ ܐܶܡܰܪ . ܕܠܐ ܥܰܩܒܶܬ ܡܳܢܐ ܐܺܝܬ ܒܰܫܡܰܝܳܐ ܥܰܡܳܟ ܇ ܐܰܘ ܡܳܢܰܘ ܨܶܒܝܳܢܳܟ ܒܰܐܪܥܐ . ܠܐ ܓܶܝܪ ܩܳܡܶܬ ܥܰܠ ܦܽܘܪ̈ܫܳܢܶܐ ܕܰܡܕܰܒܪܳܢܽܘܬܟ ܆ ܕܥܰܕ ܒܳܥܶܐ ܐܢܐ ܐܶܕܰܥ ܕܰܒܗܳܕܶܐ ܨܒܺܝܬ ܆ ܒܥܳܐ ܠܶܗ ܨܶܒܝܳܢܳܟ ܐܚܪܺܬܐ . ܘܡܶܛܽܠ ܕܶܐܬܕܰܘܕܶܬ ܠܺܝ . ܒܫܽܘܚ̈ܠܳܦܶܐ ܕܰܥܒ̈ܳܕܰܝܟ ܆ ܪܶܗܛܶܬ ܐܶܚܕܶܬ ܠܺܝ ܓܰܘܣܐ ܒܰܦܫܺܝܛܽܘܬܐ . ܘܰܗܘܺܝܬ ܥܰܡܳܟ ܒܥܺܝܪܐ . ܕܡܶܕܶܡ ܠܐ ܝܳܕܥܐ . ܕܨܶܒܝܳܢܳܟ ܒܰܠܚܽܘܕ ܢܶܗܘܶܐ ܠܺܝ ܡܕܰܒܪܳܢܐ ܆ ܘܺܐܝܕܰܥܬܳܟ ܬܕܰܒܪܰܢܝ ܒܽܐܘܪܚܐ ܕܚܰܝ̈ܶܐ . ܘܰܒܟܽܘܠ ܡܶܕܶܡ ܕܡܶܬܒܥܶܐ ܠܚܰܝ̈ܶܐ ܪ̈ܽܘܚܳܢܶܐ ܘܦܰܓܪ̈ܳܢܶܐ ܆ ܒܛܺܝܠܽܘܬܐ ܕܚܶܟܡܬܳܟ ܬܶܬܶܠ ܠܺܝ . ܘܬܽܘܒ ܡܚܰܘܶܐ ܒܶܗ ܒܡܰܙܡܽܘܪܐ . ܕܝܰܬܺܝܪܳܐܝܬ ܠܘܳܬ ܒܪ̈ܺܝܪܶܐ ܫܦܺܝܥܐ ܛܰܝܒܽܘܬܶܗ ܕܰܐܠܳܗܐ . ܐܰܠܳܗܐ ܠܰܡ ܛܳܒ ܠܺܐܝܣܪܳܐܶܝܠ . ܠܰܒܪ̈ܺܝܪܰܝ ܠܶܒܐ . ܐܰܩܶܦ ܕܶܝܢ ܒܪܺܝܪܽܘܬܐ ܠܰܚܙܳܬܐ ܕܰܐܠܳܗܐ ܆ ܡܶܛܽܠ ܕܺܐܝܣܪܳܐܶܝܠ ܚܳܙܶܐ ܠܰܐܠܳܗܐ ܡܶܬܦܰܫܰܩ . ܘܰܐܝܢܐ ܕܰܦܫܺܝܛ ܘܰܫܦܶܐ ܒܠܶܒܶܗ . ܗܽܘ ܡܶܫܟܰܚ ܕܢܶܗܘܶܐ ܚܰܙܳܝܐ ܕܰܐܠܳܗܐ . ܐܰܝܟ ܕܳܐܦ ܡܳܪܰܢ ܐܶܡܰܪ ܒܰܣܒܰܪܬܗ ܕܛܽܘܒܰܝܗܽܘܢ ܠܰܐܝܠܶܝܢ ܕܰܕܟܶܝܢ ܒܠܶܒܗܽܘܢ ܕܗܶܢܽܘܢ ܢܶܚܙܽܘܢܳܝܗܝ ܠܰܐܠܳܗܐ . ܘܬܽܘܒ ܡܚܰܘܶܐ ܗܘ ܢܒܺܝܐ ܕܰܘܺܝܕ . ܕܪܶܥܝܳܢܐ ܕܪܰܚܺܝܩ ܡܶܢ ܚܳܪܥܽܘܬܐ ܕܝܽܘ̈ܠܦܳܢܶܐ ܐܢܳܫܳܝ̈ܶܐ ܆ ܗܽܘ ܝܰܬܺܝܪܳܐܺܝܬ ܡܰܕܪܶܟ ܙܰܕܺܝܩܽܘܬܶܗ ܕܰܐܠܳܗܐ ܇ ܘܩܳܢܶܐ ܠܒܺܝܒܽܘܬܐ ܕܪܽܘܚ ܇ ܘܬܽܘܟܠܳܢܐ ܕܥܰܡ ܟܽܘܠ ܡܶܕܶܡ ܡܶܬܟܰܬܰܫ . ܡܶܛܽܠ ܠܰܡ ܕܠܐ ܝܶܕܥܶܬ ܣܳܦܪܽܘܬܐ ܆ ܐܶܥܽܘܠ ܒܓܰܢܒܳܪܽܘܬܗ ܕܡܳܪܝܐ . ܘܶܐܥܗܰܕ ܙܰܕܺܝܩܽܘܬܟ ܒܰܠܚܽܘܕܰܝ . ܘܟܰܕ ܡܰܠܶܦ ܕܠܰܐܝܠܶܝܢ ܗܶܕܝܽܘܛ ܘܰܦܫܺܝܛ ܆ ܘܠܰܐܝܠܶܝܢ ܝܰܕܽܘܥܬܳܢ ܘܚܰܟܺܝܡ ܆ ܐܶܡܰܪ . ܕܝܽܘܠܦܳܢܝ ܕܡܶܢ ܛܰܠܝܽܘܬܝ ܘܰܥܕܰܡܳܐ ܠܗܳܫܐ ܆ ܕܶܐܚܰܘܶܐ ܬܶܕܡܪ̈ܳܬܳܟ . ܘܬܽܘܒ ܟܰܕ ܡܚܰܘܶܐ ܥܰܠ ܕܰܟܝܽܘܬܐ ܕܚܽܘܫܳܒ̈ܰܘܗܝ ܆ ܡܬܰܠ ܐܶܢܽܘܢ ܒܺܐܝܕܰܝ̈ܳܐ . ܘܰܠܕܰܟܝܽܘܬܗܽܘܢ ܕܡܶܢ ܥܰܘܠܐ ܆ ܦܰܚܡܳܗ̇ ܒܰܫܝܳܓܬܐ ܕܺܐܝ̈ܕܰܝܳܐ . ܐܰܫܺܝܓܶܬ ܠܰܡ ܕܰܟܝܳܐܺܝܬ ܐܺܝ̈ܕܰܝ . ܗܳܢܰܘ ܕܶܝܢ ܆ ܡܶܪܩܶܬ ܘܕܰܟܺܝܬ ܚܽܘ̈ܫܳܒܰܝ . ܘܶܐܬܕܰܟܪܶܬ ܠܡܰܕܒܚܳܟ ܡܳܪܝܐ . ܘܬܽܘܒ ܐܶܡܰܪ ܕܗܰܠܟܶܬ ܒܬܰܡܺܝܡܽܘܬܶܗ ܕܠܶܒܝ ܒܓܰܘ ܒܰܝܬܝ ܆ ܥܕܰܡܐ ܠܶܐܡܰܬܝ ܕܬܺܐܬܶܐ ܠܘܳܬܝ ܇ ܘܬܽܘܒ ܐܶܡܰܪ . ܕܠܐ ܢܶܬܶܒ ܒܓܰܘ ܒܰܝܬܝ ܕܥܳܒܶܕ ܢܶܟܠܐ . ܘܺܝܕܺܝܥܐ ܕܢܶܟܠܐ . ܡܶܢ ܚܳܪܥܽܘܬܐ ܡܶܬܪܰܟܰܒ . ܘܬܽܘܒ ܐܶܡܰܪ . ܕܰܒܚܽܘܪܰܝܢܝ ܡܳܪܝܐ ܘܢܰܣܳܢܝ . ܘܰܒܩܺܝ ܟܽܘܠܝ̈ܳܬܝ ܘܠܶܒܝ . ܘܬܽܘܒ ܐܶܡܰܪ ܆ ܕܶܐܢܐ ܒܰܠܚܽܘܕ ܕܰܟܺܝܬ ܠܶܒܝ . ܘܰܐܫܺܝܓܶܬ ܐܺܝ̈ܕܰܝ ܒܕܰܟܝܽܘܬܐ . ܘܬܽܘܒ ܥܰܡ ܗܳܠܶܝܢ ܆ ܐܳܦ ܗܺܝ ܓܰܒܝܽܘܬܶܗ ܣܳܗܕܐ ܆ ܕܡܶܢ ܐܰܬܪܐ ܕܡܰܠܶܦ ܦܫܺܝܛܽܘܬܐ ܐܶܬܓܒܺܝ ܆ ܡܶܢ ܒܶܣܬܰܪ ܥܳܢܳܐ ܓܶܝܪ ܗܘܳܬ ܓܰܒܝܽܘܬܶܗ . ܐܰܝܟ ܕܳܐܦ ܗܽܘ ܡܰܘܕܶܐ ܘܡܰܥܗܶܕ ܓܰܒܝܽܘܬܶܗ . ܒܚܰܕ ܡܶܢ ܡܰܙܡܽܘܪ̈ܰܘܗܝ ܇ ܓܒܳܐ ܠܰܡ ܠܕܰܘܺܝܕ ܥܰܒܕܶܗ ܆ ܘܕܰܒܪܶܗ ܡܶܢ ܓܙܳܪܐ ܕܥܳܢܳܐ ܆ ܘܡܶܢ ܒܶܣܬܰܪ ܥܳܢܳܐ ܕܡܰܝܢܩܳܐ ܆ ܘܟܰܕ ܡܰܠܶܦ ܕܳܐܦ ܗܺܝ ܡܰܠܟܽܘܬܗ ܒܰܦܫܺܝܛܽܘܬܐ ܡܶܬܕܰܒܪܐ ܗܘܳܬ ܐܶܡܰܪ . ܕܰܪܥܳܐ ܐܶܢܽܘܢ ܒܬܰܡܺܝܡܽܘܬܐ ܕܠܶܒܶܗ . ܘܬܰܡܺܝܡܽܘܬܐ ܓܰܠܝܳܐ ܗܝ . ܕܰܦܫܺܝܛܽܘܬܐ ܗ̣ܝ ܆ ܘܫܰܦܝܽܘܬܐ ܐܳܦ ܟܬܳܒܐ ܕܬܰܫܥܺܝܬܶܗ ܪܳܡܶܙ ܠܰܢ ܆ ܡܶܛܽܠ ܦܫܺܝܛܽܘܬܗ . ܕܰܒܗܽܘܦܳܟܐ ܕܨܶܒ̈ܘܳܬܐ ܕܥܳܠܡܐ ܆ ܡܳܠܶܟ ܡܶܠܟ̈ܶܐ ܕܣܽܘܥܪ̈ܳܢܶܐ ܐܢܳܫ̈ܳܝܶܐ ܐܰܡܺܝܢ ܗܘܳܐ ܠܘܳܬܶܗ . ܐܰܚܺܝܬܘܦܶܠ ܓܶܝܪ . ܡܳܠܶܟ ܡܶܠܟܶܗ ܕܕܰܘܺܝܕ ܡܰܘܕܰܥ ܠܶܗ ܟܬܳܒܐ . ܟܰܕ ܦܫܺܝܩ ܠܰܢ ܕܳܐܦ ܡܶܢ ܐܚܪ̈ܳܢܝܳܬܐ ܢܶܚܙܶܐ ܦܫܺܝܛܽܘܬܗ ܕܛܽܘܒܳܢܐ ܕܰܘܺܝܕ . ܗܳܝ ܕܳܐܦ ܗܽܘ ܟܰܕ ܥܰܡ ܝܽܘܢܳܬܳܢ ܡܡܰܠܶܠ ܗܘܳܐ ܡܰܘܕܰܥ . ܒܗܳܝ ܕܶܐܡܰܪ ܕܠܰܝܬ ܒܠܶܒܝ ܒܺܝܫܬܐ ܇ ܘܰܐܒܽܘܟ ܡܨܰܝܶܕ ܠܡܶܣܰܒ ܢܰܦܫܝ . ܘܗܳܝ ܛܽܘܒ ܕܡܶܢ ܝܽܘܢܳܬܳܢ ܠܘܳܬ ܐܰܒܽܘܗܝ ܐܶܬܰܐܡܪܰܬ : ܕܣܳܡ ܢܰܦܫܶܗ ܒܶܝܬ ܐܺܝ̈ܕܰܝܟ ܆ ܘܰܥܒܰܕ ܩܪܳܒܐ ܘܰܩܛܰܠ ܠܰܦܠܶܫ̈ܬܳܝܶܐ ܆ ܥܰܠ ܦܫܺܝܛܽܘܬܶܗ ܕܕܰܘܺܝܕ ܡܰܠܦܐ . ܘܬܽܘܒ ܟܰܕ ܡܳܠܟܺܝܢ ܗܘܰܘ ܠܶܗ ܓܰܒܪ̈ܶܐ ܕܥܰܡܶܗ ܆ ܕܢܶܩܛܠܺܝܘܗܝ ܠܫܳܐܽܘܠ ܆ ܒܶܗ ܟܰܕ ܒܶܗ ܒܪܶܥܝܳܢܐ ܕܰܦܫܺܝܛܽܘܬܐ ܡܟܰܬܰܪ ܗܘܳܐ . ܗܳܝ ܓܶܝܪ ܕܢܶܡܠܟܽܘܢܳܝܗܝ ܕܢܶܩܛܽܘܠ ܠܰܒܥܶܠܕܒܳܒܶܗ ܆ ܕܚܳܪܥܽܘܬܐ ܘܕܰܨܢܺܝܥܽܘܬܶܗ ܕܥܳܠܡܐ ܐܺܝܬܶܝܗ̇ ܗܘܳܬ . ܡܶܛܽܠ ܕܗܳܢܰܘ ܥܝܳܕܗܽܘܢ ܕܰܐܝܠܶܝܢ ܕܰܡܠܶܝܢ ܚܳܪܥܽܘܬܐ ܕܥܳܠܡܐ ܆ ܕܢܶܬܦܰܪܣܽܘܢ ܘܢܶܣܒܽܘܢ ܡܶܢ ܩܕܳܡܰܝܗܽܘܢ ܣܰܩܽܘ̈ܒܠܶܐ . ܕܰܘܺܝܕ ܓܶܝܪ ܒܰܦܫܺܝܛܽܘܬܶܗ ܘܒܰܡܪܰܚܡܳܢܽܘܬܶܗ ܡܟܰܬܰܪ ܗܘܳܐ . ܘܣܰܓܺܝ̈ܳܐܬܐ ܐܺܝܬ ܠܰܢ ܕܢܶܫܟܰܚ ܒܰܟܬܳܒ̈ܶܐ ܩܰܕܺܝ̈ܫܶܐ ܇ ܕܡܰܘܕܥܳܢ ܦܫܺܝܛܽܘܬܶܗ ܘܬܰܡܺܝܡܽܘܬ ܠܶܒܶܗ ܕܗܳܢܐ ܓܰܒܪܐ ܕܰܐܠܳܗܐ . ܟܰܕ ܐܳܦ ܗܳܝ ܬܽܘܒ ܕܶܐܬܰܐܡܪܰܬ ܡܶܢ ܡܳܪܝܐ ܠܘܳܬ ܫܡܽܘܐܶܝܠ ܆ ܕܶܐܫܟܚܶܬ ܠܺܝ ܓܰܒܪܐ ܐܰܝܟ ܠܶܒܝ ܆ ܥܰܠ ܕܰܟܝܽܘܬܐ ܕܠܶܒܶܗ ܕܕܰܘܺܝܕ ܣܳܗܕܐ ܗܘܳܬ . ܘܕܰܟܝܽܘܬ ܠܶܒܐ ܐܺܝܕܺܝܥܐ ܆ ܕܡܶܢ ܦܫܺܝܛܽܘܬܐ ܡܶܬܝܰܠܕܐ . ܘܬܽܘܒ ܐܳܦ ܗܽܘ ܒܰܨܠܽܘܬܐ ܫܳܐܶܠ ܗܘܐ ܆ ܕܠܶܒܐ ܕܰܟܝܐ ܒܪܺܝ ܒܺܝ ܐܰܠܳܗܐ . ܢܶܚܙܶܐ ܬܽܘܒ ܥܰܡ ܗܳܠܶܝܢ ܆ ܐܳܦ ܫܰܪܟܐ ܕܰܐܚܪ̈ܳܢܶܐ ܟܺܐܢ̈ܶܐ ܘܙܰܕܺܝ̈ܩܶܐ ܇ ܕܟܽܘܠܗܽܘܢ ܒܰܦܫܺܝܛܽܘܬܐ ܫܦܰܪܘ ܠܰܐܠܳܗܐ . ܥܰܠ ܗܳܢܽܘܢ ܓܶܝܪ ܬܰܠܡܺܝ̈ܕܶܐ ܩܰܕ̈ܡܳܝܶܐ ܕܰܗܘܰܘ ܠܰܫܠܺܝ̈ܚܶܐ ܆ ܡܶܢ ܒܳܬܰܪ ܡܰܣܰܩܬܶܗ ܕܡܳܪܰܢ ܠܰܫܡܰܝܳܐ ܆ ܗܳܟܰܢܐ ܟܬܺܝܒ ܥܠܰܝܗܽܘܢ ܕܥܳܡܪܺܝܢ ܗܘܰܘ ܟܽܘܠܗܽܘܢ ܐܰܟܚܕܐ . ܘܺܐܝܬܰܝܗܽܘܢ ܗܘܰܘ ܚܰܕ ܪܶܥܝܳܢܐ ܆ ܘܰܚܕܐ ܢܰܦܫܐ . ܘܰܒܒܰܝܬܐ ܩܳܨܶܝܢ ܗܘܰܘ ܦܪܺܝܣܬܐ ܆ ܘܰܡܩܰܒܠܺܝܢ ܗܘܰܘ ܣܰܝܒܳܪܬܐ ܟܰܕ ܪܳܘܙܺܝܢ . ܘܒܰܒܪܺܝܪܽܘܬܐ ܕܠܶܒܗܽܘܢ ܡܫܰܒܚܺܝܢ ܗܘܰܘ ܠܰܐܠܳܗܐ . ܘܠܳܐ ܐܢܳܫ ܐܳܡܰܪ ܗܘܳܐ ܥܰܠ ܢܶܟ̈ܣܶܐ ܕܰܩܢܶܐ ܗܘܳܐ ܕܕܺܝܠܶܗ ܐܶܢܽܘܢ . ܡܶܛܽܠ ܕܟܽܠ ܡܶܕܶܡ ܕܺܐܝܬ ܗܘܳܐ ܠܗܽܘܢ ܕܓܰܘܳܐ ܗܘܳܐ . ܘܫܰܘܝܽܘܬܐ ܕܰܐܝܟ ܗܳܕܐ ܓܰܠܝܐ ܗ̣ܝ . ܕܡܶܢ ܦܫܺܝܛܽܘܬܐ ܡܶܬܝܰܠܕܐ . ܘܬܶܫܒܽܘܚܬܗܽܘܢ ܡܶܢ ܒܪܺܝܪܽܘܬܐ ܕܠܶܒܗܽܘܢ ܣܳܠܩܐ ܗܘܳܬ ܠܰܐܠܳܗܐ . ܘܗܳܝ ܕܰܢܩܰܒܠܽܘܢ ܣܰܝܒܳܪܬܐ ܒܰܪܘܳܙܐ ܐܰܟܚܕܐ ܆ ܟܰܕ ܠܐ ܚܳܐܰܪ ܕܢܶܣܬܰܝܒܰܪ ܝܰܬܺܝܪܐ ܗܰܘ ܕܰܐܝܬܺܝ ܣܽܘܓܳܐܐ ܆ ܛܳܒ ܡܶܢ ܐܚܪܺܢܐ ܕܡܶܕܶܡ ܒܓܰܘܳܐ ܠܐ ܐܰܪܡܺܝ ܆ ܡܶܢ ܫܰܦܝܽܘܬܐ ܕܪܶܥܝܳܢܐ ܗܳܘܝܐ ܗܘܳܬ ܆ ܘܬܽܘܒ ܚܰܘܝܰܬ ܡܶܠܬܐ ܆ ܕܝܰܬܺܝܪ ܡܶܢ ܟܽܘܠܶܗ ܥܰܡܐ ܒܪܺܝܪ ܗܘܳܐ ܛܽܘܒܳܢܐ ܝܶܫܽܘܥ ܆ ܡܶܛܽܠ ܬܰܪܒܺܝܬܶܗ ܐܰܡܺܝܢܬܐ ܕܰܒܓܰܘ ܡܰܫܟܢܐ . ܘܗܳܢܐ ܕܛܳܒ ܡܶܢ ܟܽܠܗ ܥܰܡܐ ܦܫܺܝܛ ܗܘܳܐ ܘܰܫܦܶܐ ܆ ܕܰܒܓܰܘ ܡܰܫܟܢܐ ܒܫܰܠܝܽܘܬܐ ܡܶܬܪܰܒܶܐ ܗܘܳܐ ܆ ܗܽܘ ܐܶܬܓܒܺܝ ܠܗܳܝ ܡܕܰܒܪܳܢܽܘܬܐ ܡܫܰܡܰܗܬܐ ܕܒܳܬܰܪ ܪܰܒܐ ܡܽܘܫܶܐ . ܘܰܕܩܰܪܺܝܒܐ ܗ̣ܝ ܦܫܺܝܛܽܘܬܐ ܠܰܐܝܠܶܝܢ ܕܰܒܡܰܫܟܢܐ ܐܰܘ ܒܓܰܘ ܒܰܝܬܐ ܡܶܬܪܰܒܶܝܢ ܆ ܝܰܬܺܝܪ ܡܶܢ ܫܰܪܟܐ ܕܰܐܚܪ̈ܳܢܶܐ ܕܡܶܬܕܰܪܫܺܝܢ ܒܡܰܥܰܠܬܐ ܘܰܒܡܰܦܰܩܬܐ ܆ ܣܳܗܕܐ ܐܳܦ ܬܰܫܥܺܝܬܶܗ ܕܝܰܥܩܽܘܒ ܘܰܕܥܺܣܽܘ . ܥܺܣܽܘ ܠܰܡ ܐܺܝܬܰܘܗܝ ܗܘܳܐ ܓܰܒܪܐ ܕܝܳܕܰܥ ܨܰܝܕܐ ܆ ܓܰܒܪܐ ܕܒܰܪܐ . ܘܝܰܥܩܽܘܒ ܓܒܰܪ ܬܰܡܺܝܡ ܘܥܳܡܰܪ ܒܡܰܫܟܢܐ . ܘܡܶܢ ܥܒܳܕ̈ܰܝܗܽܘܢ ܡܶܫܟܚܺܝܢܰܢ ܕܢܶܣܬܰܟܰܠ ܳܐܦ ܦܽܘܪܫܳܢܐ ܕܪ̈ܶܥܝܳܢܰܝܗܘܢ . ܟܬܳܒ̈ܶܐ ܓܶܝܪ ܒܟܽܘܠ ܕܽܘܟ ܆ ܠܥܺܣܽܘ ܚܳܪܥܐ ܘܰܨܢܺܝܥܐ ܡܫܰܡܗܺܝܢ ܠܗ . ܘܰܕܢܳܛܰܪ ܪܽܘܓܙܐ ܘܕܳܐܚܶܕ ܐܰܟܬܐ . ܢܳܛܰܪ ܠܰܡ ܠܥܳܠܰܡ ܪܽܘܓܙܗ ܆ ܘܰܐܟܬܶܗ ܢܳܛܰܪ ܠܥܳܠܡܺܝܢ . ܘܬܽܘܒ ܐܶܡܰܪ ܥܰܠ ܪܽܘܓܙܶܗ ܕܰܠܘܳܬ ܙܰܪܥܶܗ ܕܝܰܥܩܽܘܒ . ܕܶܐܠܰܡ ܐܶܠܡܐ . ܘܛܰܢ ܒܗܽܘܢ . ܘܬܽܘܒ ܟܰܕ ܐܶܙܕܰܝܰܢ ܕܢܶܦܽܘܩ ܠܽܐܘܪܥܶܗ ܕܰܐܚܽܘܗܝ ܒܰܐܪ̈ܒܰܥܡܳܐܐ ܓܰܒܪ̈ܺܝܢ ܆ ܘܳܐܦ ܗܺܝ ܗܳܕܶܐ ܥܰܠ ܪܽܘܓܙܶܗ ܢܰܓܺܝܪܐ ܡܒܰܕܩܐ . ܠܥܶܣܪ̈ܺܝܢ ܓܶܝܪ ܫܢ̈ܺܝܢ ܕܰܦܢܳܐ ܝܰܥܩܽܘܒ ܡܶܢ ܚܳܪܳܢ ܆ ܥܝܳܪܬܐ ܕܒܽܘܪܟܬܐ ܡܶܢܶܗ ܬܳܒܰܥ ܗܘܳܐ . ܘܶܐܠܽܘ ܠܐ ܕܡܰܟܺܝܟܽܘܬܗ ܕܝܰܥܩܽܘܒ : ܘܰܡܕܰܒܪܳܢܽܘܬܐ ܟܣܺܝܬܐ ܕܰܐܠܳܗܐ ܆ ܫܰܚܠܦܰܬ ܪܽܘܓܙܶܗ ܠܒܰܣܺܝܡܽܘܬܐ ܆ ܗܰܘ ܡܶܕܶܡ ܕܡܶܛܽܠܳܬܶܗ ܢܦܰܩ ܥܳܒܶܕ ܗܘܳܐ . ܝܰܥܩܽܘܒ ܕܶܝܢ ܒܕܰܠܩܽܘܒܠܐ ܕܗܳܠܶܝܢ ܡܶܬܚܙܶܐ ܒܟܽܠ ܡܶܕܶܡ ܆ ܐܶܢ ܠܘܳܬ ܐܰܒܳܗ̈ܰܘܗܝ ܘܶܐܢ ܒܶܝܬ ܠܳܒܳܢ . ܦܫܺܝܛܐ ܓܶܝܪ ܘܡܶܫܬܰܡܥܳܢܐ ܡܶܬܚܰܘܶܐ ܠܰܢ ܕܺܐܝܬܰܘܗܝ ܡܶܢ ܥܒܳܕ̈ܰܘܗܝ . ܡܶܛܽܠ ܗܳܕܶܐ ܐܳܦ ܟܬܳܒܐ ܩܰܕܺܝܫܐ ܆ ܒܰܚܕܐ ܡܶܠܬܐ ܒܰܕܶܩ ܠܰܢ ܟܽܘܠܳܗ̇ ܦܫܺܝܛܽܘܬܗ . ܝܰܥܩܽܘܒ ܠܰܡ ܓܰܒܪܐ ܗܘܳܐ ܬܰܡܺܝܡܐ . ܕܥܳܡܰܪ ܒܡܰܫܟܢܐ . ܘܬܽܘܒ ܆ ܐܳܦ ܠܐ ܗܳܝ ܕܢܶܓܢܽܘܒ ܒܽܘܪܟܬܐ ܪܳܢܶܐ ܗܘܳܐ ܡܶܛܽܠ ܦܫܺܝܛܽܘܬܗ ܇ ܐܶܠܽܘ ܪܰܦܩܳܐ ܐܶܡܶܗ ܠܐ ܐܰܠܶܦܬܶܗ . ܟܰܕ ܕܶܝܢ ܫܡܰܥ ܣܽܘܥܪܳܢܐ ܡܥܰܕܪܳܢܐ ܆ ܐܶܬܛܦܺܝܣ ܒܰܦܫܺܝܛܽܘܬ ܪܶܥܝܳܢܗ ܘܠܐ ܐܶܬܥܰܣܰܩ ܆ ܘܰܕܠܐ ܐܢܳܫ ܢܶܣܒܰܪ ܕܰܦܫܺܝܛܽܘܬܶܗ ܣܰܟܠܽܘܬܐ ܗܘܳܬ ܕܰܟܝܳܢܐ ܆ ܚܙܺܝ ܐܰܝܟܰܢܐ ܙܗܺܝܪ ܡܶܢ ܠܰܘ̈ܛܳܬܐ ܕܰܐܒܽܘܗܝ ܇ ܘܰܡܦܰܢܶܐ ܦܶܬܓܳܡܐ ܥܰܠ ܗܳܠܶܝܢ ܕܣܺܝ̈ܡܳܢ ܒܰܡܨܰܥܬܐ ܒܺܝܕܰܥܬܐ . ܗܳܐ ܠܰܡ ܥܺܣܽܘ ܐܳܚܝ ܓܒܰܪ ܣܥܳܪ . ܘܶܐܢܐ ܓܒܰܪ ܫܥܳܥ . ܕܰܠܡܐ ܠܰܡ ܢܡܽܘܫܰܢܝ ܐܳܒܝ ܆ ܘܶܐܗܘܶܐ ܒܥܰܝ̈ܢܰܘܗܝ ܐܰܝܟ ܡܒܰܙܚܳܢܐ ܆ ܘܬܰܝܬܶܝܢ ܥܠܰܝ ܠܰܘ̈ܛܳܬܐ ܘܠܐ ܒܽܘܪ̈ܟܳܬܐ . ܐܶܡܶܗ ܕܶܝܢ ܒܗܰܝܡܳܢܽܘܬܐ ܆ ܟܰܕ ܡܰܫܪܳܐ ܠܡܽܘ̈ܠܟܳܢܶܐ ܗܳܢܽܘܢ ܩܰܕ̈ܡܳܝܶܐ ܕܶܐܬܓܠܺܝܘ ܠܳܗ̇ ܆ ܘܰܠܡܶܕܶܡ ܕܶܐܬܡ̈ܰܠܰܠ ܥܰܡܳܗ̇ ܟܰܕ ܐܶܙܰܠ̱ܬ ܗܘܳܬ ܠܡܶܫܰܐܠ ܡܶܢ ܡܳܪܝܐ ܆ ܕܶܐܬܶܐܡܰܪ ܠܳܗ̇ ܕܪܰܒܐ ܢܶܗܘܶܐ ܥܰܒܕܐ ܠܰܙܥܽܘܪܐ ܆ ܦܰܢܝܰܬ ܠܶܗ ܦܶܬܓܳܡܐ ܆ ܕܰܥܠܰܝ ܠܰܘ̈ܛܳܬܳܟ ܒܶܪܝ .. ܒܰܠܚܽܘܕ ܫܡܰܥ ܒܩܳܠܝ . ܘܰܥܒܶܕ ܡܶܕܶܡ ܕܰܡܦܰܩܕܐ ܐܢܐ ܠܳܟ . ܘܒܰܪ ܫܳܥܬܶܗ ܐܶܫܬܡܰܥ ܠܶܐܡܶܗ ܐܰܝܟ ܫܰܒܪܐ ܆ ܘܰܐܬܩܢܰܬ ܘܝܶܗܒܰܬ ܠܶܗ ܡܶܐܟܽܘܠܬܐ ܕܪܳܐܶܓ ܗܘܳܐ ܐܺܝܣܚܳܩ ܆ ܘܩܶܪܡܰܬ ܡܶܫ̈ܟܶܐ ܥܰܠ ܐܺܝ̈ܕܰܘܗܝ ܘܥܰܠ ܨܰܘܪܶܗ ܆ ܒܕܽܘ̈ܟܝܳܬܐ ܐܰܝܠܶܝܢ ܕܩܰܪ̈ܺܝܒܳܢ ܗ̈ܘܰܝ ܠܓܶܫܬܐ . ܘܒܰܦܫܺܝܛܽܘܬܶܗ ܠܐ ܕܳܢ ܡܶܕܶܡ ܕܗܳܘܶܐ ܗܘܳܐ ܠܘܳܬܶܗ . ܐܶܠܐ ܐܰܝܟ ܫܰܒܪܐ ܕܣܺܝܡ ܩܕܳܡ ܡܪܰܒܝܳܢܺܝܬܶܗ ܘܥܳܒܕܐ ܠܶܗ ܡܶܕܶܡ ܕܨܳܒܝܐ ܆ ܗܳܟܰܢܐ ܐܳܦ ܗܰܘ ܓܰܒܪܐ ܡܫܰܠܡܳܢܐ ܒܝܰܕ ܦܫܺܝܛܽܘܬܶܗ ܩܕܳܡ ܐܶܡܶܗ ܐܺܝܬܰܘܗܝ ܗܘܳܐ . ܘܬܽܘܒ ܟܰܕ ܫܩܰܠ ܘܰܐܥܶܠ ܡܶܐܟܽܘܠܬܐ ܠܰܐܒܽܘܗܝ ܆ ܡܶܕܶܡ ܕܣܳܡܰܬ ܪܰܦܩܳܐ ܒܦܽܘܡܶܗ ܬܳܢܶܐ ܗܘܳܐ ܐܰܝܟ ܫܰܒܪܐ . ܟܰܕ ܠܐ ܡܰܘܣܶܦ ܘܠܐ ܡܒܰܨܰܪ . ܘܟܰܕ ܡܛܳܐ ܬܘܒ ܙܰܒܢܐ ܕܙܽܘܘܳܓܐ ܆ ܠܐ ܦܣܰܥ ܕܗܽܘ ܢܶܬܩܰܪܰܒ ܠܗܳܕܶܐ ܡܶܢ ܨܶܒܝܳܢܶܗ . ܐܶܠܐ ܚܳܐܰܪ ܗܘܐ ܒܬܰܡܺܝܡܽܘܬܗ ܆ ܠܦܽܘܩܕܳܢܐ ܕܰܐܒܳܗ̈ܰܘܗܝ . ܥܺܣܽܘ ܕܶܝܢ ܐܰܝܟ ܨܢܺܝܥ ܠܒܺܝܫܬܐ ܆ ܡܶܛܽܠ ܕܰܨܒܳܐ ܕܰܢܥܺܝܩ ܘܰܢܡܰܪܡܰܪ ܠܰܐܒܳܗ̈ܰܘܗܝ ܆ ܚܠܳܦ ܗܳܝ ܕܶܐܬܢܟܶܠܘ ܥܠܰܘܗܝ ܆ ܐܶܙܰܠ ܘܰܢܣܰܒ ܠܶܗ ܢܶܫ̈ܶܐ ܡܶܢ ܒܢ̈ܳܬ ܟܢܰܥܢ . ܕܰܗ̈ܘܰܝ ܐܰܡܺܝܢܳܐܺܝܬ ܡܡܰܪܡܪ̈ܳܢ ܠܪܽܘܚܶܗ ܕܺܐܝܣܚܳܩ ܘܰܕܪܰܦܩܳܐ . ܘܟܰܕ ܚܙܳܐ ܕܣܶܓܝܰܬ ܠܳܗ̇ ܣܶܢܶܐܬܐ ܕܰܐܒܳܗ̈ܰܘܗܝ ܠܘܳܬܶܗ ܆ ܡܶܛܽܠ ܥܰܝܛܐ ܐܰܡܺܝܢܐ ܕܢܶܫܰܘ̈ܗܝ ܆ ܟܰܕ ܚܳܪ ܕܠܐ ܢܶܬܓܠܶܙ ܡܶܢ ܝܳܪܬܽܘܬܐ ܦܰܓܪܳܢܳܝܬܐ ܆ ܚܳܪ ܐܳܦ ܗܳܕܶܐ ܒܨܶܢܥܬܐ ܆ ܘܶܐܙܰܠ ܘܰܢܣܰܒ ܠܶܗ ܐܰܢܬܬܐ ܆ ܠܒܶܣܡܰܬ ܒܰܪܬ ܐܺܝܫܡܳܥܐܶܝܠ . ܐܰܝܟ ܐܢܳܫ ܢܺܐܡܰܪ ܆ ܕܥܰܡ ܡܚܽܘܬܐ ܢܩܰܒܶܠ ܥܨܳܒܐ . ܘܗܳܕܶܐ ܠܰܘ ܐܰܝܟ ܒܪܐ ܦܳܪܽܘܫܐ ܕܶܐܬܬܘܺܝ ܥܰܠ ܐܰܝܠܶܝܢ ܕܰܥܒܰܕ ܒܩܰܕܡܳܝܬܐ . ܐܶܠܐ ܡܶܛܽܠ ܕܰܕܚܶܠ ܕܠܐ ܢܰܟܪܙܶܗ ܐܺܝܣܚܳܩ . ܡܶܢ ܝܳܪܬܽܘܬܐ ܕܢܶܟ̈ܣܶܐ ܘܰܕܩܶܢ̈ܝܳܢܶܐ ܗܰܘ ܕܪܳܚܶܡ ܗܘܐ . ܐܰܝܟܰܢܐ ܕܳܐܦ ܥܰܠ ܒܽܘܟܪܽܘܬܐ ܘܒܽܘܪ̈ܟܳܬܐ ܕܶܐܬܬܥܺܝܩ ܗܘܐ ܆ ܠܰܘ ܡܶܛܽܠ ܕܰܐܘܒܶܕ ܡܽܘ̈ܠܟܳܢܶܐ ܪ̈ܽܘܚܳܢܶܐ ܕܰܒܗܶܝܢ . ܐܶܠܐ ܡܶܛܽܠ ܕܶܐܬܓܠܶܙ ܡܶܢ ܡܢܳܬܐ ܝܰܬܺܝܪܬܐ ܕܢܶܟ̈ܣܶܐ ܇ ܗܳܝ ܕܰܡܥܳܕܺܝܢ ܗܘܰܘ ܫܳܩܠܺܝܢ ܒܽܘܟܪ̈ܶܐ . ܘܥܰܠ ܕܰܚܙܳܐ ܕܶܐܫܬܰܚܠܰܦ ܚܽܘܒܶܗ ܕܰܐܒܽܘܗܝ ܠܘܳܬܶܗ ܇ ܕܡܶܛܽܠܳܬܶܗ ܡܰܣܒܰܪ ܗܘܐ ܕܡܶܕܶܡ ܝܰܬܺܝܪܐ ܐܺܝܬ ܗܘܳܐ ܠܶܗ ܕܢܶܣܰܒ ܒܝܳܪܬܽܘܬܐ ܆ ܗܳܠܶܝܢ ܓܶܝܪ ܟܽܘܠܗܶܝܢ ܕܥܺܣܽܘ ܆ ܥܰܠ ܚܳܪܥܽܘܬܗ ܘܒܺܝܫܽܘܬܗ ܡܰܠܦܳܢ ܠܡܰܢ ܕܝܳܕܰܥ ܕܰܢܚܽܘܪ ܒܗܶܝܢ . ܡܶܫܟܚܺܝܢ ܚܢܢ ܕܶܝܢ ܬܽܘܒ ܥܰܡ ܗܳܠܶܝܢ ܆ ܐܳܦ ܠܰܦܫܺܝܛܽܘܬܗ ܕܺܐܝܣܚܳܩ . ܐܰܒܽܘܗܽܘܢ ܒܳܗ̇ ܒܕܽܘܟܬܐ ܗܳܕܶܐ . ܟܰܕ ܓܶܝܪ ܚܽܘܒܶܗ ܟܽܠܶܗ ܠܘܳܬ ܥܺܣܽܘ ܦܢܶܐ ܗܘܳܐ ܆ ܘܠܶܗ ܐܰܝܟ ܒܽܘܟܪܐ ܪܳܚܶܡ ܗܘܳܐ ܆ ܒܰܪ ܫܳܥܬܶܗ ܕܰܐܪܓܶܫ ܒܰܡܕܰܒܪܳܢܽܘܬܐ ܕܰܐܠܳܗܐ ܆ ܗܳܝ ܕܺܐܝܬܶܝܗ̇ ܠܥܶܠ ܡܶܢ ܟܝܳܢܐ ܆ ܘܥܶܠܰܬ ܪܰܦܩܳܐ ܓܠܳܬ ܠܶܗ ܡܶܕܶܡ ܕܶܐܬܡܰܠܰܠ ܠܳܗ̇ ܆ ܟܰܕ ܐܶܙܠ̱ܰܬ ܗܘܳܬ ܠܡܶܫܰܐܠ ܡܶܢ ܡܳܪܝܐ ܆ ܒܰܪ ܫܳܥܬܶܗ ܐܶܫܬܰܚܠܰܦ ܚܽܘܒܶܗ ܡܶܢ ܠܘܳܬ ܥܺܣܽܘ ܇ ܘܰܐܚܺܝܪܶܗ ܠܘܳܬ ܝܰܥܩܽܘܒ . ܗܰܘ ܕܫܳܘܶܐ ܗܘܳܐ ܠܶܗ . ܢܶܚܙܶܐ ܬܽܘܒ ܐܳܦ ܡܶܫܬܰܡܥܳܢܽܘܬܶܗ ܕܺܝܠܶܗ ܕܝܰܥܩܽܘܒ ܇ ܗܰܘ ܕܰܐܝܟ ܫܰܒܪܐ ܒܟܽܘܠ ܡܶܕܶܡ ܠܰܐܒܳܗ̈ܰܘܗܝ ܡܶܬܛܦܺܝܣ ܗܘܳܐ . ܐܶܢ ܗܳܟܰܢܐ ܠܰܡ ܢܳܣܶܒ ܐܳܦ ܝܰܥܩܽܘܒ ܢܶܫ̈ܶܐ ܡܶܢ ܒܢ̈ܳܬ ܟܢܰܥܢ . ܐܶܡܪܰܬ ܪܰܦܩܳܐ ܆ ܠܡܳܢܐ ܐܳܙܠܺܝܢ ܠܺܝ ܚܰܝ̈ܶܐ . ܘܰܩܪܳܐ ܐܺܝܣܚܳܩ ܠܝܰܥܩܽܘܒ ܆ ܘܦܰܩܕܶܗ ܘܶܐܡܰܪ ܠܶܗ . ܠܐ ܬܶܣܰܒ ܠܳܟ ܐܰܢܬܬܐ ܡܶܢ ܒܢ̈ܳܬ ܟܢܰܥ̈ܢܳܝܶܐ . ܐܶܠܐ ܙܶܠ ܠܘܳܬ ܠܳܒܳܢ ܒܰܪ ܒܬܽܘܐܶܝܠ ܐܰܚܽܘܗ̇ ܕܶܐܡܳܟ ܆ ܘܣܰܒ ܠܳܟ ܐܰܢܬܬܐ ܡܶܢ ܬܰܡܳܢ . ܘܶܐܫܬܡܰܥ ܘܰܢܦܰܩ ܡܛܰܝܒܳܐܺܝܬ . ܘܰܗܘܳܐ ܡܶܢ ܫܶܠܝ ܝܰܬܺܝܪܐ ܆ ܠܟܽܠܗܽܘܢ ܢܝܳܚ̈ܶܐ ܕܒܶܝܬ ܐܰܒܽܘܗܝ . ܘܒܰܕܡܽܘܬ ܐܰܟܣܢܳܝܐ ܕܡܶܕܶܡ ܠܐ ܩܢܶܐ ܆ ܫܰܪܺܝ ܒܽܐܘܪܚܐ ܕܡܰܪܕܺܝܬܗ . ܘܠܐ ܬܒܰܥ ܡܶܢܗܽܘܢ ܡܶܕܶܡ ܠܰܚܫܰܚܬܶܗ ܆ ܒܥܺܝܪܐ ܠܰܛܥܽܘܢܬܐ ܆ ܘܥܰܒ̈ܕܶܐ ܠܬܶܫܡܶܫܬܐ ܆ ܘܺܐܝܩܰܪܬܐ ܠܰܚܙܳܬܐ ܇ ܥܰܡ ܐܚܪ̈ܳܢܝܳܬܐ ܕܺܐܝܬܰܝܗܶܝܢ ܦܰܢܛܰܣܺܝܐ ܇ ܗܳܠܶܝܢ ܕܰܒܗܶܝܢ ܐܰܚܺܝܕܺܝܢ ܝܰܘܡܳܢ ܣܰܓܺܝ̈ܶܐܐ . ܐܶܠܐ ܢܦܰܩ ܡܶܢ ܠܘܳܬܗܽܘܢ ܒܚܽܘܛܪܶܗ ܆ ܟܰܕ ܛܥܺܝܢ ܘܰܡܙܰܘܰܕ ܚܠܳܦ ܗܳܠܶܝܢ ܐܢܳܫܳܝ̈ܳܬܐ ܆ ܒܒܽܘܪ̈ܟܳܬܐ ܘܰܒܡܽܘ̈ܠܟܳܢܶܐ ܛܳܒ̈ܶܐ . ܘܡܶܠܬܶܗ ܬܽܘܒ ܕܺܝܠܶܗ ܡܰܘܕܥܐ ܆ ܟܰܕ ܡܰܘܕܶܐ ܠܰܐܠܳܗܐ ܥܰܠ ܐܰܦ̈ܝ ܗܳܠܶܝܢ ܕܰܠܘܳܬܶܗ . ܘܫܳܐܶܠ ܕܢܶܫܬܰܘܙܰܒ ܡܶܢ ܐܰܚܽܘܗܝ . ܕܰܒܚܽܘܛܪܝ ܠܰܡ ܥܶܒܪܶܬ ܝܽܘܪܕܢܳܢ ܗܳܢܐ . ܘܗܳܫܐ ܗܘܺܝܬ ܠܬܰܪ̈ܬܶܝܢ ܡܰܫܪ̈ܝܳܢ . ܦܰܨܳܢܝ ܡܶܢ ܐܺܝ̈ܕܰܘܗܝ ܕܥܺܣܽܘ ܐܳܚܝ ܆ ܡܶܛܽܠ ܕܕܳܚܶܠ ܐܢܐ ܡܶܢܶܗ . ܢܶܫܡܰܥ ܬܽܘܒ ܐܳܦ ܡܶܠܬܶܗ ܕܡܰܠܶܠ ܒܰܐܬܪܐ ܗܰܘ ܕܶܐܬܓܠܺܝ ܥܠܰܘܗܝ ܐܰܠܳܗܐ ܆ ܘܡܶܢܳܗ̇ ܝܰܬܺܝܪܳܐܺܝܬ ܢܶܚܙܶܐ ܦܫܺܝܛܽܘܬܗ . ܫܰܪܺܝܪܳܐܺܝܬ ܠܰܡ ܕܺܐܝܬ ܡܳܪܝܐ ܒܰܐܬܪܐ ܗܳܢܐ . ܘܶܐܢܐ ܠܐ ܝܶܕܥܶܬ . ܘܡܳܢܐ ܣܳܒܰܪ ܗܘܰܝܬ ܐܳܘ ܬܰܡܺܝܡܐ ܝܰܥܩܽܘܒ ܆ ܕܒܰܐܬܪܐ ܒܰܠܚܽܘܕ ܕܰܫܪܶܝܢ ܒܶܗ ܐܰܒܳܗ̈ܰܝܟ ܡܣܰܝܰܟ ܐܰܠܳܗܐ ܆ ܘܠܐ ܡܶܬܓܠܶܐ ܘܡܶܬܚܰܘܶܐ ܒܟܽܘܠ ܐܰܬܪ ܠܰܐܝܠܶܝܢ ܕܫܳܘܶܝܢ ܠܓܶܠܝܳܢܗ ܆ ܢܶܚܙܶܐ ܬܘܒ ܟܡܳܐ ܙܰܒ̈ܢܺܝܢ ܐܶܬܚܠܶܦ ܐܰܓܪܶܗ ܒܶܝܬ ܠܳܒܳܢ . ܐܰܝܟ ܕܡܶܠܬܶܗ ܠܚܰܪܬܐ ܐܰܟܶܣܬܶܗ ܠܗܰܘ ܨܢܺܝܥܐ . ܕܚܰܠܶܦܬ ܠܰܡ ܐܰܓܪܝ ܥܣܰܪ̈ ܙܰܒ̈ܢܺܝܢ ܆ ܘܠܐ ܫܰܒܩܳܟ ܡܳܪܝܐ ܕܬܰܒܶܐܫ ܠܺܝ . ܘܬܽܘܒ ܟܰܕ ܦܠܰܚ ܥܰܡܶܗ ܒܒܰܪܬܗ ܙܥܽܘܪܬܐ ܆ ܐܚܪܺܬܐ ܚܠܳܦܶܝܗ̇ ܓܢܰܒ ܘܰܐܥܶܠ ܠܶܗ . ܘܰܐܛܥܝܶܗ ܒܰܦܫܺܝܛܽܘܬܗ ܘܠܐ ܐܰܪܓܶܫ . ܘܟܰܕ ܬܳܒܰܥ ܒܡܶܠܬܐ ܕܥܰܠ ܐܰܝܕܐ ܐܶܫܬܰܡܰܫ ܠܘܳܬܶܗ ܨܰܕܘܐ ܆ ܒܰܪ ܫܳܥܬܶܗ ܕܩܰܪܶܒ ܠܶܗ ܦܝܳܣܐ ܟܰܕ ܛܳܒ ܕܡܰܛܥܝܳܢܽܘܬܐ ܗܘܐ ܆ ܐܶܫܬܰܡܥܰܬ ܘܩܰܒܠܰܬ ܦܫܺܝܛܽܘܬܗ . ܟܡܐ ܓܶܝܪ ܙܰܒ̈ܢܺܝܢ ܒܥܳܐ ܠܳܒܳܢ ܕܢܶܗܘܶܐ ܠܶܗ ܛܳܠܽܘܡܐ ܒܒܺܝܫܽܘܬܗ . ܘܶܐܫܬܰܚܠܰܦ ܠܘܳܬܶܗ ܒܦܽܘܪ̈ܣܶܐ ܣܰܓܺܝ̈ܶܐܐ ܇ ܒܝܰܕ ܡܰܪܺܝܪܽܘܬܗ ܘܚܳܪܥܽܘܬܶܗ . ܘܫܰܦܝܽܘܬܶܗ ܕܝܰܥܩܽܘܒ ܠܐ ܐܶܬܕܰܠܚܰܬ . ܘܰܦܫܺܝܛܽܘܬܗ ܠܐ ܐܶܫܬܰܓܫܰܬ ܘܬܰܡܺܝܡܽܘܬܗ ܠܐ ܐܶܬܥܰܪܡܰܬ . ܘܰܟܡܐ ܕܗܽܘ ܒܗܳܠܶܝܢ ܕܺܝܠܗ ܙܗܺܝܪ ܗܘܳܐ ܆ ܐܳܦ ܐܰܠܳܗܐ ܥܰܠ ܗܳܠܶܝܢ ܕܰܠܘܳܬܶܗ ܒܛܺܝܠ ܗܘܳܐ ܠܶܗ . ܕܺܐܝܬܶܝܗ̇ ܗܳܕܶܐ ܬܰܚܘܺܝܬܐ ܕܝܽܘܠܦܳܢܐ ܢܰܗܺܝܪܐ ܇ ܠܟܽܘܠ ܡܰܢ ܕܨܳܒܶܐ ܕܢܶܦܠܽܘܚ ܥܰܡ ܡܳܪܝܐ . ܕܠܐ ܢܒܰܛܶܠ ܚܽܘ̈ܫܳܒܰܘܗܝ ܡܶܢ ܪܶܢܝܐ ܕܒܰܐܠܳܗܐ . ܘܢܰܥܢܶܐ ܐܶܢܽܘܢ ܒܦܽܘܪ̈ܣܶܐ ܕܰܫܟܳܚ̈ܳܬܐ ܆ ܕܰܒܗܽܘܢ ܢܰܟܶܐ ܠܰܒܥܶܠܕ̈ܒܳܒܰܘܗܝ . ܐܶܠܐ ܟܰܬܰܪ ܐܰܢܬ ܐܳܘ ܬܰܠܡܺܝܕܐ ܒܫܰܦܝܽܘܬܐ ܕܪܶܥܝܳܢܳܟ ܆ ܘܰܕܡܳܪܝܐ ܗ̣ܝ ܕܢܶܕܰܥ ܕܰܐܝܟܰܢܐ ܢܕܰܒܰܪ ܚܰܝ̈ܰܝܟ ܆ ܘܰܐܝܠܶܝܢ ܕܡܰܘܬܪ̈ܳܢ ܠܳܟ ܢܶܣܥܽܘܪ ܠܘܳܬܳܟ . ܫܡܰܥܬ ܥܰܠ ܐܚܪ̈ܳܢܶܐ ܕܰܡܥܰܬܕܺܝܢ ܕܢܰܒܶܐܫܽܘܢ ܠܳܟ ܆ ܘܰܐܚܪ̈ܳܢܶܐ ܕܝܳܬܒܺܝܢ ܒܰܟܡܺܐܢܐ ܕܢܶܣܒܽܘܢ ܚܰܝ̈ܰܝܟ ܆ ܘܰܐܚܪ̈ܳܢܶܐ ܕܰܥܒܺܝ̈ܕܺܝܢ ܦܳܥ̈ܠܶܐ ܠܰܣܬܳܪܐ ܕܒܶܢܝܳܢܳܟ . ܘܰܐܚܪ̈ܳܢܶܐ ܕܰܡܟܰܐܪ̈ܺܝܢ ܬܶܫܒܽܘܚܬܳܟ ܆ ܘܰܡܓ̈ܰܢܶܝܢ ܕܽܘܒܳܪ̈ܰܝܟ ܆ ܘܰܐܚܪ̈ܳܢܶܐ ܕܚܳܦܪܺܝܢ ܕܢܶܫܕܽܘܢܳܟ ܥܰܠ ܐܰܪܥܐ ܡܶܢ ܪܰܘܡܐ ܕܒܶܗ ܩܳܝܡܰܬ ܆ ܘܠܰܐܚܪ̈ܳܢܶܐ ܕܰܡܖ̈ܰܡܙܺܝܢ ܆ ܘܠܰܐܚܖ̈ܳܢܐ ܕܰܒܒܶܙܚܐ ܠܩܽܘܒܠܳܟ ܡܡܰܠܠܺܝܢ ܆ ܘܰܒܡܽܘܝܳܩܐ ܨܽܘ̈ܚܝܳܬܐ ܥܠܰܝܟ ܐܳܫܕܺܝܢ ܆ ܘܠܰܐܚܪ̈ܳܢܶܐ ܥܒܺܝܕ ܐܰܢܬ ܡܰܬܠܐ ܘܬܽܘܢܳܝܐ ܆ ܘܰܒܫܰܪܒܐ ܕܓܽܘ̈ܕܳܦܶܐ ܕܰܥܠܰܝܟ ܐܺܝܬܰܘܗܝ ܟܽܘܠܶܗ ܥܶܢܝܳܢܗܽܘܢ ܆ ܐܰܢܬ ܒܗܳܠܶܝܢ ܟܽܘܠܗܶܝܢ ܟܰܬܰܪ ܒܰܦܫܺܝܛܽܘܬܳܟ . ܘܠܳܐ ܬܶܬܦܢܶܐ ܠܒܶܣܬܪܳܟ ܇ ܡܶܢ ܐܰܬܪܐ ܗܰܘ ܕܒܶܗ ܚܳܝܪܰܬ ܆ ܘܠܐ ܬܶܬܒܰܛܰܠ ܡܶܢ ܥܶܢܝܳܢܳܟ ܟܰܣܝܐ ܕܥܰܡ ܐܰܠܳܗܐ . ܘܠܐ ܢܶܙܟܶܐ ܩܛܺܝܪܐ ܕܗܳܠܶܝܢ ܕܰܠܒܰܪ ܡܶܢܳܟ ܇ ܠܰܩܛܺܝܪܐ ܕܶܐܘܩܺܝܢܳܐ ܟܣܺܝܬܐ ܆ ܗܳܝ ܕܒܳܗ̇ ܬܠܶܝܢ ܚܰܝ̈ܰܝܟ . ܐܶܠܐ ܐܰܚܽܘܕ ܒܣܰܒܪܐ ܕܠܐ ܡܶܬܕܰܓܰܠ ܡܫܺܝܚܐ : ܐܰܝܟ ܡܽܘܠܟܳܢܶܗ ܕܦܰܘܠܳܘܣ ܕܰܠܘܳܬܰܢ ܆ ܕܢܶܐܚܽܘܕ ܣܰܒܪܐ ܕܰܡܠܺܝܟ ܠܰܢ . ܗܰܘ ܕܺܐܝܬܰܘܗܝ ܠܰܢ ܐܰܝܟ ܐܶܘܩܺܝܢܳܐ ܕܰܠܒܺܝܟ ܒܢܰܦܫܰܢ ܕܠܐ ܬܶܬܙܺܝܥ . ܐܰܟܙܢܐ ܓܶܝܪ ܕܶܐܘܩܺܝܢܳܐ ܕܫܰܕܝܐ ܠܬܰܚܬ ܒܝܰܕ ܝܰܩܺܝܪܽܘܬܗ̇ ܆ ܐܳܚܕܐ ܘܟܳܠܝܐ ܠܶܐܠܦܐ ܒܰܝܢܳܬ ܓܰܠ̈ܠܶܐ ܆ ܕܠܐ ܬܶܦܗܶܐ ܘܬܶܬܕܰܘܰܕ ܒܡܰܪܕܺܝܬܐ ܕܰܠܒܰܪ ܡܶܢ ܐܽܘܪܚܳܗ̇ ܆ ܗܳܟܰܢܐ ܐܳܦ ܣܰܒܪܐ ܕܰܡܠܺܝܟ ܠܰܢ ܒܰܫܡܰܝܐ ܇ ܗܰܘ ܕܺܐܝܬܰܘܗܝ ܐܶܘܩܺܝܢܳܐ ܟܣܺܝܬܐ ܇ ܕܣܺܝܡܐ ܠܥܶܠ ܡܶܢܰܢ ܇ ܘܰܥܡܺܝܕ ܘܰܡܟܰܣܰܝ ܡܶܢܰܢ ܒܰܫܡܰܝ ܫܡܰܝܳܐ ܇ ܢܶܐܚܽܘܕ ܠܘܳܬܶܗ ܚܽܘ̈ܫܳܒܰܝܢ ܆ ܘܢܶܐܣܽܘܪ ܐܶܠܦܐ ܕܢܰܦܫܰܢ ܕܠܐ ܬܶܦܗܶܐ ܘܬܶܬܕܰܘܰܕ ܒܡܰܚ̈ܫܽܘܠܶܐ ܘܰܒܓܰܠ̈ܠܶܐ ܕܡܶܢ ܥܳܠܡܐ ܢܳܩܫܺܝܢ ܒܗ̇ . ܘܬܶܦܽܘܩ ܠܒܰܪ ܡܶܢ ܐܽܘܪܚܐ ܕܡܰܪܕܺܝܬܳܗ̇ . ܟܰܬܰܪ ܡܳܕܶܝܢ ܐܰܢܬ ܒܰܦܫܺܝܛܽܘܬܳܟ ܒܰܐܝܠܶܝܢ ܕܰܫܡܰܥܬ ܆ ܘܠܐ ܢܫܰܚܠܦܽܘܢܳܟ ܗܳܢܽܘܢ ܕܰܡܡܰܠܠܺܝܢ ܥܠܰܝܟ ܆ ܕܬܶܗܘܶܐ ܐܰܟܘܳܬܗܽܘܢ . ܡܶܛܽܠ ܗܳܕܶܐ ܓܶܝܪ ܘܳܐܦ ܒܥܶܠܕܰܪܳܐ ܗܳܠܶܝܢ ܡܟܰܢܶܫ ܘܰܠܩܽܘܒܠܳܟ ܣܳܕܰܪ ܆ ܕܰܢܫܰܚܠܦܶܗ ܠܪܶܥܝܳܢܳܟ ܡܶܢ ܒܰܣܺܝܡܽܘܬܶܗ . ܘܢܶܫܓܽܘܫ ܘܢܶܕܠܽܘܚ ܫܰܦܝܽܘܬܳܟ . ܘܰܢܥܰܪܶܡ ܦܫܺܝܛܽܘܬܟ . ܘܬܶܗܘܶܐ ܒܰܕܡܽܘܬܐ ܕܗܳܢܽܘܢ ܕܰܠܩܽܘܒܠܳܟ ܡܶܬܟܰܬܫܺܝܢ . ܘܬܶܬܡܠܶܐ ܪܽܘܓܙܐ ܐܰܟܘܳܬܗܽܘܢ . ܘܬܶܗܘܶܐ ܡܳܐܢܐ ܠܚܶܡܬܐ ܒܰܕܡܽܘܬܗܽܘܢ . ܘܬܶܠܒܰܫ ܢܰܚܬܐ ܕܒܺܝܫܽܘܬܐ . ܘܡܐ ܕܰܢܚܶܬ ܚܽܘܫܳܒܳܟ ܡܶܢ ܗܳܝ ܦܫܺܝܛܽܘܬܐ ܕܺܐܝܚܺܝܕܳܐܺܝܬ ܒܚܰܕ ܚܳܝܪܐ ܆ ܘܚܳܪܬ ܠܳܟ ܒܣܰܓܺܝ̈ܶܐܐ ܆ ܘܰܫܡܰܥܬ ܐܰܝܠܶܝܢ ܕܰܥܠܰܝܟ ܡܶܬܡܰܠ̈ܠܳܢ ܆ ܒܝܰܕ ܗܳܠܶܝܢ ܡܶܫܟܰܚ ܠܳܟ ܒܥܶܠܕܒܳܒܐ ܐܰܝܟ ܕܨܳܒܶܐ ܆ ܘܰܗܘܰܝܬ ܠܶܗ ܡܶܢ ܩܽܘܪܒܐ ܆ ܨܰܝܕܐ ܡܛܰܝܒܐ ܘܰܕܠܺܝܠܐ . ܐܶܠܐ ܐܰܢܬ ܚܰܡܣܶܢ ܒܰܦܫܺܝܛܽܘܬܐ ܆ ܗܳܝ ܕܺܐܝܬܶܝܗ̇ ܡܳܐܢܐ ܕܙܰܕܺܝܩܽܘܬܐ . ܐܰܟܙܢܐ ܓܶܝܪ ܕܺܐܝܬܰܘܗܝ ܡܳܐܢܐ ܕܰܟܝܳܢܐ ܇ ܡܩܰܒܠܳܢܐ ܕܡܶܕܶܡ ܕܢܳܦܶܠ ܒܶܗ ܆ ܗܳܟܰܢܐ ܐܺܝܬܶܝܗ̇ ܘܳܐܦ ܦܫܺܝܛܽܘܬܐ ܡܳܐܢܐ ܢܰܩܕܐ ܘܰܡܝܰܩܪܐ ܇ ܕܰܡܩܰܒܶܠ ܐܳܕ̈ܫܶܐ ܕܙܰܕܺܝܩܽܘܬܐ . ܢܶܗܘܶܐ ܠܳܟ ܗܳܟܺܝܠ ܚܰܘܪܐ ܠܗܳܠܶܝܢ ܕܶܐܡܪܶܬ ܠܳܟ ܝܰܥܩܽܘܒ ܬܰܡܺܝܡܐ ܆ ܗܳܢܐ ܕܪܶܫܡܶܬ ܠܳܟ ܫܰܪܒܶܗ ܆ ܘܶܐܡܰܬܝ ܕܡܶܬܬܥܺܝܪ ܡܰܡܠܠܳܐ ܕܚܶܪܝܳܢܐ ܕܰܢܕܰܘܶܕ ܦܫܺܝܛܽܘܬܳܟ ܆ ܘܡܰܪܓܫܰܬ ܒܦܽܘܪ̈ܣܶܐ ܕܰܒܥܶܠܕܒܳܒܐ ܕܨܳܒܶܝܢ ܕܰܢܥܰܘܟܽܘܢܳܟ ܆ ܪܢܺܝ ܒܶܗ ܒܗܳܢܐ ܓܰܒܪܐ ܛܽܘܒܳܢܐ ܆ ܘܚܽܘܪ ܒܟܽܘܠܳܗ̇ ܬܰܪܥܺܝܬܶܗ ܕܡܶܢ ܫܽܘܪܳܝܐ ܠܫܽܘܠܳܡܐ . ܠܗܳܕܶܐ ܓܶܝܪ ܟܬܺܝ̈ܒܳܢ ܗܳܠܶܝܢ ܘܕܰܐܟܘܳܬܗܶܝܢ ܒܰܟܬܳܒ̈ܶܐ ܆ ܘܢܶܗܘܝܳܢ ܣܡܳܟܐ ܠܢܰܦܫܐ ܕܡܶܬܡܰܝܛܐ ܕܬܶܦܶܠ ܆ ܘܒܽܘܝܳܐܐ ܠܚܽܘ̈ܫܳܒܶܐ ܕܡܶܬܡܠܶܝܢ ܡܶܢ ܥܰܝܛܐ ܕܡܰܪܓܙܳܢܐ . ܚܽܘܪ ܟܡܳܐ ܐܶܬܦܰܪܰܣܘ ܥܺܣܽܘ ܘܠܳܒܳܢ ܕܢܰܒܶܐܫܽܘܢ ܠܶܗ ܠܝܰܥܩܽܘܒ ܆ ܘܡܳܪܝܐ ܚܠܳܦܰܘܗܝ ܒܣܽܘܥܪ̈ܳܢܰܘܗܝ ܪܳܗܶܛ ܗܘܐ . ܘܟܰܕ ܗܽܘ ܫܠܶܐ ܘܠܐ ܝܰܨܺܝܦ ܆ ܕܢܶܐܪܽܘܥ ܦܽܘܪ̈ܣܶܐ ܕܰܒܥܶܠܕ̈ܒܳܒܰܘܗܝ ܆ ܐܰܠܳܗܐ ܨܶܢ̈ܥܳܬܗܽܘܢ ܠܒܳܬܪܐ ܡܰܗܦܶܟ ܗܘܳܐ . ܘܰܚܠܳܦ ܚܽܘܠܳܦ ܚܽܘܣܪ̈ܳܢܶܐ ܝܽܘܬܪ̈ܳܢܶܐ ܒܶܗ ܡܰܦܓܰܥ ܗܘܳܐ . ܝܰܥܩܽܘܒ ܓܶܝܪ ܥܢܶܐ ܗܘܳܐ ܒܬܰܡܺܝܡܽܘܬܗ . ܘܰܐܠܳܗܐ ܒܳܥܶܐ ܠܶܗ ܛܳܒ̈ܳܬܐ . ܗܽܘ ܡܶܬܗܦܶܟ ܒܟܽܠ ܣܽܘܥܪܳܢ ܐܰܝܟ ܫܰܒܪܐ ܒܰܦܫܺܝܛܽܘܬܗ ܆ ܘܡܳܪܝܐ ܒܚܶܟܡܬܶܗ ܡܰܨܠܰܚ ܗܘܳܐ ܐܽܘܪ̈ܚܳܬܶܗ . ܪܳܗܶܛ ܘܡܶܬܦܰܪܰܣ ܠܳܒܳܢ ܕܰܢܚܰܣܪܺܝܘܗܝ ܆ ܘܝܰܥܩܽܘܒ ܠܐ ܡܰܪܓܶܫ . ܘܬܰܡܺܝܡܐ ܠܐ ܚܰܫܺܝܫ . ܘܫܰܦܝܐ ܠܐ ܝܳܕܰܥ . ܘܰܚܠܳܦܰܘܗܝ ܐܰܠܳܗܐ ܥܒܺܝܕ ܚܳܙܝܐ ܘܝܳܕܽܘܥܐ ܕܟܽܘܠܗܶܝܢ . ܘܡܐ ܕܰܩܛܰܪ ܠܳܒܳܢ ܫܪܳܐ ܡܳܪܝܐ . ܪܰܟܶܒ ܦܽܘܪܣܐ ܕܚܽܘܣܪܳܢܐ ܠܽܘܩܒܰܠ ܝܰܥܩܽܘܒ ܆ ܒܰܕܪܶܗ ܥܶܠܳܝܐ . ܐܶܫܟܰܚ ܫܟܳܚܬܐ ܕܡܰܣܓܝܐ ܩܶܢܝܳܢܶܗ ܘܰܡܙܰܥܪܐ ܕܝܰܥܩܽܘܒ ܆ ܐܶܫܟܰܚ ܐܰܠܳܗܐ ܐܚܪܺܬܐ ܕܰܠܩܽܘܒܠܶܗ ܇ ܟܰܕ ܫܠܶܐ ܓܶܝܪ ܝܰܥܩܽܘܒ ܆ ܕܰܝܳܢܐ ܥܒܺܝܕ ܣܢܺܐܓܪܶܗ . ܘܟܰܕ ܗܽܘ ܦܫܺܝܛܳܐܺܝܬ ܪܳܕܶܐ ܗܘܳܐ ܒܣܽܘܥܪ̈ܳܢܰܘܗܝ ܆ ܐܰܠܳܗܐ ܒܚܶܟܡܬܐ ܡܕܰܒܰܪ ܐܽܘܪ̈ܚܳܬܶܗ . ܗܳܠܶܝܢ ܕܝܰܥܩܽܘܒ ܠܳܟ ܟܬܺܝ̈ܒܳܢ ܘܕܺܝܠܳܟ ܐܶܢܶܝ̈ܢ . ܐܶܢ ܬܩܰܘܶܐ ܒܰܦܫܺܝܛܽܘܬܐ ܕܪܶܥܝܳܢܶܗ ܕܝܰܥܩܽܘܒ ܇ ܘܰܒܫܰܦܝܽܘܬ ܢܰܦܫܶܗ ܕܗܰܘ ܬܰܡܺܝܡܐ . ܕܡܳܪܝܐ ܓܶܝܪ ܐܺܝܬܰܝܗܽܘܢ ܦܫܺܝ̈ܛܶܐ . ܠܐ ܬܶܒܗܰܬ ܒܳܗ̇ ܒܰܦܫܺܝܛܽܘܬܐ . ܡܳܐܢܐ ܕܰܒܥܶܠ ܕܰܪܐ ܐܺܝܬܰܝܗܽܘܢ ܨܢܺܝ̈ܥܶܐ ܘܚܳܪ̈ܥܶܐ . ܠܐ ܬܶܪܓܺܝܗ̇ ܘܬܶܨܒܶܐ ܒܳܗ̇ ܒܚܳܪܥܽܘܬܐ . ܚܳܪܥܽܘܬܐ ܓܶܝܪ ܐܰܪܥܐ ܗܝ ܕܡܰܘܠܳܕܐ ܒܺܝܫܽܘܬܐ . ܘܰܦܫܺܝܛܽܘܬܐ ܚܰܩܠܐ ܕܡܰܦܪܝܳܐ ܙܰܕܺܝܩܽܘܬܐ . ܘܥܰܠ ܗܳܕܶܐ ܒܟܽܘܠ ܕܽܘܟ ܥܰܡ ܦܫܺܝܛܽܘܬܐ ܡܡܰܠܶܠ ܡܳܪܝܐ ܇ ܘܒܳܗ̇ ܡܶܬܬܢܺܝܚܺܝܢ ܨܶܒܝ̈ܳܢܰܘܗܝ ܆ ܘܗܺܝ ܗܳܘܝܐ ܒܶܝܬ ܡܰܫܪܝܐ ܘܰܡܩܰܒܠܳܢܺܝܬܐ ܕܓܶܠܝ̈ܳܢܰܘܗܝ . ܥܶܠܺܝ ܓܶܝܪ ܥܰܡ ܒܢܰܘ̈ܗܝ ܒܓܰܘ ܗܰܝܟܠܐ ܕܡܳܪܝܐ ܕܳܡܟܺܝܢ ܗܘܰܘ . ܘܟܰܕ ܪܶܓܰܬ ܠܡܳܪܝܐ ܕܰܢܡܰܠܶܠ ܥܰܡ ܒܢܰܝ̈ܢܳܫܳܐ ܆ ܫܰܒܩܳܗ̇ ܠܣܰܝܒܽܘܬܐ ܕܰܡܕܰܪܫܐ ܒܚܶܟ̈ܡܳܬܐ ܆ ܘܰܡܢܰܦܩܐ ܒܨܶܒ̈ܘܳܬܐ ܕܥܳܠܡܐ ܆ ܘܠܰܥܠܰܝܡܽܘܬܐ ܕܩܰܒܠܰܬ ܚܳܪܥܽܘܬܐ ܕܒܺܝ̈ܫܳܬܐ ܆ ܘܶܐܬܐ ܠܶܗ ܠܘܳܬ ܦܫܺܝܛܽܘܬܐ ܘܥܰܡܳܗ̇ ܡܡܰܠܶܠ ܗܘܳܐ . ܘܥܶܢܝܳܢܐ ܕܥܰܡܳܗ̇ ܓܒܳܐ ܠܶܗ . ܩܪܳܐ ܠܰܡ ܡܳܪܝܐ ܠܰܫܡܽܘܐܶܝܠ . ܫܡܽܘܐܶܝܠ ܫܡܽܘܐܶܝܠ ܬܰܪ̈ܬܶܝܢ ܙܰܒ̈ܢܺܝܢ . ܘܩܳܡܰܬ ܦܫܺܝܛܽܘܬܐ ܘܪܶܗܛܰܬ ܨܶܝܕ ܣܰܝܒܽܘܬܐ . ܘܠܐ ܝܺܕܰܥ ܫܰܒܪܐ ܠܗܰܘ ܕܰܩܪܳܝܗܝ ܕܡܰܢܽܘ . ܘܰܚܠܳܦ ܐܰܠܳܗܐ ܪܗܶܛ ܕܢܰܦܢܶܐ ܦܶܬܓܳܡܐ ܠܥܶܠܺܝ . ܘܰܠܗܳܕܶܐ ܥܒܰܕ ܬܠܳܬ ܙܰܒ̈ܢܺܝܢ ܆ ܡܶܛܽܠ ܕܠܐ ܢܰܣܺܝ ܗܘܳܐ ܥܕܰܟܺܝܠ ܓܶܠܝ̈ܳܢܶܐ ܕܰܐܠܳܗܽܘܬܐ . ܥܶܠܺܝ ܕܶܝܢ ܡܶܢ ܕܶܐܣܬܰܟܰܠ ܕܡܳܪܝܐ ܩܪܳܝܗܝ ܆ ܦܰܩܕܶܗ ܕܰܢܦܰܢܶܐ ܦܶܬܓܳܡܐ ܐܰܝܟ ܕܰܠܡܳܪܝܐ ܆ ܘܰܠܘܳܬܶܗ ܕܺܝܠܶܗ ܠܐ ܢܶܪܗܰܛ . ܐܶܣܬܰܟܰܠ ܠܰܡ ܥܶܠܺܝ ܕܡܳܪܝܐ ܩܪܳܝܗܝ ܠܛܰܠܝܐ . ܘܫܰܕܪܰܬ ܣܰܝܒܽܘܬܐ ܠܛܰܠܝܽܘܬܐ ܠܘܳܬ ܡܳܪܝܐ ܕܬܺܐܠܰܦ ܨܶܒܝܳܢ̈ܰܘܗܝ . ܘܶܐܣܬܰܢܩܰܬ ܚܳܪܥܽܘܬܐ ܥܰܠ ܦܫܺܝܛܽܘܬܐ ܇ ܕܒܺܐܝܕܳܗ̇ ܬܺܐܠܰܦ ܨܶܒܝܳܢ̈ܶܝܗ̇ ܕܰܐܠܳܗܽܘܬܐ ܆ ܡܦܺܝܣ ܗܘܳܐ ܠܶܗ ܓܶܝܪ ܥܶܠܺܝ ܠܰܫܡܽܘܐܶܝܠ ܆ ܘܒܳܥܶܐ ܡܶܢܶܗ ܕܢܶܓܠܶܐ ܠܶܗ ܟܽܠ ܡܶܕܶܡ ܕܰܫܡܰܥ ܡܶܢ ܡܳܪܝܐ ܆ ܘܠܐ ܢܛܰܫܶܐ ܡܶܢܶܗ ܚܕܐ ܡܶܢ ܡ̈ܶܠܶܐ . ܘܡܶܛܽܠ ܕܰܚܙܳܐ ܕܗܽܘ ܠܳܐ ܐܶܫܬܘܺܝ ܕܥܰܡܶܗ ܢܡܰܠܶܠ ܡܳܪܝܐ ܆ ܒܳܥܽܘܬܐ ܠܫܰܒܪܐ ܡܩܰܪܶܒ ܗܘܳܐ ܕܢܶܓܠܶܐ ܠܶܗ ܐܪܳܙܐ ܐܰܠܳܗܳܝܐ . ܘܒܰܝܢܳܬ ܐܰܠܳܗܽܘܬܐ ܠܺܝܕܰܥܬܐ ܆ ܦܫܺܝܛܽܘܬܐ ܗܘܳܬ ܡܦܰܫܩܳܢܺܝܬܐ . ܘܫܰܒܪܽܘܬܐ ܩܰܒܠܰܬ ܘܦܰܢܝܰܬ . ܘܛܰܠܝܐ ܒܰܪ ܫܢܰܝ̈ܳܐ ܙܥܽܘܪ̈ܝܳܬܐ . ܕܰܒܗܳܠܶܝܢ ܕܗܽܘܦܳܟܐ ܕܰܒܢܰܝ̈ܢܳܫܐ ܠܐ ܡܦܳܣ ܗܘܳܐ ܆ ܠܶܗ ܐܺܝܕܰܥܬܐ ܕܰܐܠܳܗܐ ܐܶܬܓܰܠܝܰܬ ܆ ܡܶܛܽܘܠ ܕܰܒܬܰܡܺܝ̈ܡܶܐ ܫܳܪܶܐ ܡܳܪܝܐ ܆ ܘܥܰܡ ܦܫܺܝ̈ܛܶܐ ܡܡܰܠܶܠ . ܘܰܠܒܽܘܪ̈ܶܐ ܓܒܳܐ . ܗܳܢܽܘܢ ܕܡܳܐ ܕܺܐܝܠܶܦܘ ܡܶܠܬܐ ܆ ܠܐ ܡܶܬܚܰܫܒܺܝܢ ܕܕܺܝܠܗܽܘܢ ܗܝ ܆ ܐܶܠܐ ܝܳܕܥܺܝܢ ܠܳܐܡܽܘܪܳܗ̇ ܘܰܠܘܳܬܶܗ ܡܰܦܢܶܝܢ ܩܽܘܒܳܠ ܛܰܝܒܽܘܬܐ . ܘܠܐ ܗܳܘܝܐ ܠܗܽܘܢ ܡܶܠܰܬ ܐܰܠܳܗܐ ܕܰܠܘܳܬܗܽܘܢ ܆ ܡܠܽܘܐܐ ܠܚܽܘܬܪܐ ܘܰܠܫܽܘܒܗܳܪܐ ܣܪܺܝܩܐ . ܘܠܐ ܡܶܬܬܪܺܝܡܺܝܢ ܒܗܳܠܶܝܢ ܕܰܐܠܳܗܐ ܐܰܝܟ ܕܰܒܕܺܝܠܗܽܘܢ . ܘܠܐ ܐܳܡܪܺܝܢ ܕܕܺܝܠܰܢ ܗ̣ܝ ܡܶܠܬܐ ܕܚܶܟܡܬܐ ܕܺܐܝܬ ܠܘܳܬܰܢ . ܗܳܠܶܝܢ ܗܳܟܺܝܠ ܦܫܺܝ̈ܛܶܐ ܘܬܰܡܺܝ̈ܡܶܐ ܠܐ ܡܶܬܚܰܫܒܺܝܢ . ܐܶܠܐ ܒܝܰܕ ܦܫܺܝܛܽܘܬܗܽܘܢ ܡܰܘܕܶܝܢ ܆ ܕܗܰܘ ܡܶܕܶܡ ܕܺܐܝܬ ܠܘܳܬܗܽܘܢ ܕܡܳܪܝܐ ܗܘ ܆ ܘܡܶܛܽܠ ܗܳܕܶܐ ܒܟܽܘܠ ܕܽܘܟ ܗܳܟܰܢܐ ܐܶܫܟܰܚܢ ܚܢܰܢ ܆ ܕܰܐܣܠܺܝ ܐܰܠܳܗܐ ܠܚܳܪܥܽܘܬܐ . ܘܰܓܒܳܐ ܠܰܦܫܺܝܛܽܘܬܐ . ܡܶܛܽܠ ܓܶܝܪ ܕܠܰܘ ܕܠܺܝܠܳܐܝܬ ܡܶܫܬܟܰܚ ܚܰܟܺܝܡܐ ܕܪܽܘܚ ܆ ܗܰܘ ܕܰܒܢܶܣܝܳܢܐ ܕܢܰܦܫܶܗ ܫܳܩܶܠ ܛܥܰܡܬܐ ܕܺܝܕܰܥܬܐ ܕܚܰܝ̈ܶܐ ܆ ܥܰܠ ܗܳܕܶܐ ܡܩܰܒܠܐ ܥܰܠ ܐܰܠܳܗܐ ܦܫܺܝܛܽܘܬܶܗ ܕܰܟܝܳܢܐ . ܡܶܛܽܠ ܕܗܳܕܶܐ ܡܰܘܗܒܬܐ ܗ̣ܝ ܕܺܝܠܗ . ܘܰܓܒܺܝܠܬܶܗ ܩܰܕܡܳܝܬܐ ܕܰܟܝܳܢܰܢ . ܕܟܰܕ ܒܪܳܢ ܐܰܠܳܗܐ ܡܶܢ ܫܽܘܪܳܝܐ ܦܫܺܝܛܽܘܬܐ ܣܳܡ ܒܰܢ . ܦܫܺܝܛܽܘܬܐ ܡܳܕܶܝܢ ܒܰܡܨܰܥܬܐ ܣܺܝܡܐ . ܘܺܐܝܬ ܕܣܳܠܶܩ ܡܶܢܳܗ̇ ܠܝܽܘܠܦܳܢܐ ܕܪ̈ܽܘܚܳܢܝܳܬܐ ܆ ܘܗܳܘܶܐ ܚܰܟܺܝܡܐ ܒܪܽܘܚ ܆ ܘܺܐܝܬ ܕܢܳܚܶܬ ܡܶܢܳܗ̇ ܠܝܽܘܠܦܳܢܐ ܘܰܠܕܽܘܪܳܫܐ ܕܨܶܒ̈ܘܳܬܐ ܕܥܳܠܡܐ ܗܳܢܐ . ܘܡܶܬܩܪܶܐ ܗܳܢܐ ܨܢܺܝܥܐ ܘܚܳܪܥܐ ܡܶܛܽܠ ܕܒܰܫܡܳܐ ܚܰܬܺܝܬܐ ܕܺܝܠܗܶܝܢ ܕܨܶܒ̈ܘܳܬܐ ܐܶܢ ܢܶܬܰܐܡܪ̈ܳܢ . ܠܐ ܗܳܠܶܝܢ ܕܰܡܢܰܦܩܺܝܢ ܘܺܐܝܬܰܘܗܝ ܕܽܘܪܳܫܗܽܘܢ ܟܽܘܠܶܗ ܒܦܰܓܪ̈ܳܢܝܳܬܐ ܡܶܬܩܪܶܝܢ ܚܰܟܺܝ̈ܡܶܐ . ܘܠܐ ܗܳܠܶܝܢ ܕܶܐܬܕܰܪܫܰܬ ܦܫܺܝܛܽܘܬܗܽܘܢ ܒܪ̈ܽܘܚܳܢܝܳܬܐ ܡܶܬܰܐܡܪ̈ܺܝܢ ܨܢܺܝ̈ܥܶܐ ܘܚܳܪ̈ܥܶܐ . ܐܶܠܐ ܗܳܠܶܝܢ ܕܡܶܢ ܥܳܠܡܐ ܡܟܰܢܫܺܝܢ ܐܺܝܕܰܥܬܗܽܘܢ ܆ ܚܳܪ̈ܥܶܐ ܘܰܨܢܺܝ̈ܥܶܐ ܡܶܫܬܰܡܗܺܝܢ . ܗܳܠܶܝܢ ܕܶܝܢ ܕܰܡܕܰܪܫܺܝܢ ܒܪ̈ܽܘܚܳܢܝܳܬܐ ܆ ܚܰܟܺܝ̈ܡܶܐ ܘܣܰܟܽܘ̈ܠܬܳܢܶܐ . ܡܶܛܽܠ ܕܚܶܟܡܬܐ ܒܰܠܚܽܘܕ ܕܰܐܠܳܗܐ ܗ̣ܝ . ܘܰܕܒܰܪܢܳܫܐ ܐܰܝܢܐ ܕܣܺܝܡܐ ܒܥܳܬܶܗ ܠܘܳܬ ܐܰܠܳܗܐ . ܠܐ ܓܶܝܪ ܫܳܘܝܐ ܐܺܝܕܰܥܬܶܗ ܕܥܳܠܡܐ ܇ ܕܬܶܬܩܪܶܐ ܚܶܟܡܬܐ ܒܡܶܠܬܐ ܕܟܺܐܢܽܘܬܐ . ܐܳܦ ܠܐ ܚܶܟܡܬܶܗ ܕܰܐܠܳܗܐ . ܕܬܶܬܶܐܡܰܪ ܚܳܪܥܽܘܬܐ ܘܰܨܢܺܝܥܽܘܬܐ ܒܺܝܕܰܥܬܐ ܕܦܽܘܪܫܳܢܐ . ܡܶܛܽܠ ܕܠܰܝܬ ܒܳܗ̇ ܦܽܘܪܣܐ ܒܗܳܕܶܐ ܚܶܟܡܬܐ . ܘܠܰܘ ܒܪܽܘܟܳܒܐ ܕܪ̈ܶܥܝܳܢܶܐ ܡܫܰܚ̈ܠܦܶܐ ܡܶܬܩܰܝܡܐ . ܥܳܒܪܐ ܗܺܝ ܓܶܝܪ ܠܡܶܠܬܐ ܐܳܦ ܗܺܝ ܗܳܕܐ ܇ ܕܡܶܛܽܠ ܡܳܢܳܐ ܐܰܠܳܗܐ ܒܰܦܫܺܝܛܽܘܬܐ ܡܶܨܛܒܶܐ ܇ ܘܠܗ̇ ܓܳܒܶܐ ܝܰܬܺܝܪ ܡܶܢ ܚܶܟܡܬܐ ܕܥܳܠܡܐ . ܟܰܕ ܗܳܐ ܘܳܐܦ ܚܶܟܡܬܐ ܕܥܳܠܡܐ . ܡܰܘܗܰܒܬܐ ܗ̣ܝ ܕܰܐܠܳܗܐ ܐܰܝܟ ܕܶܐܡܰܪ ܫܠܺܝܚܐ . ܕܰܒܚܶܟܡܬܶܗ ܕܰܐܠܳܗܐ . ܠܐ ܐܺܝܕܰܥ ܥܳܠܡܐ ܒܚܶܟܡܬܐ ܠܰܐܠܳܗܐ . ܘܥܰܠ ܗܳܕܶܐ ܐܺܝܕܺܝܥܐ ܆ ܕܶܐܠܽܘ ܠܰܝܬ ܗܘܳܐ ܒܰܢ ܚܶܟܡܬܐ ܒܬܽܘܩܳܢܐ ܕܰܓܒܺܝܠܬܰܢ ܆ ܘܠܳܐ ܣܺܝܡܐ ܗܘܳܬ ܚܶܟܡܬܐ ܒܰܥܒ̈ܳܕܶܐ ܟܽܘܠܗܽܘܢ ܆ ܐܳܦܠܐ ܕܰܢܟܰܢܶܫ ܚܶܟܡܬܐ ܡܶܢ ܥܳܠܡܐ ܡܶܫܟܚܺܝܢ ܗܘܰܝܢ . ܗܳܐ ܡܳܕܶܝܢ ܐܳܦ ܚܶܟܡܬܶܗ ܕܥܳܠܡܐ ܆ ܡܰܘܗܰܒܬܐ ܗ̣ܝ ܕܰܐܠܳܗܐ . ܠܡܳܢܐ ܐܰܣܠܝܶܗ ܡܳܕܶܝܢ ܘܰܓܒܳܐ ܦܫܺܝܛܽܘܬܐ . ܐܺܝܕܺܝܥܐ ܗܳܟܺܝܠ ܆ ܕܡܶܛܽܘܠ ܕܺܐܝܬ ܒܳܗ̇ ܥܰܡܠܳܐ ܕܰܩܢܽܘܡܰܢ . ܘܡܶܛܽܠ ܕܟܰܕ ܡܶܬܟܰܢܫܐ ܡܶܢ ܗܳܢܽܘܢ ܕܩܳܢܶܝܢ ܠܳܗ̇ ܆ ܚܰܘܪܗܽܘܢ ܠܘܳܬ ܥܳܠܡܐ ܗܘ ܘܠܰܘ ܠܘܳܬ ܐܰܠܳܗܐ . ܘܬܽܘܒ ܕܰܒܪܶܥܝܳܢܐ ܢܶܣܬܰܒܪܽܘܢ ܚܰܟܺܝ̈ܡܶܐ ܪܳܗܛܺܝܢ ܒܳܬܪܳܗ̇ . ܘܰܐܝܟ ܕܰܒܣܳܟܐ ܠܡܺܐܡܰܪ ܆ ܚܰܫ̈ܶܐ ܐܢܳܫ̈ܳܝܶܐ ܡܰܠ̈ܝܳܢ ܢܰܦ̈ܫܳܬܗܽܘܢ ܆ ܡܳܐ ܕܰܡܒܰܥܪܺܝܢ ܘܒܳܥܶܝܢ ܗܳܕܶܐ ܚܶܟܡܬܐ ܒܓܰܘ ܥܒ̈ܳܕܶܐ . ܘܰܒܗܳܝ ܕܰܐܩܶܦܘ ܥܰܡ̈ܠܶܐ ܠܰܒܥܳܬܐ ܇ ܘܽܐܘܠܨܳܢܐ ܘܰܫܚܳܩܐ ܕܰܩܢܽܘܡܗܽܘܢ . ܠܰܫܟܳܚܬܐ ܕܗܳܕܶܐ ܝܺܕܰܥܬܐ ܆ ܐܰܣܒܰܪܘ ܕܕܺܝܠܗܽܘܢ ܗ̣ܝ . ܟܰܕ ܡܶܬܒܰܩܶܝܢ ܒܥܰܡܠܗܽܘܢ ܕܰܚܠܳܦܶܝܗ̇ . ܘܥܰܠ ܗܳܕܶܐ ܐܰܣܠܺܝ ܐܶܢܽܘܢ ܡܳܪܝܐ ܠܚܰܟܺܝ̈ܡܰܘܗܝ ܕܥܳܠܡܐ ܇ ܘܰܓܒܳܐ ܚܠܳܦܰܝܗܽܘܢ ܠܰܦܫܺܝ̈ܛܶܐ . ܘܬܽܘܒ ܕܕܰܠܩܽܘܒܠܐ ܗ̣ܝ ܕܟܽܠ ܡܶܕܶܡ ܚܶܟܡܬܐ ܕܥܳܠܡܐ ܠܚܶܟܡܬܐ ܐܰܠܳܗܳܝܬܐ . ܘܠܰܝܬ ܦܪܽܘܣ ܕܢܶܬܚܰܠ̈ܛܳܢ ܒܰܚܕ̈ܳܕܶܐ ܆ ܒܗܳܝ ܕܡܽܘܬܐ ܕܠܐ ܡܶܬܚܰܠܰܛ ܢܽܘܗܪܐ ܒܚܶܫܽܘܟܐ . ܗܳܟܰܢܐ ܕܳܐܦܶܢ ܢܶܨܒܶܐ ܐܢܳܫ ܡܶܢ ܚܰܟܺܝ̈ܡܶܐ ܕܥܳܠܡܐ ܆ ܕܢܶܬܚܰܟܰܡ ܒܗܳܠܶܝܢ ܕܪܽܘܚܐ ܆ ܫܳܠܰܚ ܡܶܢܶܗ ܒܩܰܕܡܐ ܚܽܘ̈ܫܳܒܶܐ ܕܗܳܝ ܚܶܟܡܬܐ ܆ ܘܡܰܣܒܪܳܢܽܘܬܐ ܟܽܘܠܳܗ̇ ܕܺܐܝܕܰܥܬܶܗ ܩܰܕܡܳܝܬܐ ܆ ܘܩܳܐܶܡ ܒܫܽܘܪܳܝ ܐܽܘܪܚܐ ܕܕܰܪܓܐ ܩܰܕܡܳܝܐ ܆ ܕܺܐܝܬܶܝܗ̇ ܦܫܺܝܛܽܘܬܐ ܘܫܰܒܪܽܘܬܐ ܆ ܘܗܰܝܡܳܢܽܘܬܐ ܕܫܳܡܥܐ ܘܰܡܩܰܒܠܐ ܬܰܡܺܝܡܳܐܝܬ ܆ ܘܟܶܢ ܡܫܰܪܶܐ ܒܗܳܕܶܐ ܡܰܪܕܺܝܬܐ ܕܽܐܘܪܚܐ ܕܚܶܟܡܬܶܗ ܕܰܡܫܺܝܚܐ . ܘܠܽܘܩܒܰܠ ܪܶܗܛܶܗ ܆ ܘܗܳܝ ܕܰܚܦܺܝܛ ܕܢܶܪܕܶܐ ܠܰܩܕܳܡܰܘܗܝ ܆ ܐܳܦ ܗܺܝ ܚܶܟܡܬܐ ܡܚܰܘܝܐ ܠܶܗ ܢܰܦܫܳܗ̇ . ܦܫܺܝܛܽܘܬܐ ܕܶܝܢ ܡܰܘܗܰܒܬܐ ܗ̣ܝ ܕܰܟܝܳܢܐ . ܘܕܺܝܠܶܗ ܗ̣ܝ ܕܥܳܒܽܘܕܐ . ܘܡܶܢ ܕܺܝܠܰܢ ܡܶܕܶܡ ܠܐ ܚܠܺܝܛ ܒܳܗ̇ . ܗܳܢܰܘ ܕܶܝܢ ܠܐ ܡܶܢ ܨܶܒܝܳܢܰܢ ܘܠܐ ܡܶܢ ܥܰܡܠܰܢ . ܘܥܰܠ ܗܳܕܶܐ ܫܳܪܝܐ ܡܰܘܗܰܒܬܳܗ̇ ܒܡܰܘܗܰܒܬܶܗ . ܘܥܳܡܪܐ ܚܶܟܡܬܶܗ ܒܰܐܬܪܐ ܕܗܽܘ ܬܰܩܶܢ . ܐܰܝܟܰܢܐ ܕܳܐܦ ܗܳܪܟܐ ܠܘܳܬ ܫܡܽܘܐܶܝܠ ܐܶܬܪܟܶܢ ܇ ܘܰܫܒܰܩ ܥܪܺܝܡܽܘܬܐ ܘܡܰܠܶܠ ܥܰܡܶܗ . ܘܪܰܒܽܘܬ ܟܳܗܢܽܘܬܐ ܘܶܐܬܐ ܠܘܳܬܶܗ . ܘܗܳܐ ܠܐ ܥܳܕܶܠ ܠܶܗ ܟܬܳܒܐ ܩܰܕܺܝܫܐ ܠܥܶܠܺܝ ܒܣܰܓܺܝ ܒܺܝ̈ܫܳܬܐ ܇ ܐܶܠܐ ܐܶܢ ܒܰܠܚܽܘܕ ܥܰܠ ܗܳܕܐ ܕܰܐܗܡܺܝ ܘܠܐ ܟܐܳܐ ܒܰܒܢ̈ܰܘܗܝ . ܗܽܘ ܕܶܝܢ ܒܥܰܘܠܗܽܘܢ ܒܰܥܒ̈ܳܕܶܐ ܠܐ ܡܶܫܬܰܘܬܰܦ ܗܘܐ . ܘܰܕܢܺܐܡܰܪ ܐܢܳܫ ܕܰܒܛܰܠܝܽܘܬܶܗ ܐܰܟܘܳܬܗܽܘܢ ܐܶܬܕܰܒܰܪ ܇ ܠܐ ܪܫܳܝܗܝ ܟܬܳܒܐ ܒܗܳܕܶܐ ܆ ܘܠܐ ܐܶܡܰܪ ܕܰܐܥܘܶܠܬ ܐܰܢܬ ܒܗܳܕܶܐ ܒܛܰܠܝܽܘܬܳܟ ܇ ܘܗܳܫܐ ܥܳܒܕܺܝܢ ܒܢ̈ܰܝܟ ܐܰܟܘܳܬܳܟ . ܐܶܠܐ ܐܶܡܰܪ ܠܶܗ ܡܳܪܝܐ ܠܰܫܡܽܘܐܶܝܠ ܆ ܕܗܳܐ ܥܳܒܶܕ ܐܢܐ ܦܶܬܓܳܡܐ ܒܺܐܝܣܪܳܝܶܠ ܆ ܕܟܽܘܠ ܕܢܶܫܡܥܺܝܘܗܝ ܢܶܨ̈ܠܳܢ ܬܰܪ̈ܬܰܝܗܶܝܢ ܐܶܕ̈ܢܰܘܗܝ ܇ ܡܶܛܽܠ ܥܰܘܠܐ ܕܰܫܡܰܥ ܥܶܠܺܝ ܕܥܳܒܕܺܝܢ ܒܢܰܘ̈ܗܝ ܒܡܰܫܟܰܢ ܙܰܒܢܐ ܇ ܘܠܐ ܟܐܳܐ ܒܗܽܘܢ . ܩܽܘܛܪܳܓܶܗ ܕܶܝܢ ܟܽܘܠܶܗ ܕܥܶܠܺܝ ܐܺܝܬܰܘܗܝ ܡܶܛܽܠ ܡܰܗܡܝܳܢܽܘܬܶܗ ܆ ܘܰܕܠܐ ܡܫܰܚ ܟܐܳܬܶܗ ܠܽܘܩܒܰܠ ܣܽܘܪܚܳܢܐ ܕܰܒܢܰܘ̈ܗܝ . ܟܬܺܝܒ ܓܶܝܪ ܕܰܟܐܳܐ ܒܗܽܘܢ . ܐܶܠܐ ܟܐܳܬܐ ܢܰܫܺܝܫܬܐ ܘܰܪܦܺܝܬܐ . ܘܠܰܘ ܐܰܝܟ ܕܡܶܬܒܥܶܐ ܗܘܳܐ ܠܗܰܘ ܟܽܘܠܶܗ ܣܽܘܪܚܳܢܐ . ܗܳܢܰܘ ܓܶܝܪ ܒܰܠܚܽܘܕ ܪܶܫܝܳܢܗ ܕܥܶܠܺܝ ܟܳܗܢܐ ܆ ܡܰܗܡܝܳܢܽܘܬܗ ܘܠܰܘ ܒܺܝ̈ܫܳܬܐ ܕܰܩܢܽܘܡܗ . ܘܟܰܕ ܛܳܒ ܗܳܟܰܢܐ . ܝܰܬܺܝܪ ܡܶܢܶܗ ܠܛܰܠܝܽܘܬܐ ܓܒܳܐ ܐܰܠܳܗܐ . ܘܥܰܡ ܫܰܒܪܽܘܬܐ ܘܰܦܫܺܝܛܽܘܬܐ ܥܒܰܕ ܥܶܢܝܳܢܶܗ . ܡܶܛܽܠ ܕܰܐܝܟ ܕܡܰܘܕܰܥ ܟܬܳܒܐ ܆ ܬܰܪܒܺܝܬܶܗ ܕܰܫܡܽܘܐܶܝܠ ܒܓܰܘ ܗܰܝܟܠܐ ܕܡܳܪܝܐ ܐܺܝܬܶܝܗ̇ ܗܘܳܬ . ܒܰܕܡܽܘܬ ܝܶܫܽܘܥ ܒܰܪܢܽܘܢ ܘܝܰܥܩܽܘܒ . ܡܶܛܽܠ ܕܳܐܦ ܗܳܠܶܝܢ ܒܡܰܫܟܢܐ ܐܶܬܪܰܒܺܝܘ ܇ ܐܰܝܟ ܕܚܰܘܝܰܬ ܡܶܠܬܰܢ ܡܶܢ ܠܥܶܠ . ܘܕܽܘܡܳܪܐ ܕܰܐܝܟܰܢܐ ܡܶܢ ܗܳܠܶܝܢ ܬܰܪ̈ܬܶܝܢ ܕܽܘ̈ܟܝܳܢ ܩܪܳܐ ܡܳܪܝܐ ܠܰܓܒܺܝܠܬܶܗ . ܐܰܘ ܡܶܢ ܗܳܢܽܘܢ ܕܶܐܬܥܰܝܰܕܘ ܒܚܽܘܪܒܐ ܇ ܐܰܘ ܡܶܢ ܗܳܢܽܘܢ ܕܶܐܬܪ̈ܰܒܺܝܘ ܒܓܰܘ ܡܰܫܟܢܐ . ܡܶܛܽܠ ܕܬܰܪ̈ܬܰܝܗܶܝܢ ܗܳܠܶܝܢ ܕܽܘ̈ܟܝܳܬܐ ܆ ܦܫܺܝܛܽܘܬܐ ܡܶܬܩܰܢܝܐ ܒܗܶܝܢ . ܗܳܐ ܓܶܝܪ ܠܕܰܘܺܝܕ ܘܰܠܡܽܘܫܐ ܥܰܡ ܫܰܪܟܐ ܕܰܐܚܪ̈ܳܢܶܐ ܆ ܡܶܢ ܚܽܘܪܒܐ ܦܪܰܫ ܐܶܢܘܢ ܐܰܠܳܗܐ ܠܰܡܕܰܒܪܳܢܽܘܬܶܗ . ܠܰܫܡܽܘܐܶܝܠ ܕܶܝܢ ܘܰܠܝܶܫܽܘܥ ܘܰܠܝܰܥܩܽܘܒ ܓܒܳܐ ܡܶܢ ܬܰܪܒܺܝܬܐ ܕܡܰܫܟܢܐ . ܗܳܐ ܡܳܕܶܝܢ ܐܳܦ ܡܶܢ ܗܳܪܟܐ ܝܺܕܰܥܢ ܐܢܚܢܰܢ ܆ ܕܰܪܚܺܝܡܐ ܗ̣ܝ ܦܫܺܝܛܽܘܬܐ ܠܰܐܠܳܗܐ . ܘܗܺܝ ܐܺܝܬܶܝܗ̇ ܫܽܘܪܳܝ ܐܽܘܪܚܐ ܕܗܳܢܽܘܢ ܕܶܐܬܩܰܪܰܒܘ ܠܰܐܠܳܗܐ . ܡܶܫܟܚܺܝܢ ܚܢܰܢ ܕܶܝܢ ܬܽܘܒ ܕܢܶܚܙܶܝܗ̇ ܠܰܦܫܺܝܛܽܘܬܐ . ܐܳܦ ܒܗܳܒܶܝܠ ܙܰܕܺܝܩܐ ܩܰܕܡܳܝܐ . ܕܰܦܫܺܝܛܐ ܗܘܳܐ ܕܶܝܢ ܝܰܬܺܝܪ ܡܶܢ ܩܳܐܶܝܢ . ܪܳܡܶܙ ܠܰܢ ܟܬܳܒܐ ܩܰܕܺܝܫܐ . ܩܰܪܶܒܘ ܓܶܝܪ ܬܪ̈ܰܝܗܽܘܢ ܩܽܘܪ̈ܒܳܢܶܐ ܠܡܳܪܝܐ . ܘܶܐܬܩܰܒܰܠ ܩܽܘܪܒܳܢܳܗ̇ ܕܰܦܫܺܝܛܽܘܬܐ ܆ ܘܶܐܣܬܠܺܝ ܕܒܺܝܫܽܘܬܐ . ܘܰܪܓܶܙ ܩܳܐܶܝܢ ܥܰܠ ܡܳܪܝܐ ܘܥܰܠ ܗܳܒܶܝܠ . ܥܰܠ ܗܳܒܶܝܠ ܡܶܛܽܠ ܕܰܚܣܰܡ ܒܶܗ . ܘܥܰܠ ܡܳܪܝܐ ܡܶܛܽܠ ܕܰܐܣܠܺܝ ܩܽܘܪܒܳܢܶܗ . ܘܶܐܠܽܘ ܦܫܺܝܛ ܗܘܳܐ ܠܐ ܚܳܣܶܡ ܗܘܳܐ . ܘܶܐܠܽܘ ܫܦܶܐ ܗܘܳܐ . ܘܳܐܦ ܠܐ ܥܰܠ ܡܳܪܝܐ ܪܳܓܶܙ ܗܘܳܐ . ܘܬܘܒ ܚܳܙܶܝܢ ܐܢܚܢܰܢ ܚܳܪܥܽܘܬܗ ܕܩܨܐܶܝܢ ܆ ܡܶܢ ܡܰܦܩܳܢܐ ܕܶܐܫܟܰܚ ܠܒܺܝܫܽܘܬܗ . ܟܰܕ ܕܶܝܢ ܐܶܬܚܰܫܰܒ ܕܢܶܩܛܠܺܝܘܗܝ ܠܗܳܒܶܝܠ ܐܰܚܽܘܗܝ ܇ ܘܠܐ ܡܶܫܟܰܚ ܗܘܳܐ ܒܗܳܝ ܕܩܰܪܺܝܒ ܗܘܳܐ ܠܰܐܒܳܗ̈ܰܘܗܝ ܆ ܐܶܡܰܪ ܠܶܗ ܕܢܶܪܕܶܐ ܠܰܦܩܰܥܬܐ . ܗܳܒܶܝܠ ܕܶܝܢ ܒܬܰܡܺܝܡܽܘܬܗ ܆ ܫܡܰܥ ܘܶܐܬܛܦܺܝܣ ܐܰܝܟ ܫܰܒܪܐ . ܘܠܐ ܐܶܬܚܰܫܒܰܬ ܦܫܺܝܛܽܘܬܶܗ ܒܺܝܫܬܐ . ܘܠܐ ܪܢܳܐ ܒܠܶܒܶܗ ܕܡܶܛܽܠ ܡܳܢܐ ܠܰܦܩܰܥܬܐ ܩܳܪܶܐ ܠܶܗ . ܐܳܦ ܠܐ ܓܶܝܪ ܒܣܶܢܶܐܬܶܗ ܕܩܳܐܶܝܢ ܕܰܠܘܳܬܶܗ ܪܓܺܝܫ ܗܘܳܐ . ܡܶܛܽܠ ܕܠܳܐ ܝܳܕܥܐ ܦܫܺܝܛܽܘܬܐ ܕܬܶܗܘܶܐ ܚܳܙܺܝܬܐ ܕܗܳܠܶܝܢ . ܐܶܠܐ ܒܬܰܡܺܝܡܽܘܬ ܠܶܒܶܗ ܘܰܒܚܽܘܒܐ ܕܰܐܚܽܘܬܐ ܥܰܡܶܗ ܡܶܬܗܰܦܰܟ ܗܘܳܐ . ܘܰܠܟܽܠ ܐܰܝܟܐ ܕܩܳܪܶܐ ܠܶܗ ܆ ܡܛܰܝܒܳܐܺܝܬ ܡܶܫܬܡܰܥ ܗܘܳܐ . ܐܶܠܐ ܚܙܺܝ ܐܳܦ ܗܳܪܟܐ ܥܒ̈ܳܕܶܝܗ̇ ܕܰܦܫܺܝܛܽܘܬܐ ܆ ܘܶܐܬܒܰܩܳܐ ܒܣܽܘܪ̈ܚܳܢܶܝܗ̇ ܕܚܳܪܥܽܘܬܐ ܘܰܕܒܺܝܫܽܘܬܐ . ܘܶܐܬܚܰܦܛ ܕܬܶܗܘܶܐ ܡܶܢ ܓܰܒܐ ܕܰܦܫܺܝ̈ܛܶܐ ܇ ܗܳܢܽܘܢ ܕܰܒܟܽܘܠ ܙܰܒ̈ܢܺܝܢ ܫܦܰܪܘ ܠܰܐܠܳܗܐ . ܘܰܐܣܠܳܐ ܠܚܳܪܥܽܘܬܐ ܐܰܝܟ ܕܰܠܡܶܕܶܡ ܕܠܐ ܦܐܶܐ ܠܳܟ ܇ ܘܠܐ ܠܳܚܡܐ ܠܬܽܘܠܡܳܕܐ ܕܒܶܗ ܩܳܝܡܰܬ . ܐܰܟܙܢܐ ܓܶܝܪ ܕܺܐܝܕܺܝܥ ܠܒܽܘܫܐ ܕܠܳܚܶܡ ܠܶܐܣܟܺܡܳܟ ܆ ܘܶܐܢ ܬܶܠܒܰܫ ܕܰܠܩܽܘܒܠܶܗ ܡܶܢ ܟܽܘܠ ܐܢܳܫ ܡܶܬܓܚܶܟ ܐܰܢܬ ܆ ܗܳܟܰܢܐ ܦܐܶܐ ܐܳܦ ܠܢܰܦܫܳܟ ܠܒܽܘܫܐ ܕܰܦܫܺܝܛܽܘܬܐ ܇ ܘܶܐܢ ܬܶܠܒܰܫ ܗܰܘ ܕܚܳܪܥܽܘܬܐ ܥܕܺܝܠ ܐܰܢܬ ܡܶܢ ܦܳܪ̈ܽܘܫܶܐ . ܟܰܕ ܐܳܦܠܐ ܗܺܝ ܡܶܫܬܽܘܬܐ ܒܰܠܒܽܘܫܐ ܗܳܢܐ ܡܩܰܒܠܐ ܠܳܟ . ܢܶܚܙܐ ܬܽܘܒ ܥܰܡ ܗܳܠܶܝܢ ܘܳܐܦ ܠܝܰܘܣܶܦ ܢܰܟܦܐ ܇ ܕܺܐܝܩܳܪܶܗ ܕܰܠܘܳܬ ܐܰܒܽܘܗܝ ܘܪܶܚܡܬܶܗ ܕܰܠܘܳܬ ܐܰܚܰܘ̈ܗܝ ܆ ܡܶܢ ܦܫܺܝܛܽܘܬܶܗ ܡܶܬܝܰܠܕܺܝܢ ܗܘܰܘ ܆ ܚܣܺܝܡ ܗܘܳܐ ܓܶܝܪ ܡܶܢ ܐܰܚܰܘ̈ܗܝ ܘܠܐ ܪܓܺܝܫ ܆ ܡܶܬܚܰܫܒܺܝܢ ܥܠܰܘܗܝ ܩܶܛܠܐ ܘܠܐ ܝܳܕܰܥ . ܦܰܩܕܶܗ ܐܰܒܽܘܗܝ ܕܢܺܐܙܰܠ ܢܶܣܥܽܘܪ ܠܰܐܚܰܘ̈ܗܝ ܘܫܰܡܥܶܗ ܡܛܰܝܒܳܐܺܝܬ . ܚܙܳܐ ܚܶܠܡ̈ܶܐ ܕܡܰܘܕܥܺܝܢ ܪܰܒܽܘܬܗ ܘܫܽܘܥܒܳܕܐ ܕܺܝܠܗܘܢ ܆ ܘܒܰܦܫܺܝܛܽܘܬܗ ܩܪܶܒ ܘܰܓܠܳܐ ܠܗܽܘܢ ܫܽܘܥܒܳܕܗܽܘܢ ܇ ܘܠܳܐ ܐܰܪܓܶܫ ܬܰܡܺܝܡܐ ܕܚܳܪܥܽܘܬܐ ܥܰܠ ܒܺܝܫܽܘܬܳܗ̇ ܡܰܘܣܦܐ ܇ ܘܣܶܢܶܐܬܐ ܒܝܰܕ ܫܶܡܥܐ ܕܗܳܠܶܝܢ ܡܶܬܪܰܒܝܐ ܒܰܐܚܰܘ̈ܗܝ . ܟܰܕ ܕܶܝܢ ܚܙܳܐ ܣܳܒܐ ܝܰܥܩܽܘܒ ܦܫܺܝܛܽܘܬܐ ܕܝܰܘܣܶܦ ܒܪܶܗ ܆ ܟܐܳܐ ܒܶܗ ܕܠܐ ܢܶܓܠܶܐ . ܠܰܘ ܕܠܐ ܡܰܫܰܪ ܗܘܳܐ ܕܗ̈ܳܘܝܳܢ . ܐܶܡܰܪ ܓܶܝܪ ܟܬܳܒܳܐ ܆ ܕܢܳܛܰܪ ܗܘܳܐ ܠܗܽܘܢ ܠܦܶܬܓ̈ܳܡܶܐ ܗܳܠܶܝܢ ܆ ܡܶܛܽܠ ܕܰܡܗܰܝܡܶܢ ܗܘܳܐ ܕܰܥܬܺܝܕܺܝܢ ܕܢܶܗܘܽܘܢ . ܐܶܠܐ ܟܐܳܐ ܒܰܦܫܺܝܛܽܘܬܶܗ ܕܝܰܘܣܶܦ ܆ ܕܠܐ ܢܪܰܒܶܐ ܒܝܰܕ ܓܶܠܝܳܢܐ ܕܚܶܠܡ̈ܰܘܗܝ ܇ ܣܶܢܶܐܬܗܽܘܢ ܕܰܐܚܰܘ̈ܗܝ ܕܰܠܘܳܬܶܗ . ܛܥܺܝܢ ܓܶܝܪ ܘܡܰܘܒܶܠ ܠܗܽܘܢ ܡܳܙܽܘܢܐ ܆ ܘܥܳܒܰܪ ܡܶܢ ܐܰܬܪܐ ܠܰܐܬܪܐ ܒܫܽܘܐܳܠܶܗ ܕܰܥܠܰܝܗܽܘܢ . ܘܠܐ ܡܦܳܣ ܕܰܠܘܳܬ ܩܳܛܽܘ̈ܠܶܐ ܪܳܗܶܛ ܘܠܰܘ ܠܘܳܬ ܐܰܚܰܘ̈ܗܝ . ܚܙܳܐ ܐܶܢܽܘܢ ܘܒܰܦܫܺܝܛܽܘܬܶܗ ܐܶܬܡܠܺܝ ܚܰܕܽܘܬܐ ܆ ܗܶܢܽܘܢ ܕܶܝܢ ܒܰܚܙܳܬܶܗ ܆ ܟܡܺܝܪܽܘܬܐ ܘܪܽܘܓܙܐ . ܘܟܰܕ ܦܫܺܝܛܽܘܬܐ ܛܳܒ̈ܳܬܐ ܡܶܬܚܰܫܒܐ ܗܘܳܬ ܆ ܘܒܰܚܙܳܬܐ ܕܰܐܚ̈ܶܐ ܚܽܘܒܐ ܡܰܣܓܝܳܐ ܗܘܳܬ ܆ ܚܣܳܡܐ ܕܰܐܘܠܕܰܬ ܚܳܪܥܽܘܬܐ . ܝܰܬܺܝܪܳܐܺܝܬ ܥܳܫܶܢ ܗܘܳܐ ܘܡܶܬܪܰܒܶܐ ܆ ܘܩܶܛܠܐ ܡܶܬܚܰܫܰܒ ܗܘܳܐ . ܘܶܐܬܚܰܫܰܒܘ ܒܺܝܫܬܐ ܘܰܣܥܰܪܘ ܒܺܝܫܬܐ . ܐܶܠܐ ܚܽܘܪ ܒܫܽܘܠܳܡܐ ܕܬܰܪ̈ܬܰܝܗܶܝܢ ܆ ܘܰܚܙܺܝ ܕܒܰܐܝܕܐ ܐܶܨܛܒܺܝ ܐܰܠܳܗܐ . ܟܰܕ ܓܶܝܪ ܦܫܺܝܛܽܘܬܐ ܗܳܝ ܕܠܐ ܝܶܕܥܰܬ ܕܰܬܟܰܣܶܐ ܚܶܠܡ̈ܶܝܗ̇ ܆ ܥܰܠ ܡܰܪܟܰܒܬܐ ܕܺܐܝܩܳܪܐ ܡܶܙܕܰܝܚܐ ܗܘܳܬ ܆ ܥܪܺܝܡܽܘܬܐ ܩܕܳܡܶܝܗ̇ ܥܰܠ ܐܰܪܥܐ ܫܰܕܝܳܐ ܗܘܳܬ . ܘܦܳܩܕܐ ܦܫܺܝܛܽܘܬܐ ܘܡܶܫܬܰܡܥܐ ܠܳܗ̇ ܥܪܺܝܡܽܘܬܐ . ܦܫܺܝܛܽܘܬܐ ܓܶܝܪ ܒܚܶܟܡܰܬ ܐܰܠܳܗܐ ܡܶܬܪܰܒܝܐ ܗܘܳܬ . ܘܰܥܪܺܝܡܽܘܬܐ ܒܺܝܫܽܘܬܐ ܡܰܘܣܦܐ ܗܘܳܬ . ܚܙܺܝܬ ܠܰܡ ܕܠܰܝܬ ܕܚܰܟܺܝܡ ܘܣܰܟܽܘܠܬܳܢ ܐܰܟܘܳܬܳܟ ܇ ܐܳܡܰܪ ܗܘܳܐ ܠܶܗ ܡܰܠܟܐ ܕܡܶܨܪܶܝܢ ܠܗܰܘ ܦܫܺܝܛܐ . ܡܶܛܽܘܠ ܕܩܰܪܺܝܒܐ ܗ̣ܝ ܦܫܺܝܛܽܘܬܐ ܠܚܶܟܡܬܐ ܆ ܘܰܡܚܰܝܰܢ ܣܽܘܟܳܠܐ ܕܰܐܠܳܗܐ ܠܬܰܡܺܝܡܽܘܬܐ . ܘܡܳܐܢܐ ܗ̣ܝ ܕܰܡܩܰܒܶܠ ܓܶܠܝ̈ܳܢܶܐ ܐܰܠܳܗ̈ܳܝܶܐ ܦܫܺܝܛܽܘܬܐ . ܫܰܦܺܝܪ ܕܶܝܢ ܡܰܣܠܶܐ ܠܳܗ̇ ܐܳܦ ܛܽܘܒܳܢܐ ܦܰܘܠܳܘܣ ܠܚܳܪܥܽܘܬܐ . ܠܐ ܠܰܡ ܡܗܰܠܟܺܝܢ ܚܢܰܢ ܒܚܳܪܥܽܘܬܐ . ܘܠܐ ܢܳܟܠܺܝܢ ܚܢܰܢ ܡܶܠܬܶܗ ܕܰܐܠܳܗܐ . ܐܶܠܐ ܒܓܰܠܝܽܘܬܐ ܕܰܫܪܳܪܐ ܡܚܰܘܶܝܢ ܚܢܰܢ ܢܰܦܫܰܢ ܆ ܩܕܳܡ ܟܽܠܗܽܘܢ ܪ̈ܶܥܝܳܢܶܐ ܕܰܒܢ̈ܰܝ ܐܢܳܫܐ . ܗܳܐ ܐܰܠܦܳܟ ܐܳܦ ܦܰܘܠܳܘܣ ܆ ܕܢܶܟܠܐ ܠܚܳܪܥܽܘܬܐ ܢܰܩܺܝܦ . ܘܡܳܐܢܐ ܐܺܝܬܶܝܗ̇ ܕܟܽܠ ܒܺܝ̈ܫܳܢ . ܘܡܶܛܽܠ ܗܳܕܶܐ ܥܳܪܶܩ ܡܶܢܳܗ̇ ܐܳܦ ܦܰܘܠܳܘܣ . ܘܰܐܝܢܰܐܘ ܬܰܠܡܺܝܕܐ ܕܠܐ ܢܰܣܠܶܝܗ̈ . ܐܶܢ ܫܠܺܝܚܐ ܐܰܣܠܺܝ ܘܰܐܦܩܳܗ̈ . ܘܰܠܒܰܪ ܡܶܢ ܝܽܘܠܦܳܢܐ ܕܰܟܝܳܐ ܕܰܡܫܺܝܚܐ ܥܰܒܕܳܗ̇ . ܐܳܦ ܠܐ ܓܶܝܪ ܠܳܚܡܐ ܠܶܗ . ܐܰܟܙܢܐ ܓܶܝܪ ܕܺܐܝܬܶܝܗ̇ ܒܺܝܫܬܐ ܣܰܩܽܘܒܠܳܗ̇ ܕܛܳܒܬܐ ܆ ܗܳܟܰܢܐ ܐܺܝܬܶܝܗ̇ ܚܳܪܥܽܘܬܐ ܕܰܠܩܽܘܒܠܐ ܕܰܦܫܺܝܛܽܘܬܐ . ܘܬܽܘܒ ܒܕܽܘܟܬܐ ܐܚܪܺܬܐ ܟܳܬܶܒ ܦܰܘܠܳܘܣ ܠܬܰܠܡܺܝ̈ܕܰܘܗܝ ܆ ܕܕܰܠܡܳܐ ܐܰܝܟ ܓܰܒܪܐ ܚܳܪܥܐ ܒܢܶܟܠܐ ܓܢܰܒܬܟܽܘܢ . ܘܗܳܪܟܐ ܬܽܘܒ ܢܶܟܠܐ ܠܚܳܪܥܽܘܬܐ ܐܰܩܶܦ .. ܘܬܽܘܒ ܒܡܶܠܬܶܗ ܐܚܪܺܬܐ ܡܩܰܛܪܶܓ ܠܗܶܪ̈ܶܣܝܽܘܛܶܐ ܆ ܘܰܡܚܰܘܶܐ ܕܟܽܘܠܶܗ ܝܽܘܠܦܳܢܗܽܘܢ ܒܚܳܪܥܽܘܬܐ ܩܳܐܶܡ . ܠܐ ܠܰܡ ܢܶܗܘܶܐ ܝܰܠܽܘ̈ܕܶܐ ܕܡܶܙܕܰܥܙܥܺܝܢ ܘܡܶܫܬܰܢܶܝܢ ܠܟܽܘܠ ܪܽܘܚ ܕܝܽܘ̈ܠܦܳܢܶܐ ܢܟܺܝ̈ܠܶܐ ܕܰܒܢܰܝ̈ܢܳܫܐ ܇ ܗܳܢܽܘܢ ܕܰܒܚܳܪܥܽܘܬܗܽܘܢ ܡܶܨܛܰܢܥܺܝܢ ܕܢܰܛܥܽܘܢ . ܐܶܠܐ ܗܘܰܝܢ ܫܰܪ̈ܺܝܪܺܝܢ ܒܚܽܘܒܰܢ ܆ ܕܟܽܘܠ ܡܶܕܶܡ ܕܺܝܠܰܢ ܢܶܪܒܶܐ ܒܰܡܫܺܝܚܐ . ܘܬܽܘܒ ܐܳܦ ܡܳܪܰܢ ܠܗܶܪ̈ܣܝܽܘܛܶܐ ܆ ܨܢܺܝ̈ܥܶܐ ܘܚܳܪ̈ܥܶܐ ܐܰܘܕܰܥ ܐܶܢܽܘܢ ܕܺܐܝܬܰܝܗܽܘܢ . ܐܶܡܰܪ ܓܶܝܪ ܆ ܕܶܐܙܕܰܗܪܘ ܡܶܢ ܢܒܺܝ̈ܶܐ ܕܰܓ̈ܳܠܶܐ ܆ ܗܳܢܽܘܢ ܕܳܐܬܶܝܢ ܠܘܳܬܟܽܘܢ ܒܰܠܒܽܘ̈ܫܶܐ ܕܶܐܡܪ̈ܶܐ ܆ ܡܶܢ ܠܓܰܘ ܕܶܝܢ ܐܺܝܬܰܝܗܽܘܢ ܕܺܐܒ̈ܶܐ ܚܳܛܽܘ̈ܦܶܐ . ܘܗܳܕܶܐ ܬܽܘܒ ܕܟܰܕ ܐܺܝܬܰܘܗܝ ܐܢܳܫ ܒܰܚܕܐ ܢܶܬܚܙܶܐ ܒܰܐܚܪܺܬܐ ܆ ܥܒܳܕܐ ܐܺܝܬܰܘܗܝ ܕܚܳܪܥܽܘܬܐ . ܗܳܝ ܓܶܝܪ ܕܟܰܕ ܐܺܝܬܰܝܗܽܘܢ ܕܺܐܒ̈ܶܐ ܐܶܬܚܙܺܝܘ ܒܰܠܒܽܘ̈ܫܶܐ ܕܶܐܡܪ̈ܶܐ ܆ ܚܳܪܥܽܘܬܐ ܐܰܠܦܰܬ ܐܶܢܽܘܢ ܕܗܳܟܰܢܐ ܢܶܥܒܕܽܘܢ . ܚܳܪܥܽܘܬܐ ܓܶܝܪ ܬܰܪ̈ܬܰܝܗܶܝܢ ܡܫܰܡܫܐ . ܘܡܰܘܥܝܳܐ ܒܺܝܫܽܘܬܐ . ܘܰܡܪܰܒܝܳܐ ܒܺܝܫܽܘܬܐ . ܘܬܽܘܒ ܗܺܝ ܡܶܬܦܰܪܣܐ ܕܰܐܝܟܰܢܐ ܬܰܠܦܺܝܗ̇ ܐܳܦ ܠܰܐܚܪ̈ܳܢܶܐ . ܘܰܐܝܟܐ ܕܘܳܠܶܐ ܬܟܰܣܶܐ . ܘܰܐܝܟܐ ܕܝܳܕܥܐ ܕܙܳܕܶܩ ܕܬܶܓܠܶܐ ܓܳܠܝܐ . ܒܺܝܫܽܘܬܐ ܓܶܝܪ ܣܡܺܝܬܐ ܐܺܝܬܶܝܗ̇ . ܘܺܐܝܬ ܠܳܗ̇ ܥܰܝ̈ܢܶܐ ܚܳܪܥܽܘܬܐ . ܘܬܽܘܒ ܒܕܽܘܟܬܐ ܐܚܪܺܬܐ ܡܰܠܶܦ ܗܘܳܐ ܡܳܪܰܢ ܠܬܰܠܡܽܝ̈ܕܰܘܗܝ ܆ ܕܢܶܙܕܰܗܪܽܘܢ ܡܶܢ ܚܳܪܥܽܘܬܐ ܕܰܦܪ̈ܺܝܫܐ ܘܰܕܙܰܕܽܘ̈ܩܳܝܶܐ . ܐܶܙܕܰܗܪܘ ܠܰܡ ܡܶܢ ܚܡܺܝܪܐ ܕܰܦܪ̈ܺܝܫܶܐ ܘܰܕܙܰܕܽܘ̈ܩܳܝܶܐ . ܘܡܶܢ ܚܡܺܝܪܶܗ ܕܗܶܪܳܘܕܶܣ . ܘܰܕܬܶܕܰܥ ܕܰܚܡܺܝܪܐ ܗܳܪܟܐ ܠܚܳܪܥܽܘܬܐ ܘܒܺܝܫܽܘܬܐ ܩܳܪܶܐ ܇ ܒܕܽܘܟܬܐ ܐܚܪܺܬܐ ܟܰܕ ܐܶܡܰܪܘ ܠܶܗ ܦܪ̈ܺܝܫܶܐ ܕܗܶܪܳܘܕܶܣ ܨܳܒܶܐ ܠܡܶܩܛܠܳܟ ܆ ܬܰܥܠܐ ܩܪܳܝܗܝ ܡܶܛܽܠ ܚܳܪܥܽܘܬܗ . ܙܶܠܘ ܠܰܡ ܐܶܡܰܪܘ ܠܬܰܥܠܐ ܗܳܢܐ ܆ ܡܶܛܽܠ ܓܶܝܪ ܕܠܰܝܬ ܒܶܗ ܚܰܝܠܳܐ ܕܢܶܥܒܶܕ ܒܫܽܘܠܛܳܢܐ ܗܰܘ ܡܶܕܶܡ ܕܨܳܒܶܐ ܆ ܗܐ ܡܪܰܟܶܒ ܦܽܘܪ̈ܣܶܐ ܕܰܨܢܺܝܥܽܘܬܐ ܇ ܕܰܬܡܰܠܶܐ ܠܶܗ ܚܳܪܥܽܘܬܐ ܕܽܘܟܰܬ ܚܰܝܠܐ ܇ ܐܰܝܟܰܢܐ ܕܳܐܦ ܠܬܰܥܠܐ ܕܽܘܟܰܬ ܚܰܝܠܐ ܚܳܪܥܽܘܬܐ ܡܡܰܠܝܐ ܠܶܗ . ܒܨܶܒܝܳܢܝ ܠܰܡ ܐܳܙܶܠ ܐܢܐ ܆ ܚܳܪܥܽܘܬܳܟ ܕܶܝܢ ܕܰܠܒܰܪ ܡܶܢ ܨܶܒܝܳܢܝ ܕܬܰܦܩܰܢܝ ܠܐ ܡܰܨܝܐ . ܥܳܒܶܕ ܐܢܐ ܠܰܡ ܐܳܬܘ̈ܳܬܐ ܝܰܘܡܳܢܐ ܘܰܡܚܳܪ . ܘܰܠܝܰܘܡܐ ܕܰܬܠܳܬܐ ܡܶܫܬܰܡܠܶܐ ܐܢܐ . ܗܳܐ ܡܳܕܶܝܢ ܡܶܢ ܚܳܪܥܽܘܬܶܗ ܕܗܶܪܳܘܕܶܣ ܘܒܺܝܫܽܘܬܗܽܘܢ ܕܰܦܪ̈ܺܝܫܶܐ ܆ ܕܟܰܕ ܥܳܒܕܺܝܢ ܐܚܪ̈ܳܢܝܳܬܐ ܡܰܠܦܺܝܢ ܐܚܪ̈ܳܢܝܳܬܐ ܆ ܡܙܰܗܰܪ ܗܘܳܐ ܡܳܪܰܢ ܠܬܰܠܡܺܝ̈ܕܰܘܗܝ . ܠܰܘ ܓܶܝܪ ܡܶܢ ܝܽܘܠܦܳܢܐ ܕܡܽܘܫܶܐ ܗܰܘ ܕܡܰܠܦܺܝܢ ܗܘܰܘ ܦܪ̈ܺܝܫܶܐ ܡܙܰܗܰܪ ܗܘܳܐ ܠܗܽܘܢ ܡܳܪܰܢ ܆ ܐܶܠܐ ܡܶܢ ܡܰܫܠܡܳܢ̈ܘܳܬܐ ܕܺܝܠܗܽܘܢ ܆ ܗܳܢܽܘܢ ܕܶܐܫܟܰܚܘ ܒܚܳܪܥܽܘܬܗܽܘܢ ܕܢܶܗܘܝܳܢ ܠܗܽܘܢ ܡܠܽܘܐܳܐ ܠܬܶܐܓܽܘܪܬܐ ܕܥܰܘܠܐ . ܘܡܶܢ ܗܳܝ ܕܰܡܚܰܘܶܝܢ ܗܘܰܘ ܢܰܦܫܗܽܘܢ ܙܰܕܺܝ̈ܩܶܐ ܠܰܒܢ̈ܰܝ ܐܢܳܫܐ ܇ ܘܕܰܒܛܺܝܠ ܠܗܽܘܢ ܥܰܠ ܐܺܝܩܳܪܐ ܕܰܐܠܳܗܐ ܇ ܟܰܕ ܒܰܥܒ̈ܳܕܰܝܗܽܘܢ ܒܟܶܣܝܐ ܡܨܰܥܪܺܝܢ ܠܶܗ . ܘܰܕܡܰܘܪܟܺܝܢ ܨܠܰܘ̈ܳܬܗܽܘܢ ܡܶܛܽܠ ܕܢܶܐܟܠܽܘܢ ܒ̈ܳܬܶܐ ܕܰܐܪ̈ܡܠܳܬܐ . ܘܕܰܡܣܰܢܶܝܢ ܦܰܪ̈ܨܽܘܦܰܝܗܽܘܢ ܡܶܛܽܠ ܕܢܶܬܚܙܽܘܢ ܨܰܝ̈ܳܡܶܐ . ܘܕܰܡܫܺܝܓܺܝܢ ܒܰܪܶܗ ܕܟܳܣܐ ܘܰܕܙܳܒܽܘܪܐ . ܗܳܢܰܘ ܕܶܝܢ ܡܦܰܐܶܝܢ ܘܰܡܫܰܦܪܺܝܢ ܓܰܠ̈ܝܳܬܗܽܘܢ ܆ ܟܰܕ ܡܶܢ ܠܓܰܘ ܡܠܶܝܢ ܥܰܘܠܐ ܘܟܽܠܳܗ̇ ܛܰܢܦܽܘܬܐ . ܘܰܡܨܰܒܬܺܝܢ ܩܢܽܘܡܗܽܘܢ ܡܶܢ ܠܒܰܪ ܒܰܟܢܺܝܟܽܘܬܐ ܘܰܒܢܰܟܦܽܘܬܐ ܠܰܚܙܳܬܐ ܕܥܰܝ̈ܢܶܐ ܆ ܟܰܕ ܟܰܣܝܳܐܺܝܬ ܡܠܶܝܢ ܚܛܽܘܦܝܐ ܘܢܶܟܠܐ ܘܙܰܠܺܝܠܽܘܬܐ ܆ ܘܨܶܒܝܳܢܐ ܕܟܽܘܠܗܶܝܢ ܐܪ̈ܓܺܝܓܳܬܐ . ܡܶܢ ܗܳܢܐ ܓܶܝܪ ܝܽܘܠܦܳܢܗܽܘܢ ܕܰܦܪ̈ܺܝܫܶܐ ܡܦܰܩܶܕ ܗܘܳܐ ܡܳܪܰܢ ܠܰܫܠܺܝ̈ܚܰܘܗܝ ܕܢܶܙܕܰܗܪܽܘܢ . ܘܗܳܠܶܝܢ ܟܽܠܗܶܝܢ ܕܰܒܢܶܟܠܐ ܗܳܘܶܝܢ ܆ ܘܒܶܐܣܟܺܡܐ ܕܰܓܳܠܐ ܡܶܣܬܰܥܪ̈ܳܢ ܆ ܡܶܢ ܚܳܪܥܽܘܬܐ ܡܶܬܝܰܠܕܳܢ . ܡܳܢܳܐ ܕܶܝܢ ܚܠܳܦ ܗܳܠܶܝܢ ܆ ܡܦܰܩܶܕ ܠܗܽܘܢ ܡܳܪܰܢ ܠܬܰܠܡܺܝ̈ܕܶܐ . ܕܢܶܗܘܽܘܢ ܬܰܡܺܝ̈ܡܶܐ ܐܰܝܟ ܝܰܘ̈ܢܶܐ ܠܘܳܬ ܛܳܒ̈ܳܬܐ ܆ ܘܰܥܪ̈ܺܝܡܶܐ ܐܰܝܟ ܚܘܰܘ̈ܳܬܐ ܠܽܘܩܒܰܠ ܒܺܝ̈ܫܳܬܐ . ܠܘܳܬ ܗܰܝܡܳܢܽܘܬܐ ܓܶܝܪ ܦܫܺܝܛܽܘܬܐ . ܘܠܽܘܩܒܰܠ ܛܳܥܝܽܘܬܐ ܥܪܺܝܡܽܘܬܐ . ܠܗܳܝ ܕܢܶܫܟܚܽܘܢ ܚܰܝܰܝ̈ܗܽܘܢ ܬܰܡܺܝܡ̈ܐ . ܘܰܠܗܳܝ ܕܠܐ ܢܰܘܒܕܽܘܢ ܚܰܝܰܝ̈ܗܽܘܢ ܨܢܺܝ̈ܥܶܐ . ܠܩܶܢܝܳܢܐ ܓܶܝܪ ܕܫܰܦܺܝܪ̈ܳܬܐ ܦܫܺܝܛܽܘܬܐ ܚܳܫܚܐ ܠܰܢ . ܕܠܐ ܕܶܝܢ ܢܺܐܒܰܕ ܡܶܢܰܢ ܆ ܨܢܺܝܥܽܘܬܐ ܡܶܬܒܰܥܝܐ ܠܰܢ . ܠܘܳܬ ܐܰܠܳܗܐ ܫܰܦܝܽܘܬܐ ܕܪܶܥܝܳܢܐ . ܠܘܳܬ ܒܢ̈ܰܝ ܐܢܳܫܐ ܕܶܝܢ ܕܡܶܨܛܰܢܥܺܝܢ ܕܢܶܣܒܽܘܢ ܡܶܢܰܢ ܗܳܠܶܝܢ ܕܰܐܠܳܗܐ ܆ ܨܢܺܝܥܽܘܬܐ ܕܚܽܘ̈ܫܳܒܶܐ . ܫܰܦܺܝܪ ܡܳܕܶܝܢ ܦܰܩܕܰܢ ܡܳܪܰܢ ܕܢܶܗܘܶܐ ܬܰܡܺܝ̈ܡܶܐ ܐܰܝܟ ܝܰܘ̈ܢܶܐ ܠܘܳܬ ܚܕ̈ܳܕܶܐ ܘܰܠܘܳܬܶܗ ܆ ܘܰܥܪ̈ܺܝܡܶܐ ܐܰܝܟ ܚܘ̈ܰܘܳܬܐ ܇ ܠܽܘܩܒܰܠ ܗܳܢܽܘܢ ܕܡܶܬܦܰܪܣܺܝܢ ܕܡܶܢ ܪ̈ܽܘܚܳܢܝܳܬܐ ܢܶܓܠܙܽܘܢܳܢ . ܡܶܛܽܠ ܕܳܐܦ ܥܪܺܝܡܽܘܬܶܗ ܕܚܶܘܝܐ ܆ ܠܘܳܬ ܒܰܪܢܳܫܐ ܗ̣ܝ ܘܠܰܘ ܠܘܳܬ ܢܰܦܫܶܗ . ܘܡܰܫܠܶܡ ܓܽܘܫܡܶܗ ܠܡܰܚ̈ܘܳܬܐ ܒܰܥܪܺܝܡܽܘܬܐ ܕܰܟܝܳܢܶܗ ܆ ܘܢܳܛܰܪ ܪܺܫܶܗ ܡܶܢ ܢܶܟܝܳܢܐ ܕܡܶܢܶܗ ܡܶܬܝܰܒܰܠ ܡܰܘܬܐ ܥܰܠ ܟܽܠܶܗ . ܘܬܽܘܒ ܠܬܰܠܡܺܝ̈ܕܶܐ ܕܫܰܐܶܠܘ ܚܳܪܥܳܐܺܝܬ ܆ ܕܡܰܢܽܘ ܡܶܢܗܽܘܢ ܪܰܒ ܒܡܰܠܟܽܘܬܐ ܕܰܫܡܰܝܐ ܇ ܘܰܒܪܶܥܝܳܢܐ ܕܰܨܢܺܝܥܽܘܬܐ ܪܰܓܘ ܕܢܶܣܩܽܘܢ ܕܰܪܓܐ ܚܰܕ ܠܥܶܠ ܡܶܢ ܚܰܕ . ܦܫܺܝܛܽܘܬܐ ܕܰܛܠܳܝ̈ܶܐ ܐܰܠܶܦ ܐܶܢܽܘܢ ܇ ܗܳܝ ܕܠܰܝܬ ܒܳܗ̇ ܪܶܓܬܐ ܕܫܽܘܠܛܳܢܐ ܘܰܕܪܺܫܳܢܽܘܬܐ ܆ ܘܠܐ ܡܢܰܣܰܝ ܚܽܘܫܳܒܳܗ̇ ܒܪܶܚܡܰܬ ܐܺܝܩܳܪܐ ܕܥܳܠܡܐ . ܐܰܡܺܝܢ ܠܰܡ ܐܳܡܰܪ ܐܢܐ ܠܟܽܘܢ ܆ ܕܶܐܠܐ ܬܶܬܗܰܦܟܽܘܢ ܘܬܶܗܘܽܘܢ ܫܰܒܪ̈ܶܐ ܘܰܦܫܺܝ̈ܛܶܐ ܐܰܝܟ ܛܠܳܝ̈ܶܐ ܆ ܠܐ ܬܶܥܠܽܘܢ ܠܡܰܠܟܽܘܬܐ ܕܰܫܡܰܝܐ . ܘܬܽܘܒ ܟܽܠ ܡܰܢ ܕܠܐ ܡܩܰܒܶܠ ܡܰܠܟܽܘܬܐ ܕܰܐܠܳܗܐ ܐܰܝܟ ܛܰܠܝܐ ܆ ܒܬܰܡܺܝܡܽܘܬ ܠܶܒܐ ܘܒܰܦܫܺܝܛܽܘܬܐ ܆ ܠܐ ܢܶܥܽܘܠ ܠܳܗ̇ . ܘܬܽܘܒ ܐܳܦ ܦܰܘܠܳܘܣ ܥܠܶܝܗ̇ ܕܗܳܕܶܐ ܦܫܺܝܛܽܘܬܐ ܡܰܠܶܦ ܇ ܠܰܘ ܒܰܠܚܽܘܕ ܕܬܶܗܘܶܐ ܠܰܢ ܠܘܳܬ ܐܰܠܳܗܐ ܘܰܠܘܳܬ ܚܕ̈ܳܕܶܐ ܆ ܐܶܠܐ ܐܳܦ ܠܥܰܒ̈ܕܶܐ ܕܰܟܝܳܢܐ ܡܦܰܩܶܕ . ܕܒܰܦܫܺܝܛܽܘܬܐ ܕܠܐ ܢܶܟܠܐ ܘܚܳܪܥܽܘܬܐ ܇ ܢܝܰܩܪܽܘܢ ܠܡܳܪ̈ܰܝܗܽܘܢ . ܥܰܒ̈ܕܶܐ ܠܰܡ ܐܶܫܬܡܰܥܘ ܠܡܳܪ̈ܰܝܟܽܘܢ ܒܟܽܘܠ ܡܶܕܶܡ ܆ ܠܐ ܒܡܶܚܙܳܐ ܥܰܝܢܐ ܐܰܝܟ ܗܳܢܽܘܢ ܕܫܳܦܪܺܝܢ ܠܰܒܢ̈ܰܝ ܐܢܳܫܳܐ . ܐܶܠܐ ܒܕܶܚܠܬܐ ܘܒܰܪܬܺܝܬܐ ܘܒܰܦܫܺܝܛܽܘܬ ܠܶܒܐ ܐܰܝܟ ܕܠܰܡܫܺܝܚܐ . ܘܬܽܘܒ ܘܳܐܦ ܠܝܳܗܽܘ̈ܒܶܐ ܡܦܰܩܶܕ . ܕܰܦܫܺܝܛܽܘܬܐ ܬܶܫܬܟܰܚ ܠܘܳܬܗܽܘܢ ܒܡܰܘܗ̈ܒܳܬܗܽܘܢ . ܕܝܳܗܶܒ ܠܰܡ ܒܰܦܫܺܝܛܽܘܬܐ ܘܰܕܩܳܐܶܡ ܒܪܺܝܫܐ ܒܰܚܦܺܝܛܽܘܬܐ . ܡܶܛܽܠ ܕܶܐܢ ܡܶܫܬܰܟܚܐ ܚܳܪܥܽܘܬܐ ܒܝܳܗܽܘ̈ܒܶܐ ܆ ܗܳܘܶܝܢ ܠܗܽܘܢ ܒܳܚܽܘܪ̈ܶܐ ܕܣܽܘܥܪ̈ܳܢܰܝܗܽܘܢ ܕܢܳܣܽܘ̈ܒܶܐ . ܘܡܶܢ ܥܶܠܬܐ ܗܳܕܶܐ ܆ ܡܶܬܟܰܠܝܐ ܠܳܗ̇ ܡܰܘܗܰܒܬܐ ܇ ܗܳܝ ܕܝܳܗܒܐ ܦܫܺܝܛܽܘܬܐ ܘܠܐ ܡܰܚܫܒܐ . ܡܶܛܽܠ ܕܗܳܢܰܘ ܥܝܳܕܳܗ̇ ܕܰܦܫܺܝܛܽܘܬܐ ܆ ܕܠܐ ܬܶܬܚܰܫܰܒ ܘܟܶܢ ܬܶܬܶܠ . ܐܶܠܐ ܫܦܺܝܥܳܐܺܝܬ ܠܟܽܠ ܐܢܳܫ ܡܦܰܠܓܐ ܘܝܳܗܒܐ . ܘܡܳܪܰܢ ܬܽܘܒ ܗܺܝ ܗܳܕܐ ܦܫܺܝܛܽܘܬܐ ܐܰܠܶܦ ܆ ܒܗܳܝ ܕܶܐܡܰܪ . ܕܟܽܘܠ ܕܫܳܐܶܠ ܠܳܟ ܗܰܒ ܠܶܗ . ܘܬܽܘܒ ܗܽܘ ܦܰܘܠܳܘܣ ܡܨܰܠܶܐ ܥܰܠ ܝܳܗܽܘ̈ܒܶܐ ܆ ܕܢܶܬܪܰܒܽܘܢ ܦܺܐܪ̈ܶܐ ܕܙܰܕܺܝܩܽܘܬܗܽܘܢ ܆ ܘܰܦܫܺܝܛܳܐܺܝܬ ܢܦܰܠܓܽܘܢ ܡܰܘܗ̈ܒܳܬܐ ܠܰܣܢܺܝ̈ܩܶܐ . ܗܰܘ ܠܰܡ ܐܰܠܳܗܐ ܕܝܳܗܶܒ ܙܰܪܥܐ ܠܙܳܪ̈ܽܘܥܶܐ ܆ ܘܠܰܚܡܐ ܠܡܶܐܟܽܘܠܬܐ ܆ ܗܽܘ ܢܶܬܶܠ ܘܢܰܣܓܶܐ ܙܰܪܥܟܽܘܢ . ܘܰܢܪܰܒܶܐ ܦܺܐܪ̈ܶܐ ܕܙܰܕܺܝܩܽܘܬܟܽܘܢ . ܕܰܒܟܽܠ ܡܶܕܶܡ ܬܶܥܬܪܽܘܢ ܒܟܽܘܠܳܗ̇ ܦܫܺܝܛܽܘܬܐ ܇ ܕܗܺܝ ܓܳܡܪܐ ܒܺܐܝܕܰܢ . ܬܰܘܕܺܝܬܐ ܠܰܐܠܳܗܐ . ܗܳܐ ܐܳܦ ܗܳܪܟܐ ܒܰܦܫܺܝܛܽܘܬܐ ܨܰܠܺܝ ܦܰܘܠܳܘܣ ܥܰܠ ܬܰܠܡܺܝ̈ܕܰܘܗܝ ܕܢܶܥܬܪܽܘܢ . ܘܡܶܢܗ̇ ܐܳܡܰܪ ܕܝܳܪܒܐ ܘܥܳܫܢܐ ܬܰܘܕܺܝܬܐ ܕܰܠܘܳܬ ܐܰܠܳܗܐ . ܘܬܽܘܒ ܐܶܡܰܪ ܆ ܕܶܐܫܬܡܰܥܬܽܘܢ ܠܬܰܘܕܺܝܬܐ ܕܰܣܒܰܪܬܗ ܕܰܡܫܺܝܚܐ ܆ ܘܶܐܫܬܰܥܒܰܕܽܘܢ ܒܰܦܫܺܝܛܽܘܬܟܽܘܢ ܥܰܡܗܽܘܢ ܘܥܰܡ ܟܽܠ ܐܢܳܫ . ܘܬܽܘܒ ܐܶܡܰܪ . ܕܕܳܚܶܠ ܐܢܐ ܕܕܰܠܡܐ ܐܰܝܟ ܕܰܐܛܥܺܝ ܚܶܘܝܐ ܠܚܰܘܳܐ ܒܰܢܟܺܝܠܽܘܬܗ̇ . ܗܳܟܰܢܐ ܢܶܬܚܰܒܠܽܘܢ ܪ̈ܶܥܝܳܢܰܝܟܽܘܢ ܡܶܢ ܦܫܺܝܛܽܘܬܐ ܕܰܠܘܳܬ ܡܫܺܝܚܐ . ܘܗܳܪܟܐ ܬܽܘܒ ܐܰܠܦܰܢ ܆ ܕܰܐܝܢܳܐ ܕܰܡܗܰܝܡܶܢ ܒܰܡܫܺܝܚܐ ܆ ܒܰܦܫܺܝܛܽܘܬܐ ܙܳܕܶܩ ܠܶܗ ܕܰܢܟܰܬܰܪ ܠܘܳܬ ܝܽܘܠܦܳܢܶܗ . ܘܪܳܡܶܙ ܒܳܗ̇ ܬܽܘܒ ܒܡܶܠܬܐ ܆ ܕܳܐܦ ܚܰܘܳܐ ܥܕܰܡܐ ܕܫܶܒܩܰܬ ܦܫܺܝܛܽܘܬܐ ܕܰܠܘܳܬ ܦܽܘܩܕܳܢܐ ܕܰܐܠܳܗܐ ܆ ܠܐ ܩܰܒܠܰܬ ܢܶܟܠܐ ܕܚܳܪܥܽܘܬܶܗ ܕܰܡܢܰܣܝܳܢܐ . ܘܬܽܘܒ ܐܳܦ ܫܠܳܡܐ ܗܰܘ ܩܰܕܺܝܫܐ ܆ ܕܰܒܫܽܘܠܳܡܐ ܕܟܽܠܗܶܝܢ ܐܶܓܪ̈ܳܬܶܗ ܡܦܰܩܶܕ ܦܰܘܠܳܘܣ ܠܬܰܠܡܺܝ̈ܕܰܘܗܝ ܕܢܶܬܠܽܘܢ ܠܰܚܕ̈ܳܕܶܐ . ܦܫܺܝܛܽܘܬܐ ܡܰܘܠܕܐ ܠܶܗ . ܘܫܰܦܝܽܘܬ ܪܶܥܝܳܢܐ ܝܳܗܒܐ ܠܶܗ . ܘܬܽܘܒ ܐܶܡܰܪ ܆ ܕܢܺܚܶܐ ܠܪܽܘܚܐ ܘܰܠܪܽܘܚܐ ܢܶܫܠܰܡ . ܘܠܐ ܢܶܗܘܶܐ ܣܪ̈ܺܝܩܰܝ ܫܽܘܒܚܐ ܕܰܡܩܰܒܠܺܝܢ ܚܰܕ ܥܰܠ ܚܰܕ . ܘܚܳܣܡܺܝܢ ܚܰܕ ܒܚܰܕ . ܘܰܕܐܢܳܫ ܢܺܚܶܐ ܒܪܽܘܚܐ ܘܢܶܫܠܰܡ ܠܪܽܘܚܐ ܆ ܡܶܢ ܦܫܺܝܛܽܘܬܐ ܘܫܰܦܝܽܘܬ ܪܶܥܝܳܢܐ ܗܳܕܶܐ ܗܳܘܝܐ ܠܶܗ . ܡܳܕܶܝܢ ܫܰܦܺܝܪ ܠܗܽܘܢ ܠܬܰܠܡܺܝ̈ܕܶܐ ܕܰܡܫܺܝܚܐ . ܕܒܳܬܰܪ ܦܫܺܝܛܽܘܬܐ ܢܶܪܗܛܽܘܢ . ܘܥܰܠ ܫܰܦܝܽܘܬܐ ܕܪܶܥܝܳܢܐ ܢܶܬܒܛܶܠ ܠܗܽܘܢ . ܘܠܐ ܢܶܚܣܽܘܡ ܒܰܐܝܠܶܝܢ ܕܚܳܪܥܺܝܢ ܠܒܺܝ̈ܫܳܬܐ ܇ ܘܰܨܢܺܝܥܺܝܢ ܠܡܶܫܟܳܚܽܘ ܐܺܝܩܳܪ̈ܶܐ ܘܰܢܝ̈ܳܚܶܐ ܕܥܳܠܡܐ . ܗܳܐ ܓܶܝܪ ܐܺܝܠܶܦܢ ܐܢܚܢܢ ܡܶܢ ܟܬܳܒ̈ܶܐ ܟܽܘܠܗܽܘܢ ܕܥܰܬܺܝܩܬܐ ܘܕܰܚܕܰܬܐ ܆ ܕܒܰܦܫܺܝܛܽܘܬܐ ܐܢܳܫ ܡܶܬܩܰܪܰܒ ܠܰܐܠܳܗܐ ܆ ܘܰܦܫܺܝܛܽܘܬܐ ܗܳܘܝܐ ܒܶܝܬ ܡܰܫܪܝܐ ܕܰܐܠܳܗܐ . ܘܥܰܡ ܝܽܘܠܦܳܢܐ ܕܰܟܬܳܒ̈ܶܐ ܡܚܰܘܶܐ ܠܰܢ ܗܳܕܶܐ ܆ ܐܳܦ ܗܽܘ ܢܶܣܝܳܢܐ ܕܣܽܘܥܪ̈ܳܢܶܐ . ܕܩܰܪܺܝܒܐ ܗ̣ܝ ܙܰܕܺܝܩܽܘܬܐ ܠܰܦܫܺܝܛܽܘܬܐ . ܝܰܬܺܝܪ ܡܶܢ ܚܳܪܥܽܘܬܐ . ܚܳܪ̈ܥܶܐ ܓܶܝܪ ܘܰܨܢܺܝ̈ܥܶܐ ܆ ܐܳܦܶܢ ܢܶܗܘܽܘܢ ܠܗܽܘܢ ܥܰܡ̈ܠܶܐ ܆ ܘܢܶܬܚܙܽܘܢ ܒܕܽܘܒܳܪ̈ܶܐ ܕܙܰܕܺܝܩܽܘܬܐ ܆ ܒܚ̈ܰܫܶܐ ܐܚܪ̈ܳܢܶܐ ܐܰܚܺܝ̈ܕܺܝܢ . ܘܡܶܛܽܠ ܗܳܕܶܐ ܡܚܰܡܣܢܺܝܢ ܒܥܰܡ̈ܠܶܐ ܇ ܕܰܢܬܰܪܣܽܘܢ ܚܰܫ̈ܶܐ ܒܺܝ̈ܫܶܐ ܕܡܶܬܬܙܺܝܥܺܝܢ ܒܢܰܦ̈ܫܳܬܗܽܘܢ ܆ ܐܰܘ ܐܺܝܩܳܪܐ ܓܶܝܪ ܐܰܘ ܫܽܘܒܚܐ ܐܰܘ ܫܽܘܠܛܳܢܐ ܡܶܬܦܰܪܣܺܝܢ ܕܰܢܨܽܘܕܽܘܢ . ܒܕܽܘܒܳܪܐ ܕܥܰܡ̈ܠܰܝܗܽܘܢ . ܦܫܺܝܛܽܘܬܐ ܕܶܝܢ ܠܰܝܬ ܠܳܗ̇ ܗܳܠܶܝܢ ܪ̈ܶܥܝܳܢܐ ܒܦܽܘܠܚܳܢܐ ܕܥܰܡ̈ܠܶܝܗ̇ . ܐܶܠܐ ܡܕܰܒܰܪ ܠܳܗ̇ ܐܰܘ ܢܳܡܽܘܣܐ ܫܰܦܺܝܪܐ ܕܩܰܒܠܰܬ ܟܰܕ ܐܰܚܺܝܕܐ ܠܶܗ ܆ ܐܰܘ ܕܶܚܠܬܐ ܕܠܐ ܬܶܫܪܶܝܘܗܝ ܆ ܐܰܘ ܚܽܘܒܐ ܕܰܠܘܳܬ ܐܰܠܳܗܐ ܡܢܰܛܰܪ ܠܳܗ̇ ܒܽܐܘ̈ܠܨܳܢܶܝܗ̇ . ܐܶܢ ܗܽܘ ܕܶܐܬܡܰܛܝܰܬ ܠܗܳܕܶܐ . ܥܕܰܡܐ ܓܶܝܪ ܠܰܡܫܽܘܚܬܶܗ ܕܚܽܘܒܐ . ܕܶܚܠܬܐ ܢܳܛܪܐ ܘܰܡܣܰܡܟܐ ܠܳܗ̇ ܠܰܦܫܺܝܛܽܘܬܐ . ܠܐ ܡܳܕܶܝܢ ܬܶܬܢܰܟܰܦ ܐܳܘ ܬܰܠܡܺܝܕܐ ܒܗܳܕܐ ܡܰܘܗܰܒܬܐ ܛܳܒܬܐ . ܐܶܠܐ ܐܰܚܽܘܕܶܝܗ̇ ܡܶܢ ܫܽܘܪܳܝ ܬܽܘܠܡܳܕܳܟ . ܘܰܥܕܰܡܐ ܠܫܽܘܠܳܡܐ . ܘܰܒܟܽܘܠܗܶܝܢ ܛܳܒ̈ܳܬܐ ܆ ܗܺܝ ܬܶܫܬܟܰܚ ܠܘܳܬܳܟ . ܒܰܦܫܺܝܛܽܘܬܐ ܓܶܝܪ ܘܰܒܗܰܝܡܳܢܽܘܬܐ ܫܡܰܥܬܳܝܗܝ ܠܰܐܠܳܗܐ ܘܰܢܦܰܩܬ ܡܶܢ ܥܳܠܡܐ ܇ ܘܠܐ ܕܳܢܬ ܘܥܰܩܶܒܬ ܥܰܡܶܗ ܒܰܐܝܠܶܝܢ ܕܶܐܡܰܪ ܠܳܟ . ܐܶܠܽܘ ܓܶܝܪ ܐܶܬܚܰܪܰܥܬ ܠܐ ܫܡܰܥܬܳܝܗܝ . ܘܶܐܠܽܘ ܨܳܬܬ ܡܶܠܬܶܗ ܒܚܽܘ̈ܫܳܒܶܐ ܕܰܨܢܺܝܥܽܘܬܐ ܆ ܠܐ ܢܳܦܶܩ ܗܘܰܝܬ ܒܳܬܰܪ ܐܰܠܳܗܐ ܕܰܩܪܳܟ . ܘܠܐ ܬܽܘܒ ܚܰܕ ܡܶܢ ܗܳܢܽܘܢ ܕܶܐܬܩܪܺܝܘ ܘܶܐܫܬܡܰܥܘ ܠܰܐܠܳܗܐ ܇ ܫܳܡܥܺܝܢ ܗܘܰܘ ܠܡܶܠܬܶܗ . ܘܢܳܦܩܺܝܢ ܒܳܬܰܪ ܦܽܘܩܕܳܢܶܗ ܇ ܟܰܕ ܩܪܳܐ ܐܶܢܽܘܢ ܕܢܺܐܙܠܽܘܢ ܒܳܬܪܶܗ ܆ ܐܰܘ ܕܢܶܗܘܽܘܢ ܡܫܰܡ̈ܫܳܢܶܐ ܕܰܡܕܰܒܪܳܢܽܘܬܶܗ . ܒܚܰܕ ܡܶܢ ܐܶܣܟܻ̈ܡܻܝܢ ܠܘܳܬ ܒܢ̈ܰܝ ܐܢܳܫܐ ܆ ܡܶܢ ܦܫܺܝܛܽܘܬܐ ܓܶܝܪ ܕܰܟܝܳܢܐ ܡܶܬܝܰܠܕܐ ܫܦܺܝܥܽܘܬ ܪܶܥܝܳܢܐ ܕܪܽܘܚ . ܚܙܺܝ ܕܶܝܢ ܕܳܐܦ ܠܝܽܘܠܦܳܢܐ ܗܳܢܐ ܕܥܳܠܡܐ ܆ ܕܪܶܥܝܳܢܐ ܦܫܺܝܛܐ ܡܶܫܟܰܚ ܡܩܰܒܶܠ ܠܶܗ . ܡܶܛܽܠ ܓܶܝܪ ܕܰܦܫܺܝܛܐ ܣܰܓܺܝ ܛܰܠܝܽܘܬܐ ܡܩܰܒܠܐ ܝܽܘܠܦܳܢܐ ܕܥܳܠܡܐ ܇ ܘܕܳܚܠܐ ܡܶܢ ܪ̈ܰܒܳܢܶܐ . ܘܰܟܡܳܐ ܕܡܶܬܪܰܒܝܐ ܒܩܰܘܡܬܐ ܆ ܘܡܶܬܚܰܪܥܐ ܒܗܳܠܶܝܢ ܕܰܒܢ̈ܰܝ ܐܢܳܫܐ ܆ ܡܒܰܣܪܐ ܥܰܠ ܪ̈ܰܒܳܢܶܐ . ܘܫܳܝܛܐ ܝܽܘܠܦܳܢܐ . ܗܳܟܰܢܐ ܘܳܐܦ ܠܝܽܘܠܦܳܢܐ ܕܪܽܘܚܐ ܡܩܰܒܠܐ ܠܶܗ ܦܫܺܝܛܽܘܬܐ ܆ ܟܰܕ ܡܰܠܝܐ ܐܳܦ ܕܶܚܠܬܶܗ ܕܺܝܠܶܗ . ܕܡܰܠܦܳܢܐ ܇ ܘܰܙܗܺܝܪܐ ܒܶܗ ܒܝܽܘܠܦܳܢܐ ܕܠܐ ܬܶܛܥܶܝܘܗܝ ܇ ܘܶܐܢ ܐܢܳܫ ܨܳܒܶܐ ܕܢܶܬܩܰܪܰܒ ܠܚܳܪܥܽܘܬܐ . ܘܡܶܢܳܗ̇ ܠܰܐܪ̈ܓܺܝܓܳܬܐ ܆ ܒܰܪ ܫܳܥܬܶܗ ܫܳܐܶܛ ܠܝܽܘܠܦܳܢܐ ܘܰܡܒܰܣܰܪ ܥܰܠ ܐܰܠܳܗܐ . ܢܶܐܚܽܘܕ ܡܳܕܶܝܢ ܘܢܶܙܕܗܰܪ ܒܗܳܕܶܐ ܡܰܘܗܰܒܬܐ ܛܳܒܬܐ . ܘܰܒܫܰܦܝܽܘܬ ܠܶܒܐ ܢܶܗܘܶܐ ܟܽܘܠܶܗ ܕܽܘܒܳܪܰܢ . ܘܢܰܣܠܶܐ ܠܚܳܪܥܽܘܬܐ . ܘܢܰܪܚܶܩ ܡܶܢ ܨܢܺܝܥܽܘܬܐ . ܘܰܢܟܰܐܰܪ ܠܒܺܝܫܽܘܬܐ ܘܢܶܙܕܗܰܪ ܡܶܢ ܢܶܟܠܐ . ܘܢܰܪܚܶܩ ܡܶܢ ܟܡܺܐܢܐ . ܘܢܶܥܪܽܘܩ ܡܶܢ ܡܶܐܟܰܠ ܩܰܪܨܐ . ܘܢܶܫܕܶܐ ܡܶܢܰܢ ܠܶܫܳܢܐ ܕܡܳܚܶܐ ܒܣܶܬܪܐ . ܘܰܒܡܰܕܥܐ ܦܫܺܝܛܐ ܘܰܒܗܰܘܢܐ ܫܰܦܝܐ ܆ ܢܫܰܒܰܚ ܠܰܬܠܺܝܬܳܝܽܘܬܐ ܩܰܕܺܝܫܬܐ ܕܰܐܒܐ ܘܕܰܒܪܐ ܘܰܕܪܽܘܚܐ ܕܩܽܘܕܫܐ ܠܥܳܠܡܺܝܢ ܐܰܡܺܝܢ ܀ ܫܠܡ ܡܐܡܪܐ ܩܰܕܡܳܝܐ ܕܥܠ ܦܫܺܝܛܽܘܬܐ ܀ ܡܐܡܪܐ ܕܐܪܒܥܐ ܕܥܠ ܦܫܝܛܘܬܐ ܡܐܡܪܐ ܕܐܪܒܥܐ ܕܥܠ ܦܫܝܛܘܬܐ