ܡܐܡܪܐ ܕܚܡܫܐ ܕܥܠ
                    ܦܫܝܛܘܬܐ ܬܘܒ ܡܺܐܡܪܐ ܕܰܬܪ̈ܶܝܢ ܕܥܰܠ ܦܫܺܝܛܽܘܬܐ ܀ ܥܰܠ ܝܽܘܬܪ̈ܳܢܶܐ ܪ̈ܽܘܚܳܢܶܐ ܙܳܕܶܩ ܠܰܢ ܕܰܢܙܺܝܥ ܡܶܠܬܰܢ ܒܟܽܘܠ ܥܶܕܳܢ ܇ ܒܕܽܘܟܬܐ ܗܳܕܶܐ . ܕܺܐܝܬܶܝܗ̇ ܒܶܝܬ ܬܶܐܓܽܘܪܬܐ ܕܝܽܘܬܪ̈ܳܢܶܐ . ܡܶܛܽܠ ܕܳܐܦ ܐܰܢܬܽܘܢ ܆ ܡܰܡܠܠܐ ܡܥܰܕܪܳܢܐ ܚܳܙܶܐ ܐܢܐ ܕܰܐܪ̈ܓܺܝܓܺܝܢ ܐܢܬܘܢ ܠܡܶܫܡܰܥ ܆ ܘܠܐ ܐܰܝܢܐ ܕܺܐܝܬܰܘܗܝ ܕܦܽܘܪܓܳܝܐ ܘܥܶܠܬܐ ܕܰܩܥܳܬܐ . ܡ̈ܶܠܶܐ ܓܶܝܪ ܕܣܺܝ̈ܡܳܢ ܐܰܝܟ ܕܰܠܦܽܘܪܓܳܝܐ ܕܡܰܫܡܰܥܬܐ : ܐܰܘ ܕܰܢܥܺܝܪ̈ܳܢ ܩܽܘܠܳܣܐ ܕܰܩܥܳܬܐ ܒܫܳܡܽܘ̈ܥܶܐ ܆ ܗܳܠܶܝܢ ܒܰܐܬܪܐ ܗܳܢܐ ܕܢܰܟܦܽܘܬܐ ܠܰܓܡܳܪ ܠܐ ܡܶܬܒܥܶܝܢ ܆ ܐܶܠܐ ܙܳܕܶܩ ܕܰܐܟܘܳܬܗ̇ ܕܕܽܘܟܬܐ ܆ ܢܶܗܘܶܐ ܐܳܦ ܡܶܕܶܡ ܕܡܶܬܡܰܠܰܠ ܒܳܗ̇ . ܡܶܛܽܠ ܕܰܐܬܪܐ ܕܒܶܗ ܟܢܺܝܫܺܝܢ ܚܢܰܢ ܆ ܕܝܽܘܬܪ̈ܳܢܶܐ ܘܰܕܥܽܘܕܪ̈ܳܢܶܐ ܪ̈ܽܘܚܳܢܶܐ ܐܺܝܬܰܘܗܝ . ܢܡܰܠܶܠ ܒܶܗ ܡܳܕܶܝܢ ܒܰܐܬܪܐ ܡܶܠܬܐ ܦܫܺܝܛܬܐ . ܕܰܛܥܺܝܢܐ ܝܽܘܬܪܳܢܐ ܕܓܰܘܐ ܆ ܠܗܰܘ ܕܶܐܡܰܪ . ܘܰܠܗܳܢܽܘܢ ܕܫܳܡܥܺܝܢ . ܡܶܛܽܠ ܕܰܟܬܺܝܒ ܆ ܕܢܶܫܬܰܘܬܰܦ ܗܰܘ ܕܫܳܡܰܥ ܡܶܠܬܐ ܇ ܠܗܰܘ ܡܰܢ ܕܡܰܫܡܰܥ ܠܶܗ ܒܟܽܘܠܗܶܝܢ ܛܳܒ̈ܳܬܐ . ܡܶܠܬܰܢ ܓܶܝܪ ܕܰܩܕܳܡ ܗܳܕܶܐ ܆ ܥܰܠ ܦܫܺܝܛܽܘܬܐ ܘܫܰܦܝܽܘܬܐ ܡܡܰܠܠܐ ܗܘܳܬ . ܘܬܽܘܒ ܐܳܦ ܗܳܫܐ ܨܳܒܶܐ ܐܢܐ ܆ ܕܰܥܠܰܘܗܝ ܕܫܰܪܒܐ ܗܳܢܐ ܡܥܰܕܪܳܢܐ ܐܶܡܰܠܶܠ . ܨܒܽܘܬܐ ܗ̣ܝ ܓܶܝܪ ܕܠܳܚܡܐ ܠܰܢ . ܘܕܺܝܠܰܢ ܐܺܝܬܶܝܗ̇ ܦܫܺܝܛܽܘܬܐ . ܘܰܕܢܺܚܶܐ ܡܶܢ ܒܶܠܥܳܕܶܝܗ̇ ܆ ܒܦܽܘܠܚܳܢܐ ܕܫܰܦܺܝܪ̈ܳܬܐ ܠܰܝܬ ܦܪܽܘܣ . ܐܰܟܙܢܐ ܓܶܝܪ ܕܠܐ ܡܶܫܟܚܺܝܢ ܗܰܕ̈ܳܡܶܐ ܕܢܶܚܙܽܘܢ ܒܶܠܥܳܕ ܥܰܝܢܐ ܆ ܗܳܟܰܢܐ ܘܳܐܦ ܠܐ ܫܰܦܺܝܪ̈ܳܬܐ ܕܢܶܬܦܰܠܚܳܢ ܒܶܠܥܳܕ ܦܫܺܝܛܽܘܬܐ . ܘܰܐܟܙܢܐ ܕܰܒܣܰܡܝܽܘܬܳܗ̇ ܕܥܰܝܢܐ ܚܳܫܟܺܝܢ ܟܽܠܗܽܘܢ ܗܰܕ̈ܳܡܶܐ ܆ ܗܳܟܰܢܐ ܒܒܽܘܛܳܠܳܗ̇ ܕܰܦܫܺܝܛܽܘܬܐ ܡܶܬܥܰܟܪ̈ܳܢ ܟܽܠܗܶܝܢ ܛܳܒ̈ܳܬܐ . ܝܰܬܺܝܪܳܐܺܝܬ ܓܶܝܪ ܠܶܐܣܟܺܡܐ ܗܳܢܐ ܆ ܕܺܝܚܺܝܕܳܝܽܘܬܐ ܦܰܐܝܐ ܦܫܺܝܛܽܘܬܐ ܇ ܘܰܠܗܳܢܽܘܢ ܕܰܫܒܰܩܘ ܥܳܠܡܐ ܘܰܗܘܰܘ ܠܒܰܪ ܡܶܢܶܗ ܆ ܠܗܽܘܢ ܪܰܘܪܒܳܐܺܝܬ ܠܳܚܡܐ ܫܰܦܝܽܘܬ ܪܶܥܝܳܢܐ . ܐܰܝܟܐ ܓܶܝܪ ܕܠܰܝܬ ܚܰܕ ܡܶܢ ܐܶܣܟܻ̈ܡܰܘܗܝ ܕܥܳܠܡܐ ܆ ܐܳܦ ܠܐ ܚܳܪܥܽܘܬܗ ܕܥܳܠܡܐ ܡܶܬܒܰܥܝܐ . ܠܰܝܬ ܓܶܝܪ ܗܳܪܟܐ ܠܘܳܬܰܢ ܙܶܒܢܐ ܘܙܽܘܒܳܢܐ . ܠܰܝܬ ܠܘܳܬܰܢ ܣܽܘܦܣܳܪܐ ܥܰܠ ܐܰܦ̈ܰܝ ܝܽܘܬܪ̈ܳܢܶܐ ܥܳܒܽܘܪ̈ܶܐ . ܠܰܝܬ ܗܳܪܟܐ ܕܡܰܢܽܘ ܢܺܐܪܰܒ ܛܳܒ ܡܶܢ ܐܰܚܰܘ̈ܗܝ ܇ ܘܢܶܬܚܙܶܐ ܒܫܽܘܠܛܳܢܐ ܛܳܒ ܡܶܢ ܚܰܒܪܶܗ . ܠܰܝܬ ܗܪܟܐ ܕܥܳܠܶܒ ܘܡܶܬܥܰܠܰܒ . ܡܶܛܽܠ ܕܠܰܝܬ ܠܘܳܬܰܢ ܥܶܠ̈ܠܳܬܐ ܕܥܽܘܠܒܳܢܐ . ܠܰܝܬ ܗܪܟܐ ܚܰܩ̈ܠܳܬܐ ܘܟܰܪ̈ܡܶܐ ܕܡܶܬܦܰܠܓܺܝܢ . ܐܳܦ ܠܐ ܐܰܪ̈ܥܳܬܐ ܕܡܶܬܦܰܪ̈ܫܳܢ ܒܰܬܚܽܘ̈ܡܶܐ . ܠܰܝܬ ܗܳܪܟܐ ܕܨܳܒܶܐ ܕܢܶܥܬܰܪ ܛܳܒ ܡܶܢ ܐܰܚܽܘܗܝ . ܘܰܕܢܶܫܬܰܪܬܰܚ ܒܩܶܢܝܳܢܐ ܕܥܳܠܡܐ ܛܳܒ ܡܶܢ ܒܰܪ ܙܰܘܓܶܗ . ܠܰܝܬ ܗܳܪܟܐ ܕܨܳܒܶܐ ܕܢܶܬܚܙܶܐ ܒܰܠܒܽܘ̈ܫܶܐ ܡܰܦܪ̈ܓܶܐ . ܕܰܕܟܽܘܠܰܢ ܚܰܕ ܗ̣ܘ ܠܒܽܘܫܐ ܕܶܐܒܠܐ ܘܡܽܘܟܳܟܐ . ܠܰܝܬ ܗܳܪܟܐ ܕܰܥܒܺܝܕ ܥܒܳܕܐ ܕܟܰܪܣܶܗ ܇ ܘܨܳܒܶܐ ܕܢܶܫܟܰܚ ܠܶܗ ܬܽܘܩ̈ܢܶܐ ܕܡܶܐܟ̈ܠܳܬܐ . ܕܟܽܘܠܰܢ ܡܶܢ ܚܰܕ ܦܳܬܽܘܪܐ ܫܚܺܝܡܐ ܡܶܣܬܰܝܒܪܺܝܢ ܐܢܚܢܰܢ . ܠܰܝܬ ܗܳܪܟܐ ܕܨܳܒܶܐ ܕܢܶܚܛܽܘܦ ܐܺܝܩܳܪܐ ܕܰܐܚܽܘܗܝ ܆ ܕܟܽܘܠܰܢ ܚܰܕ ܠܚܰܕ ܦܩܺܝܕܺܝܢ ܚܢܰܢ ܕܰܢܝܰܩܰܪ . ܠܰܝܬ ܗܳܪܟܐ ܕܳܐܡܰܪ ܕܺܝܢܐ ܥܰܡ ܚܰܒܪܶܗ . ܕܟܽܠܰܢ ܕܺܝܢܐ ܥܰܡ ܚܰܕ ܡܶܛܽܠ ܚܰܕ ܐܳܡܪܺܝܢ ܐܢܚܢܰܢ . ܠܰܝܬ ܗܳܪܟܐ ܕܨܳܒܶܐ ܕܢܶܒܢܶܐ ܆ ܘܰܐܚܪܺܢܐ ܪܳܐܶܓ ܕܢܶܪܫܽܘܡ ܒܺܝܪ̈ܳܬܐ ܆ ܕܰܕܟܽܘܠܰܢ ܚܰܕ ܗ̣ܘ ܥܽܘܡܪܐ ܐܰܠܺܝܨܐ ܕܰܚܒܺܝܫܽܘܬܐ . ܠܰܝܬ ܗܳܪܟܐ ܕܨܳܒܶܐ ܕܢܰܪܘܰܚ ܥܽܘܡܪܶܗ ܘܢܰܬܩܶܢ ܠܶܗ ܛܪ̈ܰܩܠܺܝܢܶܐ ܡܕܰܗ̈ܒܶܐ . ܕܟܽܘܠܰܢ ܒܰܡܫܽܘܚܬܐ ܙܥܽܘܪܬܐ ܡܬܰܚܰܡ ܡܰܕܡܟܰܢ . ܥܰܠ ܐܰܪܥܐ ܒܡܽܘܟܳܟܐ . ܘܰܐܝܟܐ ܕܗܳܠܶܝܢ ܡܰܠܝܳܐܝܬ ܡܢܰܟܪܶܝܢ ܆ ܐܳܦ ܠܐ ܚܳܪܥܽܘܬܶܗ ܕܥܳܠܡܐ ܙܳܕܶܩ ܕܬܶܫܬܟܰܚ . ܐܰܝܟܐ ܓܶܝܪ ܕܡܰܦܰܩ . ܘܰܫܕܶܐ ܕܽܘܒܳܪܶܗ ܕܥܳܠܡܐ ܆ ܬܰܡܳܢ ܘܳܠܶܐ ܕܬܶܣܬܠܶܐ ܐܳܦ ܨܢܺܝܥܽܘܬܗ . ܐܰܝܟܐ ܓܶܝܪ ܕܰܒܣܺܝܪ̈ܳܢ ܦܰܓܪ̈ܳܢܝܳܬܶܗ ܕܦܰܓܪܐ ܆ ܬܶܬܫܺܝܛ ܬܰܡܳܢ ܐܳܦ ܚܳܪܥܽܘܬܐ ܕܡܶܬܟܰܬܫܐ ܚܠܳܦܰܝܗܶܝܢ . ܐܰܝܟܐ ܕܰܙܩܺܝܦ ܒܰܪ ܐܢܳܫܐ ܥܰܬܺܝܩܐ ܥܰܡ ܟܽܘܠܗܽܘܢ ܗܽܘ̈ܦܳܟܰܘܗܝ ܆ ܬܰܡܳܢ ܘܳܠܶܐ ܕܬܶܙܕܩܶܦ ܐܳܦ ܨܢܺܝܥܽܘܬܐ ܕܺܐܝܬܶܝܗ̇ ܣܢܺܐܓܪܶܗ ܕܒܰܪ ܐܢܳܫܐ ܥܰܬܺܝܩܐ . ܐܰܝܟܐ ܕܡܶܣܬܰܠܝܐ ܕܰܓܳܠܽܘܬܐ . ܬܰܡܳܢ ܘܳܠܶܐ ܕܬܶܣܬܠܶܐ ܐܳܦ ܚܳܪܥܽܘܬܐ ܐܶܡܳܗ̇ ܕܕܰܓܳܠܽܘܬܐ . ܐܰܝܟܐ ܕܡܰܦܰܩ ܘܰܫܕܶܐ ܢܶܟܠܐ ܠܒܰܪ ܇ ܡܶܢ ܬܰܡܳܢ ܘܳܠܶܐ ܕܢܶܦܩܽܘܢ ܐܳܦ ܐܰܒܳܗ̈ܰܘܗܝ ܘܡܰܘ̈ܠܕܳܢܰܘܗܝ . ܒܟܶܢܫܐ ܓܶܝܪ ܕܢܶܟܠܐ ܠܰܝܬ ܒܶܗ ܆ ܘܕܰܓܳܠܽܘܬܐ ܒܓܰܘܶܗ ܠܐ ܡܶܫܬܰܡܫܐ ܆ ܐܳܦ ܚܳܪܥܽܘܬܐ ܘܰܨܢܺܝܥܽܘܬܐ ܐܰܒܳܗ̈ܶܐ ܕܗܳܠܶܝܢ ܘܳܠܶܐ ܕܢܶܬܬܫܺܝ̈ܛܳܢ . ܐܰܝܟܐ ܕܺܐܝܬܰܘܗܝ ܠܒܽܘܫܐ ܡܡܰܟܟܳܐ ܕܣܰܥܪܐ ܆ ܬܰܡܳܢ ܘܳܠܶܐ ܕܬܶܬܝܰܩܰܪ ܦܫܺܝܛܽܘܬܐ ܕܠܳܚܡܐ ܠܶܗ . ܠܐ ܓܶܝܪ ܦܐܶܐ ܠܶܐܣܟܺܡܰܢ ܠܒܽܘܫܐ ܕܟܶܬܳܢ̈ܶܐ . ܘܠܐ ܫܰܦܺܝܪ ܠܛܶܟܣܰܢ ܡ̈ܳܐܢܶܐ ܕܨܽܘܪ̈ܳܬܐ ܘܰܕܨܶܒ̈ܬܶܐ . ܒܳܗ̇ ܒܰܕܡܽܘܬܐ ܘܝܰܬܺܝܪ ܡܶܢ ܗܳܠܶܝܢ ܆ ܠܐ ܦܰܐܝܐ ܚܳܪܥܽܘܬܐ ܠܬܽܘܠܡܳܕܰܢ ܆ ܘܳܐܦ ܠܐ ܨܢܺܝܥܽܘܬܐ ܠܶܐܣܟܺܡܰܢ ܆ ܠܐ ܦܐܶܐ ܠܰܢ ܨܶܒܬܐ ܕܪܺܝܫܐ ܆ ܗܰܘ ܕܺܐܝܬܰܘܗܝ ܕܙܰܠܺܝ̈ܠܶܐ ܘܕܰܣܪ̈ܺܝܚܶܐ . ܗܳܟܰܢܐ ܐܳܦ ܠܐ ܢܶܟܠܐ ܗܰܘ ܕܺܐܝܬܰܘܗܝ ܫܟܳܚܬܶܗ ܩܰܕܡܳܝܬܐ ܕܰܒܥܶܠܕܒܳܒܐ . ܚܳܪܥܽܘܬܐ ܓܶܝܪ ܩܶܢܝܳܢܐ ܗ̣ܝ ܕܳܐܟܶܠ ܩܰܪܨܐ ܆ ܘܰܕܟܽܠܗܽܘܢ ܡܫܰܡ̈ܫܳܢܰܘܗܝ . ܘܰܦܫܺܝܛܽܘܬܐ ܥܽܘܬܪܶܗ ܕܰܡܫܺܝܚܐ ܘܰܕܟܽܠܗܽܘܢ ܬܰܠܡܺܝ̈ܕܰܘܗܝ . ܠܗܽܘܦܳܟܐ ܕܥܳܠܡܐ ܒܰܠܚܽܘܕ ܚܳܫܚܐ ܨܢܺܝܥܽܘܬܐ ܆ ܘܠܰܐܝܠܶܝܢ ܕܣܳܡܘ ܢܰܦܫܗܽܘܢ ܠܰܚܛܽܘܦܝܐ ܘܰܠܒܶܙܬܐ ܕܰܐܚܪ̈ܳܢܶܐ ܆ ܘܰܛܠܽܘܡܝܐ ܘܥܶܬܐ ܕܰܒܢ̈ܰܝ ܓܶܢܣܗܽܘܢ ܆ ܠܗܽܘܢ ܡܶܬܒܰܥܝܐ ܡܕܰܪܡܽܘܬܐ . ܠܳܐ ܠܰܡ ܥܳܡܪܐ ܚܶܟܡܬܐ ܒܢܰܦܫܐ ܕܡܶܬܠܰܬܟܐ ܒܒܺܝ̈ܫܳܬܐ . ܐܳܡܰܪ ܫܠܶܝܡܽܘܢ ܚܰܟܺܝܡܐ . ܘܳܐܦ ܠܐ ܫܳܪܝܐ ܐܺܝܕܰܥܬܐ ܕܪܽܘܚܐ ܆ ܒܦܰܓܪܐ ܕܡܰܚܶܒ ܠܰܚܛܺܝܬܐ . ܢܰܦܫܐ ܓܶܝܪ ܕܡܶܬܠܰܬܟܳܐ ܒܒܺܝ̈ܫܳܬܐ ܆ ܚܳܪܥܽܘܬܐ ܡܰܠܝܐ . ܡܶܛܽܠ ܕܗܺܝ ܚܳܪܥܽܘܬܐ ܆ ܐܺܝܬܶܝܗ̇ ܡܶܫܟܚܳܢܺܝܬܐ ܕܒܺܝ̈ܫܳܬܐ . ܐܰܝܢܐ ܓܶܝܪ ܕܨܳܒܶܐ ܕܢܶܦܠܽܘܚ ܐܪ̈ܓܺܝܓܳܬܐ ܆ ܗܽܘ ܪܳܗܶܛ ܕܢܶܗܘܶܐ ܬܰܠܡܺܝܕܐ ܠܚܳܪܥܽܘܬܐ . ܕܰܒܝܽܘܠܦܳܢܐ ܕܡܶܢܳܗ̇ . ܘܰܒܠܽܘ̈ܬܳܟܶܐ ܕܥܰܘܠܐ ܕܰܡܚܰܘܝܐ ܠܶܗ ܆ ܢܶܬܦܰܪܰܣ ܢܟܰܣܶܐ ܒܺܝ̈ܫܳܬܶܗ ܆ ܘܢܶܥܒܶܕ ܡܰܦܰܩ ܒܪܽܘܚܐ ܚܠܳܦ ܣܰܢ̈ܝܳܬܐ ܕܡܶܢܶܗ ܡܶܬܦܰܠ̈ܚܳܢ . ܐܰܝܟܐ ܓܶܝܪ ܕܡܰܣܠܝܳܢ ܐܪ̈ܓܺܝܓܳܬܐ ܆ ܘܰܛܪ̈ܺܝܕܺܝܢ ܠܪܽܘܚܩܐ ܚܰܫ̈ܶܐ ܐܢܳܫ̈ܳܝܶܐ ܆ ܡܶܢ ܬܰܡܳܢ ܘܳܠܶܐ ܕܢܶܬܥܩܰܪ ܐܳܦ ܥܶܩܳܪܗܽܘܢ . ܘܢܶܬܦܣܶܩ ܘܢܶܫܬܕܶܐ . ܐܳܦ ܐܰܝܢܐ ܕܰܡܪܰܒܶܐ ܠܗܽܘܢ . ܠܰܝܬ ܓܶܝܪ ܚܳܪܥܽܘܬܐ ܒܰܫܡܰܝܳܐ . ܠܰܝܬ ܨܢܺܝܥܽܘܬܐ ܕܒܺܝ̈ܫܳܬܐ . ܒܓܰܒܪܺܐܶܝܠ ܘܰܒܡܺܝܟܳܐܶܝܠ . ܠܰܝܬ ܡܕܰܪܡܽܘܬܐ ܘܠܽܘܬܳܟܐ ܕܣܰܢ̈ܝܳܬܐ ܒܗܳܢܽܘܢ ܐܰܬܪ̈ܰܘܳܬܐ ܕܪܽܘܚ . ܠܰܝܬ ܥܰܡܛܳܢܶܗ ܕܢܶܟܠܐ ܇ ܒܗܳܝ ܐܽܘܪܫܠܶܡ ܢܰܗܺܝܪܬܐ ܆ ܡܕܺܝܢܬܐ ܕܚܰܝ̈ܶܐ . ܠܰܝܬ ܬܰܡܳܢ ܕܡܶܬܦܰܪܰܣ ܕܢܶܙܟܶܐ ܒܕܰܓܳܠܽܘܬܐ . ܡܶܛܽܠ ܕܳܐܦ ܠܐ ܡܶܫܬܰܡܫܐ ܒܶܗ ܕܰܓܳܠܽܘܬܐ ܒܗܰܘ ܐܰܬܪܐ . ܠܰܝܬ ܬܰܡܳܢ ܕܡܶܬܝܰܠܰܦ ܕܰܢܟܰܣܶܐ ܣܰܢ̈ܝܳܬܶܗ . ܘܠܐ ܕܡܶܬܚܰܪܰܥ ܕܰܢܛܰܫܶܐ ܒܺܝ̈ܫܳܬܶܗ ܆ ܘܰܐܝܟ ܕܠܐ ܐܺܝܬܰܝܗܶܝܢ ܗܳܠܶܝܢ ܒܗܰܘ ܐܰܬܪܐ ܕܪ̈ܽܘܚܳܢܶܐ ܆ ܘܳܐܦ ܠܐ ܒܰܐܬܪܰܢ ܕܺܐܝܬܰܘܗܝ ܛܽܘܦܣܶܗ ܕܗܰܘ ܐܰܬܪܐ ܙܳܕܶܩ ܕܢܶܫܬܰܟܚܳܢ . ܗܳܢܐ ܓܶܝܪ ܕܽܘܒܳܪܐ ܆ ܕܡܽܘܬܐ ܗ̣ܘ ܕܪ̈ܽܘܚܳܢܶܐ . ܗܳܢܐ ܥܽܘܡܪܳܐ ܛܽܘܦܣܰܐ ܗ̣ܘ ܕܰܫܡܰܝ̈ܳܢܶܐ . ܗܳܢܐ ܗܽܘܦܳܟܐ ܕܺܝܠܟܽܘܢ ܠܒܺܝ̈ܫܰܝ ܦܰܓܪܐ ܆ ܦܶܚܡܰܐ ܗ̣ܘ ܕܗܳܢܽܘܢ ܥܶܠܴ̈ـܝܶܐ ܕܺܐܝܬܰܝܗܽܘܢ ܕܠܐ ܦܓܰܪ . ܠܟܽܘܢ ܫܳܠܡܐ ܕܬܺܐܡܪܽܘܢ ܗܳܝ ܕܰܐܟܪܶܙ ܦܰܘܠܳܘܣ ܇ ܕܳܐܦܶܢ ܒܰܒܣܰܪ ܚܳܐܶܝܢ ܚܢܢ ܇ ܠܰܘ ܕܒܶܣܪܐ ܦܳܠܚܺܝܢ ܚܢܰܢ . ܦܰܓܪ̈ܳܢܶܐ ܓܶܝܪ ܠܥܰܝ̈ܢܶܐ ܡܶܬܚܙܶܝܢ ܐܢܬܘܢ . ܐܶܠܐ ܦܽܘܠܚܳܢܟܽܘܢ ܟܽܠܶܗ ܪܽܘܚܳܢܰܐ ܗ̣ܘ . ܡܰܠܰܐܟ̈ܶܐ ܐܺܝܬܰܝܟܽܘܢ ܦܰܓܪ̈ܳܢܶܐ ܆ ܘܪ̈ܽܘܚܳܢܶܐ ܕܰܠܒܺܝܫܺܝܢ ܒܶܣܪܐ . ܕܟܶܐ ܘܰܡܨܰܠܰܠ ܘܰܫܦܶܐ ܘܩܰܕܺܝܫ ܥܽܘܡܪܟܽܘܢ . ܘܰܕܡܽܘܬܐ ܛܒܺܝܥܐ ܒܶܗ ܕܥܽܘܡܪܐ ܥܶܠܳܝܳܐ ܕܪ̈ܽܘܚܳܢܶܐ . ܒܰܦܫܺܝܛܽܘܬܐ ܩܳܐܶܡ ܟܽܠܶܗ ܕܽܘܒܳܪܐ ܕܬܰܠܡܺܝ̈ܕܰܘܗܝ ܕܝܶܫܽܘܥ . ܘܶܐܢ ܬܶܣܰܒ ܡܶܢܶܗ ܦܫܺܝܛܽܘܬܐ ܆ ܕܰܘܶܕܬܳܝܗܝ ܠܕܽܘܒܳܪܐ . ܫܽܘܒܗܳܪܐ ܗ̣ܝ ܦܫܺܝܛܽܘܬܐ ܠܘܳܬܰܢ . ܘܰܐܝܢܐ ܕܩܳܢܶܐ ܠܳܗ̇ ܗܽܘ ܐܺܝܬܰܘܗܝ ܚܰܟܺܝܡܐ . ܐܰܟܙܢܐ ܓܶܝܪ ܕܰܒܓܰܘ ܥܳܠܡܐ ܐܰܝܢܐ ܕܰܦܫܺܝܛ ܣܰܟܠܐ ܡܶܬܩܪܶܐ ܡܶܢ ܣܰܟ̈ܠܶܐ ܆ ܗܳܟܰܢܐ ܒܰܐܬܪܐ ܗܳܢܐ ܪܽܘܚܳܢܐ ܇ ܚܳܪܥܐ ܣܰܟܠܐ ܙܳܕܶܩ ܕܢܶܫܬܰܡܰܗ ܡܶܢ ܦܳܪ̈ܽܘܫܶܐ ܇ ܕܰܩܢܳܐ ܒܶܗ ܒܰܐܬܪܐ ܩܶܢܝܳܢܐ ܕܠܐ ܠܳܚܶܡ ܠܶܗ̇ . ܘܶܐܫܟܰܚ ܒܓܰܘܶܗ ܫܟܳܚܬܐ ܕܠܰܘ ܕܺܝܠܶܗ ܗܝ . ܠܐ ܐܢܳܫ ܒܳܥܶܐ ܕܢܶܫܟܰܚ ܐܺܝ̈ܠܳܢܶܐ ܘܙܰܪ̈ܥܶܐ ܘܢܶܨ̈ܒܳܬܐ ܒܶܝܬ ܓܰܠ̈ܠܶܐ ܕܝܰܡܐ . ܘܠܐ ܐܢܳܫ ܬܽܘܒ ܬܳܒܰܥ ܕܢܶܚܙܶܐ ܓܰܠ̈ܠܶܐ ܘܡܰܚܫܽܘ̈ܠܶܐ ܒܓܰܘ ܝܰܒܫܐ . ܐܶܠܐ ܟܽܠܚܰܕ ܡܶܢܗܽܘܢ ܆ ܒܰܐܬܪܶܗ ܡܶܬܒܥܶܐ ܘܬܰܡܳܢ ܡܶܫܬܟܰܚ . ܗܳܟܰܢܐ ܠܐ ܦܰܐܝܐ ܕܬܶܫܬܟܰܚ ܚܳܪܥܽܘܬܐ ܒܰܐܬܪܐ ܫܰܦܝܐ ܕܪ̈ܽܘܚܳܢܶܐ . ܡܶܛܽܠ ܕܰܐܬܪܐ ܕܚܳܪܥܽܘܬܐ ܥܳܠܡܐ ܗܘ ܕܰܡܠܶܐ ܒܺܝ̈ܫܳܬܐ . ܘܰܐܝܟ ܕܠܐ ܦܐܶܐ ܙܡܳܪܐ ܒܶܝܬ ܒܳܟ̈ܶܐ . ܘܒܶܟܝܐ ܒܶܝܬ ܡܶܫܬܽܘܬܐ ܆ ܗܳܟܰܢܐ ܠܐ ܦܰܐܝܐ ܕܬܶܫܬܟܰܚ ܨܢܺܝܥܽܘܬܐ ܕܒܺܝ̈ܫܳܬܐ ܒܰܐܬܪܐ ܕܰܦܫܺܝܛܽܘܬܐ ܆ ܒܓܰܘ ܐܰܬܪܐ ܓܶܝܪ ܕܝܽܘܬܪ̈ܳܢܶܐ ܪ̈ܽܘܚܳܢܶܐ ܆ ܚܽܘܣܪܳܢܐ ܗ̣ܝ ܕܺܝܠܗܽܘܢ ܕܪ̈ܽܘܚܳܢܶܐ ܫܟܳܚܬܐ ܕܚܳܪܥܽܘܬܐ . ܠܰܘ ܓܶܝܪ ܒܽܐܘܡܳܢܽܘܬܐ ܡܡܰܠܠܰܬ ܥܰܡ ܐܰܚܽܘܟ ܆ ܡܳܢܐ ܡܶܬܒܰܥܝܳܐ ܠܳܟ ܚܳܪܥܽܘܬܐ . ܠܰܘ ܒܰܟܡܺܐܢܐ ܝܰܬܺܝܒ ܐܰܢܬ ܒܓܰܘ ܕܰܝܪܐ ܆ ܕܬܶܩܛܽܘܠ ܒܛܽܘܫܝܐ ܠܙܰܕܺܝܩܐ . ܠܡܳܢܐ ܚܳܫܚܐ ܠܳܟ ܨܢܺܝܥܽܘܬܐ ܘܢܶܟܠܐ . ܠܡܳܢܐ ܚܬܺܝܪ ܐܰܢܬ ܐܳܘ ܣܰܟܠܐ ܇ ܒܡܶܕܶܡ ܕܺܐܝܬܰܘܗܝ ܕܚܽܘܝܳܒܳܟ . ܠܡܳܢܐ ܡܶܫܬܰܒܗܰܪ ܐܰܢܬ ܒܡܶܕܶܡ ܕܗܽܘ ܡܰܒܗܶܬ ܠܳܟ . ܡܳܢܐ ܪܰܒܳܐ ܠܳܟ ܒܡܶܕܶܡ ܕܺܐܝܬܰܘܗܝ ܟܽܘܐܳܪܳܟ . ܡܳܢܐ ܚܬܺܝܪ ܐܰܢܬ ܒܩܶܢܝܳܢܐ ܕܠܐ ܕܺܝܠܳܟ . ܡܶܢ ܥܳܠܡܐ ܢܣܰܒܬܺܝܗ̇ ܠܚܳܪܥܽܘܬܐ ܆ ܒܺܐܝܕܳܗ̇ ܡܶܬܩܰܛܪܓܰܬ ܆ ܕܳܐܦ ܟܽܠܗܶܝܢ ܒܺܝ̈ܫܳܬܶܗ ܕܥܳܠܡܐ ܠܘܳܬܳܟ ܐܶܢܶܝ̈ܢ . ܠܺܐܝܠܳܢܐ ܓܶܝܪ ܢܰܩܺܝܦܺܝܢ ܐܳܦ ܦܺܐܪ̈ܰܘܗܝ . ܘܺܐܝܠܳܢܐ ܕܥܶܩܳܪ̈ܶܐ ܕܒܺܝܫ̈ܳܬܐ ܐܺܝܬܶܝܗ̇ ܚܳܪܥܽܘܬܐ . ܘܰܐܝܟܳܐ ܕܰܫܟܺܝܚܐ ܥܰܡܳܗ̇ ܐܺܝܬܰܝܗܶܝܢ ܟܽܘܠܗܶܝܢ ܒܺܝܫ̈ܳܬܐ . ܘܶܐܢ ܠܐ ܡܶܬܚܰܙ̈ܝܳܢ ܒܣܽܘܥܪ̈ܳܢܶܐ ܓ̈ܠܰܝܳܐ ܆ ܐܶܠܐ ܐܺܝܬܰܝܗܶܝܢ ܒܚܽܘܫ̈ܳܒܶܐ ܟܣܰܝ̈ܳܐ . ܟܽܘܪܗܳܢܐ ܓܶܝܪ ܕܢܰܦܫܐ ܐܺܝܬܶܝܗ̇ ܚܳܪܥܽܘܬܐ ܆ ܐܰܝܟܰܢܐ ܕܳܐܦ ܚܽܘܠܡܳܢܳܗ̇ ܫܰܪܺܝܪܐ ܆ ܐܺܝܬܶܝܗ̇ ܦܫܺܝܛܽܘܬܐ . ܘܐܰܝܟܐ ܕܶܝܢ ܚܙܶܐ ܠܳܟ ܡܬܽܘܡ ܟܪܺܝܗܐ ܕܰܚܬܺܝܪ ܒܟܽܘܪܗܳܢܶܗ ܆ ܐܰܘ ܡܰܟܰܐܒܳܐ ܕܡܶܫܬܰܒܗܰܪ ܒܟܺܐܒ̈ܰܘܗܝ . ܕܰܝܪܳܝܐ ܓܶܝܪ ܚܳܪܥܐ ܕܢܶܬܢܰܟܰܦ ܙܳܕܶܩ ܠܶܗ . ܡܶܛܽܠ ܕܒܰܐܝܕܐ ܕܠܳܐ ܦܰܐܝܐ ܠܶܗ ܐܶܫܬܟܰܚ . ܐܰܟܙܢܐ ܓܶܝܪ ܕܺܐܝܬܰܘܗܝ ܠܶܗ ܢܽܘܟܳܦܐ ܕܒܶܗܬܬܐ ܥܶܢܝܳܢܐ ܕܥܰܡ ܙܳܢܺܝܬܐ ܆ ܗܳܟܰܢܐ ܘܳܠܶܐ ܠܶܗ ܕܢܶܗܘܶܐ ܒܢܽܘܟܳܦܐ ܐܶܢ ܫܟܺܝܚܐ ܠܘܳܬܶܗ ܚܳܪܥܽܘܬܐ ܇ ܗܳܝ ܕܺܐܝܬܶܝܗ̇ ܕܡܽܘܬܐ ܕܙܳܢܺܝܬܐ . ܒܛܽܘܦܣܐ ܓܶܝܪ ܕܙܳܢܺܝܬܐ ܒܓܰܘ ܫܽܘܩܐ ܆ ܐܺܝܬܶܝܗ̇ ܚܳܪܥܽܘܬܐ ܒܓܰܘ ܢܰܦܫܐ . ܕܰܐܝܟܰܢܐ ܕܗܳܝ ܥܰܡ ܟܽܠ ܓܰܒܪ̈ܺܝܢ ܡܡܰܠܠܐ ܆ ܘܟܽܠ ܦܰܪ̈ܨܽܘܦܺܝܢ ܠܳܒܫܐ ܆ ܕܰܠܟܽܠ ܐܢܳܫ ܬܶܬܚܙܶܐ ܐܰܟܘܳܬܶܗ ܆ ܗܳܟܰܢܐ ܐܳܦ ܚܳܪܥܽܘܬܐ ܒܫܽܘܚ̈ܠܳܦܶܐ ܕܟܽܠ ܪ̈ܶܥܝܳܢܺܝܢ ܡܶܬܚܰܙܝܐ ܇ ܘܰܡܬܰܩܢܐ ܦܰܪ̈ܨܽܘܦܶܐ ܫܐܺܝ̈ܠܶܐ ܘܰܡܨܰܒ̈ܬܶܐ ܇ ܕܬܶܬܚܰܘܶܐ ܒܗܽܘܢ ܠܟܽܠ ܐܢܳܫ ܐܰܟܘܳܬܶܗ . ܘܗܳܝ ܕܰܟܬܺܝܒܐ ܬܰܩܢܳܐܺܝܬ ܡܶܢ ܫܠܺܝܚܐ ܆ ܕܥܰܡ ܟܽܘܠ ܟܽܠ ܗܘܺܝܬ ܕܰܠܟܽܠ ܐܢܳܫ ܐܺܬܰܪ ܆ ܗܺܝ ܡܶܣܬܰܥܪܐ ܗܰܦܟܳܐܺܝܬ ܡܶܢ ܚܳܪܥܽܘܬܐ ܇ ܕܗܳܘܝܐ ܥܰܡ ܟܽܠ ܟܽܠ ܆ ܕܰܠܟܽܠ ܐܢܳܫ ܬܰܘܒܶܕ . ܘܰܒܟܽܠ ܐܢܳܫ ܬܒܰܙܰܚ ܘܬܶܓܚܰܟ . ܘܶܐܢ ܗܳܠܶܝܢ ܐܺܝܬܰܝܗܽܘܢ ܥܒ̈ܳܕܶܝܗ̇ ܕܚܳܪܥܽܘܬܐ ܆ ܐܰܝܟܰܢܐ ܠܳܚܡܐ ܠܬܰܠܡܺܝܕܶܗ ܕܰܡܫܺܝܚܐ . ܘܰܐܝܟܢܐ ܙܳܕܶܩ ܕܬܶܫܬܟܰܚ ܒܺܐܝܚܺܝ̈ܕܳܝܶܐ ܦܫܺܝ̈ܛܶܐ . ܚܽܘܪ ܓܶܝܪ ܒܥܰܝܢܐ ܕܺܝܕܰܥܬܐ ܆ ܘܶܐܣܬܰܟܰܠ ܕܟܽܘܠܗܶܝܢ ܒܺܝ̈ܫܳܬܐ ܡܶܢ ܚܳܪܥܽܘܬܐ ܫܳܘܚܳܢ . ܢܶܟܠܳܐ ܒܳܗ̇ ܗܘ ܆ ܕܰܓܳܠܽܘܬܐ ܒܳܗ̇ ܫܟܺܝܚܐ . ܡܶܐܟܰܠ ܩܰܪܨܐ ܩܰܪܺܝܒ ܠܳܗ̇ . ܡܽܘܝܳܩܐ ܪܳܚܡܳܗ̇ ܗ̣ܘ . ܕܡܰܪܡܝܳܢܽܘܬܐ ܗ̣ܝ ܗܝ ܩܶܢܳܗ̇ . ܕܰܣܬܳܪܐ ܒܺܝܫܐ ܐܰܘܳܢܗ ܗ̣ܝ . ܡܰܛܥܝܳܢܽܘܬܐ ܐܳܦ ܡܰܣܛܝܳܢܽܘܬܐ ܝܽܘܠܦܳܢܳܗ̇ ܐܺܝܬܰܝܗܶܝܢ . ܥܰܡ ܓܰܢܳܒܽܘܬܐ ܡܫܰܘܬܦܳܐ ܗ̣ܝ . ܕܓܰܘܪܳܐ ܗܺܝ ܐܺܝܬܶܝܗ̇ ܣܢܺܐܓܪܐ . ܚܠܳܦ ܙܳܢܝܽܘܬܐ ܗܺܝ ܢܳܦܩܐ ܪܽܘܚܐ . ܡܰܣܰܒ ܒܰܐܦ̈ܶܐ ܠܒܽܘܫܐ ܗ̣ܘ ܠܳܗ̇ ܡܚܰܬܪܐ . ܟܡܺܐܢ̈ܶܐ ܡܶܢܳܗ̇ ܡܶܬܚܰܫܠܺܝܢ . ܠܣܳܗܕܽܘܬ ܫܽܘܩܪܐ ܗܺܝ ܡܶܬܛܰܝܒܐ . ܕܰܣܪܽܘܒܝܐ ܕܕܰܓܳܠܽܘܬܐ ܐܶܡܳܗ̇ ܗ̣ܝ . ܘܰܐܝܟ ܕܰܒܣܳܟܐ ܠܡܺܐܡܰܪ ܆ ܟܽܠܗܶܝܢ ܒܺܝ̈ܫܳܬܐ ܆ ܠܳܗ̇ ܐܰܩܺܝܡ ܣܢܺܐܓܪܐ ܆ ܕܗܺܝ ܬܺܐܡܰܪ ܕܺܝܢܳܐ ܚܠܳܦܰܝܗܶܝܢ . ܠܡܶܢܗܶܝܢ ܟܰܕ ܡܟܰܣܝܐ ܠܗܶܝܢ . ܠܡܶܢܗܶܝܢ ܟܰܕ ܢܳܦܩܐ ܪܽܘܚܐ ܚܠܳܦܰܝܗܶܝܢ . ܠܡܶܢܗܶܝܢ ܟܰܕ ܣܳܪܒܐ ܕܠܐ ܗܘ̈ܰܝ ܆ ܘܡܰܣܓܝܳܐ ܦܝ̈ܳܣܶܐ ܘܰܡܕܰܡܝܐ ܡܰܦܰܩ ܒܪܽܘܚܐ ܆ ܠܡܶܢܗܶܝܢ ܕܒܺܝ̈ܫܳܬܐ ܦܰܪ̈ܨܽܘܦܶܐ ܐܚܪ̈ܳܢܶܐ ܥܳܒܕܐ ܠܗܶܝܢ . ܘܳܐܡܪܐ ܕܠܰܘ ܡܶܛܽܠ ܗܳܕܶܐ ܗ̈ܘܰܝ ܆ ܘܠܰܘ ܒܗܳܢܐ ܢܺܝܫܐ ܐܶܣܬܥܰܪ . ܠܘܳܬܳܗ̇ ܟܢܺܝܫ ܟܽܠܶܗ ܡܰܡܠܠܐ ܕܕܰܓܳܠܽܘܬܐ . ܗܺܝ ܠܳܘܝܐ ܠܕܰܝ̈ܳܢܶܐ ܡܐ ܕܨܳܒܶܝܢ ܕܢܶܓܢܒܽܘܢ . ܒܳܗ̇ ܡܶܬܚܰܫܚܺܝܢ ܪ̈ܺܝܫܳܢܶܐ ܡܐ ܕܨܳܒܶܝܢ ܕܢܶܣܒܽܘܢ ܫܽܘܚܕܐ . ܗܺܝ ܠܳܘܝܐ ܠܥܳܒ̈ܕܰܝ ܒܺܝ̈ܫܳܬܐ ܡܳܐ ܕܡܶܬܕܺܝܢܺܝܢ . ܐܰܢܬܬܐ ܕܨܳܒܝܐ ܕܬܶܥܒܰܪ ܐܽܘܪܚܐ ܕܢܳܡܽܘܣܐ ܥܰܠ ܒܰܥܠܳܗ̇ . ܫܳܩܠܐ ܠܗ ܒܰܠܘܺܝܬܳܗ̇ . ܘܟܶܢ ܢܳܦܩܐ ܠܬܰܘܫܐ ܕܰܣܪܺܝܚܽܘܬܐ . ܠܳܗ̇ ܡܶܬܝܰܠܦܺܝܢ ܝܳܠܽܘ̈ܦܶܐ . ܘܗܳܝܕܶܝܢ ܡܫܰܪܶܝܢ ܡܕܰܓܠܺܝܢ ܒܪ̈ܰܒܒܳܢܰܝܗܽܘܢ . ܣܢܺܐܓܪ̈ܶܐ ܕܰܩܕܳܡ ܕܰܝ̈ܳܢܶܐ ܡܡܰܠܠܺܝܢ ܆ ܡܶܢ ܥܽܘܬܪܳܗ̇ ܡܪܰܟܒܺܝܢ ܡܶܠܰܝ̈ܗܽܘܢ . ܘܰܒܟܽܘܪܳܗ̇ ܡܶܬܚܰܫ̈ܠܳܢ ܗܦܳܟ̈ܳܬܗܽܘܢ . ܗܺܝ ܦܳܪܣܐ ܡܨܺܝ̈ܕܳܬܐ ܕܥܰܘܠܐ . ܗܺܝ ܡܳܬܚܐ ܢܶܫ̈ܒܶܐ ܥܰܠ ܐܽܘܪ̈ܚܳܬܐ ܕܗܰܠ̈ܳܟܶܐ . ܗܺܝ ܛܳܡܪܐ ܦܰܚ̈ܶܐ ܕܢܶܟܠܐ . ܗܺܝ ܚܳܦܪܐ ܓܽܘ̈ܡܳܨܶܐ ܕܰܐܒܕܳܢܐ . ܫܛܳܪܐ ܦܪܺܝܥܐ ܗ̣ܝ ܬܶܢܝܳܢܽܘܬ ܬܶܒܥܶܐ ܠܗܽܘܢ . ܥܕܰܡܐ ܕܩܳܪܒܐ ܠܘܳܬܳܗ ܕܰܓܳܠܽܘܬܐ ܆ ܠܐ ܝܳܕܥܐ ܕܬܶܦܽܘܩ ܪܽܘܚܐ ܚܠܳܦ ܢܰܦܫܳܗ̇ . ܡܛܰܝܒܐ ܕܰܓܳܠܽܘܬܐ ܕܰܬܕܰܓܶܠ . ܘܕܰܐܝܟܰܢܐ ܬܕܰܓܶܠ ܗܺܝ ܡܰܠܦܐ ܠܗ̇ . ܨܶܒܝܳܢܐ ܒܺܝܫܐ ܡܛܰܝܒܐ ܕܰܓܳܠܽܘܬܐ . ܕܰܐܝܟܰܢܐ ܕܝܢ ܬܰܦܩܶܗ ܠܰܥܒܳܕܐ ܆ ܚܳܪܥܽܘܬܐ ܗܳܘܝܐ ܠܳܗ̇ ܡܳܠܽܘܟܬܐ . ܡܫܰܪܝܐ ܕܰܬܗܰܠܶܟ ܒܕܰܓܳܠܽܘܬܐ ܒܰܫܒܺܝܠܐ ܕܠܽܘܩܒܰܠ ܫܪܳܪܐ ܆ ܘܩܳܪܝܐ ܠܚܳܪܥܽܘܬܐ ܕܬܳܝ ܒܰܠܘܺܝܬܝ ܘܟܶܢ ܚܳܙܩܐ . ܣܳܦܰܪܬܐ ܗ̣ܝ ܚܳܪܥܽܘܬܐ ܕܟܽܠܗܶܝܢ ܒܺܝ̈ܫܳܬܐ . ܣܢܺܐܓܪܳܐ ܡܛܰܝܒܐ ܕܟܽܠܗܶܝܢ ܣܰܢ̈ܝܳܬܐ . ܫܩܺܝܠܐ ܦܰܪܨܽܘܦܐ ܕܟܽܘܠܗܶܝܢ ܆ ܘܰܚܠܳܦ ܟܽܘܠܗܶܝܢ ܐܳܡܪܐ ܕܺܝܢܐ ܆ ܘܥܳܒܕܐ ܡܰܦܰܩ ܒܪܽܘܚܐ . ܘܰܐܝܟ ܗܰܘ ܕܗܳܕܶܐ ܡܶܢ ܚܳܪܥܽܘܬܐ ܠܘܳܬ ܒܺܝܫܬܐ ܡܶܬܰܐܡܪܐ . ܕܰܐܢܬܝ ܒܺܝܫܬܐ ܐܰܒܶܐܫܝ ܟܡܳܐ ܕܨܳܒܝܐ ܐܰܢܬܝ . ܘܟܽܘܠܗܽܘܢ ܗܰܕ̈ܳܡܰܝܟܝ ܆ ܢܶܬܒܰܣܡܽܘܢ ܒܰܢܝ̈ܳܚܶܐ ܕܪܶܓܬܐ . ܢܶܬܦܰܢܰܩ ܓܽܘܫܡܐ ܕܟܽܘܠܗܽܘܢ ܪ̈ܶܓܫܰܝܟܝ ܒܰܐܝܠܶܝܢ ܕܪܳܚܶܡ . ܟܽܘܠܗܽܘܢ ܐܳܕ̈ܫܰܝܟܝ ܢܟܰܢܫܽܘܢ ܒܗܽܘܢ ܛܰܥܡܗܽܘܢ . ܘܢܶܬܪ̈ܰܒܽܘܢ ܘܢܶܒܫܠܽܘܢ . ܟܡܐ ܕܪܳܓܐ ܠܶܟܝ ܐܶܬܦܰܪܦܰܥܝ ܘܠܐ ܬܚܽܘܣܺܝܢ . ܐܶܬܦܰܢܩܝ . ܘܠܐ ܬܶܒܰܐܫ ܥܰܝܢܶܟܝ . ܐܰܥܘܶܠܝ ܟܡܐ ܕܰܡܢܳܚܰܬܝ . ܐܰܪܫܰܥܝ ܘܙܰܢܳܝ ܟܡܐ ܕܨܳܒܝܰܬܝ ܆ ܐܶܫܬܰܡܠܳܝ ܒܥܰܘܠܐ ܘܠܐ ܬܶܕܚܠܺܝܢ . ܓܡܽܘܪܝ ܢܰܦܫܶܟܝ ܒܟܽܠܗܶܝܢ ܣܰܢ̈ܝܳܬܐ . ܘܠܐ ܬܙܽܘܥܺܝܢ . ܠܐ ܢܰܪܗܒܶܟܝ ܛܶܒܳܐ ܕܢܳܡܽܘ̈ܣܐ . ܠܐ ܢܙܺܝܥܶܟܝ ܠܽܘܚܳܡܐ ܕܕܺܝܢܐ ܆ ܠܐ ܬܶܣܬܰܪܕܺܝܢ ܡܶܢ ܩܳܠܐ ܕܫܰܠܺܝ̈ܛܳܢܶܐ . ܠܐ ܬܰܪܗܒܶܟܝ ܙܥܳܩܬܐ ܕܡܳܪ̈ܰܘܳܬܐ . ܠܽܘܩܒܰܠ ܟܽܠܗܽܘܢ ܐܶܢܐ ܚܠܳܦܰܝܟܝ ܡܶܙܕܰܝܢܳܐ ܐܢܐ . ܢܳܦܩܐ ܐܢܐ ܪܽܘܚܐ ܚܠܳܦܰܝܟܝ ܠܘܳܬ ܟܽܘܠܗܽܘܢ ܪ̈ܳܫܽܘܝܶܐ . ܦܫܺܝܩ ܠܺܝ ܕܡܶܢ ܪ̈ܶܫܝܳܢܰܝܟܝ ܆ ܬܶܫܒܽܘܚܬܐ ܐܶܓܕܽܘܠ ܠܶܟܝ ܇ ܘܡܶܢ ܐܰܝܠܶܝܢ ܕܣܳܒܪܺܝܢ ܐܚܪ̈ܳܢܶܐ ܕܰܢܚܰܝܒܽܘܢܶܟܝ ܆ ܟܠܺܝܠܐ ܕܙܳܟܽܘܬܐ ܐܶܩܛܽܘܪ ܠܶܟܝ . ܟܽܘܠܶܗ ܪܶܢܝܐ ܕܺܝܠܝ ܚܠܳܦܰܝܟܝ ܗܘ . ܒܚܽܘܫ̈ܳܒܶܐ ܕܡܶܛܽܠܳܬܶܟܝ . ܡܠܺܝܛܐ ܐܢܐ . ܒܠܶܠܝܐ ܘܒܺܐܝܡܳܡܐ . ܕܟܽܠ ܐܶܡܰܬܝ ܕܡܶܬܒܰܥܝܐ ܐܢܐ ܐܶܦܽܘܩ ܪܽܘܚܐ ܚܠܳܦܰܝܟܝ . ܪܳܢܝܐ ܐܢܐ ܒܟܽܘܠ ܥܶܕܳܢ . ܐܰܢܬܝ ܕܶܝܢ ܒܺܝܫܬܐ . ܐܶܬܒܰܣܡܝ ܒܰܢܝ̈ܳܚܶܐ . ܘܶܐܢܐ ܝܳܠܦܐ ܐܢܐ ܣܶܦܪܐ ܕܰܡܙܰܟܶܐ ܠܶܟܝ . ܠܐ ܬܺܐܨܦܺܝܢ ܕܰܐܝܟܰܢܐ ܐܰܘ ܡܳܢܐ ܩܕܳܡ ܕܰܝ̈ܳܢܶܐ ܬܡܰܠܠܺܝܢ . ܐܶܢܐ ܥܒܺܝܕܐ ܐܢܐ ܡܰܠܳܠܬܐ ܚܠܳܦܰܝܟܝ . ܐܶܢܐ ܠܪ̈ܳܫܽܘܝܰܝܟܝ ܡܫܰܬܩܐ ܐܢܐ . ܐܶܢܐ ܙܳܟܝܐ ܐܢܐ ܠܟܺܐܢܽܘܬܐ ܕܳܐܡܪܐ ܠܩܽܘܒܠܶܟܝ . ܐܶܢܐ ܡܫܰܬܩܐ ܐܢܐ ܠܰܬܪܺܝܨܽܘܬܐ ܕܕܰܝ̈ܳܢܶܐ ܣܽܘܪ̈ܚܳܢܰܝܟܝ . ܠܶܫܳܢܶܟܝ ܐܳܘ ܒܺܝܫܬܐ ܐܶܢܐ ܐܺܝܬܰܝ . ܐܶܢܐ ܐܶܬܛܰܝܒܶܬ ܐܶܗܘܶܐ ܠܶܟܝ ܦܽܘܡܐ ܡܰܠܳܠܐ . ܟܽܘܠ ܠܶܫܳܢ ܕܨܳܒܶܐ ܕܢܺܐܡܰܪ ܥܰܡܶܟܝ ܕܺܝܢܐ ܆ ܩܳܝܡܐ ܐܢܐ ܆ ܘܰܡܚܰܝܒܐ ܐܢܐ ܠܶܗ . ܗܳܠܶܝܢ ܓܶܝܪ ܠܽܘ̈ܒܳܒܶܐ ܡܶܢ ܚܳܪܥܽܘܬܐ ܇ ܠܒܺܝܫܽܘܬܐ ܡܶܬܩܰܪܒܺܝܢ . ܘܗܳܢܐ ܡܰܡܠܠܐ ܡܰܣܪܚܐ ܠܳܗ̇ . ܕܰܬܓܰܪܓܺܝܗ̇ ܕܬܶܦܣܰܥ ܥܰܠ ܥܰܘܠܐ . ܡܳܕܶܝܢ ܚܳܪܥܽܘܬܐ ܒܺܝܫܬܳܗ̇ ܗ̣ܝ ܕܒܺܝܫܬܐ . ܘܚܰܝܠܳܗ̇ ܗ̣ܝ ܕܰܚܛܺܝܬܐ . ܘܚܰܝ̈ܶܐ ܕܓܽܘܫܡܐ ܕܣܰܢ̈ܝܳܬܐ . ܘܶܐܠܽܘ ܠܰܝܬ ܗܘܳܐ ܚܳܪܥܽܘܬܐ ܆ ܛܳܟ ܫܰܠܝܐ ܗܘܳܬ ܒܺܝܫܬܐ ܡܶܢ ܩܶܢܛܐ ܕܚܳܝܒܐ . ܘܡܶܢ ܕܶܚܠܬܐ ܕܕܺܝܢܐ ܕܰܡܛܰܝܰܒ ܠܳܗ̇ ܡܶܢ ܟܺܐܢܽܘܬܐ . ܒܺܝܫܐ ܗ̣ܝ ܡܳܕܶܝܢ ܚܳܪܥܽܘܬܐ ܡܶܢ ܟܽܘܠܗܶܝܢ ܒܺܝ̈ܫܳܬܐ . ܚܳܪܥܽܘܬܐ ܓܶܝܪ ܡܰܓܕܠܳܗ̇ ܗ̣ܝ ܕܰܚܛܺܝܬܐ . ܕܡܳܐ ܕܢܶܦܠܰܬ ܥܰܠ ܐܽܘܪ̈ܚܳܬܐ ܇ ܘܓܰܝܣܰܬ ܠܟܽܘܠ ܐܢܳܫ ܆ ܪܶܗܛܰܬ ܠܒܶܝܬ ܓܰܘܣܳܗ̇ ܕܚܳܪܥܽܘܬܐ ܇ ܕܬܶܦܽܘܩ ܪܽܘܚܐ ܚܠܳܦܶܝܗ̇ ܠܘܳܬ ܪ̈ܳܫܽܘܝܶܝܗ̇ . ܘܬܶܣܬܰܬܰܪ ܒܳܗ̇ ܐܰܝܟ ܕܰܒܡܰܓܕܠܐ ܡܶܢ ܐܰܠܺܝ̈ܠܶܝܗ̇ ܕܟܺܐܢܽܘܬܐ ܆ ܕܢܳܦܩܺܝܢ ܕܰܢܒܰܥܪܽܘܢ ܥܶܩ̈ܒܳܬܳܗ̇ . ܗܐ ܒܰܐܝܕܐ ܒܺܝܫܬܐ ܐܺܝܬܰܘܗܝ ܫܽܘܒܗܳܪܳܟ ܐܳܘ ܬܰܠܡܺܝܕܳܐ ܕܳܘܝܐ . ܘܰܒܡܳܢܐ ܚܬܺܝܪ ܐܰܢܬ ܐܳܘ ܕܺܐܒܳܐ ܕܰܥܛܺܝܦ ܡܶܫܟܐ ܕܶܐܡܪܳܐ ܆ ܐܶܢ ܚܳܪܥܽܘܬܳܟ ܒܳܟ ܆ ܟܽܘܠܶܗ ܥܰܘܠܐ ܠܘܳܬܳܟ ܗ̣ܘ . ܐܶܢ ܨܢܺܝܥܽܘܬܐ ܒܢܰܦܫܳܟ ܆ ܟܽܠܳܗ̇ ܚܛܺܝܬܐ ܒܳܟ ܥܳܡܪܐ . ܐܶܢ ܒܠܽܘ̈ܬܳܟܶܐ ܕܰܡܕܰܪܡܽܘܬܐ ܩܳܝܡܺܝܢ ܚܰܝ̈ܰܝܟ ܆ ܟܽܠܳܗ̇ ܒܺܝܫܬܐ ܒܳܟ ܡܕܰܝܪܐ . ܘܠܐ ܡܶܬܚܰܙܝܳܢ ܣܰܢ̈ܝܳܬܳܟ ܒܓܶܠܝܐ . ܡܶܛܽܘܠ ܕܗܺܝ ܚܳܪܥܽܘܬܐ ܡܛܰܫܝܐ ܠܗܶܝܢ . ܗܳܟܰܢܐ ܓܶܝܪ ܡܶܫܬܰܘܕܝܳܐ ܠܡܰܢ ܕܗܳܘܶܐ ܠܳܗ̇ ܬܰܠܡܺܝܕܐ ܆ ܕܗܺܝ ܗܳܘܝܐ ܣܶܬܳܪܐ ܠܰܚܛܺܝܬܶܗ . ܠܐ ܦܰܐܝܐ ܠܳܟ ܗܳܕܶܐ ܕܺܐܝܬܶܝܗ̇ ܐܶܡܐ ܕܟܽܠܗܶܝܢ ܒܺܝ̈ܫܳܬܐ . ܘܠܐ ܠܳܚܡܐ ܠܕܽܘܒܳܪܳܟ ܪܽܘܚܳܢܐ ܇ ܒܺܝܫܬܐ ܕܰܥܒܺܝܕܐ ܩܶܢܳܐ ܠܟܽܠܗܶܝܢ ܒܺܝ̈ܫܳܬܐ . ܐܰܢܬ ܕܶܝܢ ܐܳܘ ܬܰܠܡܺܝܕܐ ܬܪܺܝܨܐ ܆ ܚܕܺܝ ܒܳܗ̇ ܒܰܦܫܺܝܛܽܘܬܳܟ ܆ ܕܒܳܗ̇ ܪܗܶܛܬ ܐܽܘܪܚܐ ܕܙܰܕܺܝܩܽܘܬܐ . ܘܠܐ ܬܶܬܢܰܟܰܦ ܕܡܶܬܩܪܶܐ ܐܰܢܬ ܫܰܒܪܐ . ܗܳܢܐ ܓܶܝܪ ܫܡܳܐ ܠܳܚܶܡ ܠܳܟ . ܘܗܳܢܐ ܩܶܪܝܳܢܐ ܫܳܘܶܐ ܠܳܟ . ܕܒܶܗ ܡܶܬܝܰܕܥܐ ܕܰܟܝܽܘܬܳܟ ܕܡܶܢ ܥܰܘܠܐ . ܫܡܶܗ ܓܶܝܪ ܕܫܰܒܪܐ . ܡܰܘܕܥܳܢܰܐ ܗ̣ܘ ܕܫܰܦܝܽܘܬܶܗ . ܘܟܽܘܢܳܝܶܗ ܕܰܦܫܺܝܛܐ ܆ ܗܳܕܶܐ ܡܰܟܪܶܙ ܕܠܰܝܬ ܒܶܗ ܢܶܟܠܐ . ܐܰܟܙܢܐ ܓܶܝܪ ܕܟܽܠ ܚܰܕ ܡܶܢ ܐܽܘ̈ܡܳܢܶܐ ܕܥܳܠܡܐ ܆ ܐܰܘ ܐܰܝܠܶܝܢ ܕܰܡܦܰܠܚܺܝܢ ܒܶܐܣܛܰܪܛܺܝܰܐ ܕܡܰܠܟܽܘܬܐ ܐܢܳܫܳܝܬܐ ܆ ܫܡܳܐ ܐܺܝܬ ܠܶܗ ܕܒܶܗ ܡܶܬܝܰܕܥܐ ܕܽܘܟܬܶܗ ܕܡܶܬܦܰܪܫܐ ܐܽܘܡܳܢܽܘܬܶܗ ܆ ܗܳܟܰܢܐ ܘܳܐܦ ܕܬܰܠܡܺܝܕܐ ܗܳܢܰܘ ܫܡܶܗ̇ ܕܰܦܫܺܝܛܐ ܢܶܬܩܪܶܐ . ܡܰܢܽܘ ܢܶܬܶܠ ܠܳܟ ܕܬܶܫܬܰܡܰܗ ܒܰܫܡܐ ܕܰܐܠܳܗܐ ܡܶܬܩܪܶܐ ܒܶܗ ܆ ܫܡܳܐ ܓܶܝܪ ܕܰܦܫܺܝܛܐ ܆ ܡܰܘܕܥܳܢܰܐ ܗ̣ܘ ܕܡܶܕܶܡ ܐܺܝܚܺܝܕܳܝܐ . ܦܫܺܝܛܐ ܓܶܝܪ ܠܰܝܬ ܒܶܗ ܢܶܟܠܐ . ܘܠܐ ܡܶܬܪܰܟܰܒ ܠܘܳܬܶܗ ܟܡܺܐܢܐ . ܘܠܐ ܡܰܨܠܚܐ ܒܶܗ ܕܰܓܳܠܽܘܬܐ . ܘܠܐ ܫܟܺܝܚܐ ܒܶܗ ܡܪܰܡܝܳܢܽܘܬܐ . ܘܠܐ ܡܕܰܝܰܪ ܒܶܗ ܡܶܐܟܰܠ ܩܰܪܨܐ . ܘܠܐ ܡܳܚܶܐ ܒܣܶܬܪܐ ܠܒܰܪ ܙܰܘܓܶܗ . ܘܠܐ ܒܳܥܶܐ ܕܢܰܒܶܐܫ . ܘܠܐ ܡܶܬܦܰܪܰܣ ܕܢܰܟܶܐ . ܘܠܰܝܬ ܒܶܗ ܢܶܟܠܐ ܥܰܠ ܩܰܪܺܝܒܶܗ ܘܠܐ ܡܶܬܚܰܫܰܒ ܒܺܝܫܬܐ ܥܰܠ ܐܰܚܽܘܗܝ ܕܝܳܬܶܒ ܥܰܡܶܗ ܒܫܶܠܝܐ . ܐܶܠܐ ܐܺܝܬܰܘܗܝ ܡܳܐܢܐ ܢܰܩܕܐ ܘܰܡܨܰܠܠܐ . ܘܰܫܒܳܒܽܘܬܶܗ ܫܒܳܒܽܘܬܐ ܗܝ ܕܢܽܘܗܪܐ . ܘܰܐܟܙܢܐ ܕܰܒܫܰܒܪܐ ܕܰܟܝܳܢܐ ܆ ܚܕܳܐ ܡܶܢ ܗܳܠܶܝܢ ܒܺܝ̈ܫܳܬܐ . ܠܐ ܡܶܬܬܙܺܝܥܐ ܆ ܗܳܟܰܢܐ ܐܳܦ ܠܐ ܒܗܰܘ ܕܰܦܫܺܝܛ ܪܶܥܝܳܢܶܗ ܕܳܝܠܐ ܚܕܐ ܡܶܢܗܶܝܢ ܆ ܠܐ ܓܶܝܪ ܫܰܒܪܐ ܡܶܛܽܠ ܫܰܒܪܽܘܬܶܗ ܡܶܬܚܰܫܰܒ ܒܺܝ̈ܫܳܬܐ ܆ ܘܠܐ ܦܫܺܝܛܐ ܡܶܛܽܠ ܦܫܺܝܛܽܘܬܶܗ ܪܳܢܶܐ ܒܣܰܢ̈ܝܳܬܐ . ܒܰܫܡܐ ܓܶܝܪ ܕܰܦܫܺܝܛܽܘܬܐ ܟܢܺܝ̈ܫܳܢ ܟܽܠܗܶܝܢ ܛܳܒ̈ܳܬܐ ܆ ܐܰܟܙܢܐ ܕܰܒܟܽܘܢܳܝܐ ܕܚܳܪܥܽܘܬܐ ܚܡܺܝ̈ܠܳܢ ܟܽܠܗܶܝܢ ܒܺܝ̈ܫܳܬܐ . ܦܫܺܝܛܽܘܬܐ ܓܶܝܪ ܚܰܩܠܐ ܗܝ ܦܠܺܝܚܬܐ ܕܰܡܩܰܒܠܐ ܙܰܪܥܐ ܇ ܘܢܶܨ̈ܒܳܬܐ ܕܟܽܠܗܶܝܢ ܡܝܰܬܪ̈ܳܬܐ . ܚܳܪܥܽܘܬܐ ܓܶܝܪ ܐܰܪܥܐ ܗ̣ܝ ܕܡܰܠܝܐ ܟܽܘ̈ܒܶܐ ܘܕܰܪܕܪ̈ܶܐ . ܗܳܢܰܘ ܕܶܝܢ ܚܽܘܫ̈ܳܒܶܐ ܦܠܺܝ̈ܓܶܐ ܘܰܣܪ̈ܺܝܩܶܐ . ܘܰܐܝܟܰܢܐ ܕܡܶܬܥܰܘܟܐ ܬܰܪܒܺܝܬܶܗ ܕܙܰܪܥܐ ܛܳܒܐ ܒܓܰܘ ܚܰܩܠܐ ܕܡܰܠܝܐ ܟܽܘ̈ܒܶܐ ܘܕܰܪܕܪ̈ܶܐ ܆ ܗܳܟܰܢܐ ܒܚܽܘܫ̈ܳܒܶܐ ܦܠܺܝ̈ܓܶܐ ܕܚܳܪܥܽܘܬܐ ܆ ܡܶܬܥܰܘܟܐ ܬܰܪܒܺܝܬܐ ܦܫܺܝܛܬܐ ܕܗܰܝܡܳܢܽܘܬܐ . ܘܰܐܝܟ ܕܰܚܠܺܝܡܐ ܬܰܪܒܺܝܬܶܗ ܕܙܰܪܥܐ ܛܳܒܐ ܒܓܰܘ ܐܰܪܥܐ ܕܫܰܦܝܐ ܡܶܢ ܡܰܘܥܺܝܬܐ ܕܟܽܘ̈ܒܶܐ ܆ ܗܳܟܰܢܐ ܐܳܦ ܬܰܪܒܺܝܬܳܗ̇ ܕܡܶܠܬܶܗ ܕܰܫܪܳܪܐ ܇ ܚܠܺܝܡܳܐܺܝܬ ܫܳܘܚܐ ܒܓܰܘ ܬܰܪܥܺܝܬܐ ܦܫܺܝܛܬܐ . ܦܫܺܝܛܽܘܬܐ ܓܶܝܪ ܠܐ ܕܳܝܢܐ ܡܰܡܠܠܳܗ̇ ܕܗܰܝܡܳܢܽܘܬܐ . ܘܠܐ ܡܥܰܩܒܐ ܕܡܶܛܽܠ ܡܳܢܐ ܗܳܟܰܢܐ ܦܩܰܕ ܐܰܠܳܗܐ . ܘܠܰܝܬ ܠܳܗ̇ ܗܦܳܟܬܐ ܠܽܘܩܒܰܠ ܡܶܕܶܡ ܕܡܶܬܶܐܡܰܪ ܠܳܗ̇ ܕܬܶܥܒܶܕ . ܐܶܠܐ ܫܳܡܥܐ ܬܪܺܝܨܳܐܺܝܬ ܆ ܘܰܡܩܰܒܠܐ ܫܰܦܝܳܐܺܝܬ ܆ ܘܢܳܛܪܐ ܦܫܺܝܛܳܐܺܝܬ . ܕܠܐ ܥܰܡܠܐ ܓܶܝܪ ܐܺܝܬܶܝܗ̇ ܦܫܺܝܛܽܘܬܐ ܒܟܽܘܠܗܽܘܢ ܣܽܘܥܪ̈ܳܢܶܝܗ̇ . ܘܠܐ ܫܚܺܝܩܐ ܒܪ̈ܶܥܝܳܢܶܐ ܕܳܐܣܪܺܝܢ ܘܫܳܪܶܝܢ ܠܰܚܕ̈ܳܕܶܐ . ܦܫܺܝܩ ܠܳܗ̇ ܓܶܝܪ ܠܰܦܫܺܝܛܽܘܬܐ ܦܽܘܠܚܳܢܳܗ̇ ܕܙܰܕܺܝܩܽܘܬܐ . ܘܰܕܠܐ ܡܶܬܬܰܗܝܳܢܽܘܬܐ ܪ̈ܳܕܝܳܐ ܒܽܐܘܪܚܐ ܕܥܰܡ̈ܠܶܐ . ܘܥܰܠ ܗܳܕܶܐ ܐܳܦ ܡܳܪܰܢ ܠܬܰܠܡܺܝ̈ܕܰܘܗܝ . ܫܰܦܝܽܘܬܐ ܕܰܛܠܳܝ̈ܶܐ ܐܰܠܶܦ ܐܶܢܽܘܢ ܇ ܡܶܛܽܠ ܕܢܰܩܢܶܐ ܐܶܢܽܘܢ ܦܫܺܝܛܽܘܬܐ . ܐܰܣܠܺܝ ܓܶܝܪ ܠܚܳܪ̈ܥܶܐ ܘܰܓܒܳܐ ܠܰܦܫܺܝ̈ܛܶܐ . ܐܰܦܶܩ ܠܰܨܢܺܝ̈ܥܶܐ ܘܣܳܦܪ̈ܶܐ ܆ ܘܩܰܪܶܒ ܠܘܳܬܶܗ ܒܽܘܪ̈ܶܐ ܘܗܶܕܝܽܘ̈ܛܶܐ . ܨܢܺܝܥܐ ܗܘܳܐ ܚܰܢܳܢ . ܚܳܪܥܐ ܐܺܝܬܰܘܗܝ ܗܘܳܐ ܩܰܝܳܦܐ . ܐܽܘܡܳܢܺܝܢ ܗܘܰܘ ܦܪ̈ܺܝܫܶܐ . ܢܟܺܝܠܺܝܢ ܗܘܰܘ ܣܳܦܪ̈ܶܐ . ܘܠܗܳܠܶܝܢ ܟܽܘܠܗܽܘܢ ܐܰܣܠܝܰܬ ܓܒܺܝܬܶܗ ܕܦܳܪܽܘܩܰܢ . ܘܰܚܠܳܦ ܩܰܝܳܦܐ ܓܒܳܐ ܠܶܗ ܫܶܡܥܽܘܢ . ܘܰܚܠܳܦ ܚܰܢܳܢ ܠܝܽܘܚܰܢܳܢ . ܘܰܚܠܳܦ ܣܳܦܪ̈ܶܐ . ܠܰܐܢܕܪܶܐܳܘܣ . ܚܠܳܦ ܦܪ̈ܺܝܫܶܐ ܠܡܰܬܰܝ . ܚܠܳܦ ܝܳܕܽܘ̈ܥܶܐ ܠܦܺܝܠܺܝܦܳܘܣ . ܚܠܳܦ ܨܢܺܝ̈ܥܶܐ ܠܒܰܪ ܬܽܘܠܡܰܝ . ܚܠܳܦ ܚܳܪ̈ܥܶܐ ܠܝܰܥܩܽܘܒ . ܓܽܘܕܳܐ ܕܰܦܫܺܝ̈ܛܶܐ ܚܠܳܦ ܟܢܽܘܫܬܐ ܕܰܨܢܺܝ̈ܥܶܐ . ܠܗܳܢܽܘܢ ܕܡܶܕܶܡ ܠܐ ܝܳܕܥܺܝܢ ܗܘܰܘ ܆ ܚܠܳܦ ܐܰܝܠܶܝܢ ܕܣܳܒܪܺܝܢ ܥܰܠ ܢܰܦܫܗܘܽܢ ܕܟܽܠ ܡܶܕܶܡ ܝܳܕܥܺܝܢ . ܒܟܽܠ ܙܒܰܢ ܓܶܝܪ ܫܪܳܪܐ . ܒܰܦܫܺܝܛܽܘܬܐ ܢܳܨܰܚ ܆ ܘܗܰܝܡܳܢܽܘܬܐ ܒܫܰܒܪܽܘܬܐ ܕܶܢܚܰܬ . ܘܡܶܢ ܒܳܬܰܪ ܬܽܘܒ ܕܰܐܣܠܺܝ ܡܳܪܰܢ ܠܰܟܢܽܘ̈ܫܳܬܐ ܕܰܪ̈ܕܰܝܳܐ ܆ ܘܰܠܣܺܝ̈ܥܳܬܐ ܕܚܳܪ̈ܥܶܐ ܘܰܨܢܺܝ̈ܥܶܐ ܆ ܘܰܓܒܳܐ ܠܗܳܢܽܘܢ ܨܰܝ̈ܳܕܶܐ ܘܗܶܕ̈ܝܽܘܛܶܐ . ܘܰܕܠܐ ܡܰܪܕܽܘܬܐ . ܦܢܳܐ ܬܽܘܒ ܐܰܠܶܦ ܐܳܦ ܠܗܽܘܢ ܕܢܰܘܣܦܽܘܢ ܥܰܠ ܦܫܺܝܛܽܘܬܗܘܢ ܆ ܘܠܐ ܢܩܰܘܽܘܢ ܒܰܠܚܽܘܕ ܒܗܳܝ ܡܫܽܘܚܬܐ ܩܰܕܡܳܝܬܐ ܕܫܰܒܪܽܘܬܗܽܘܢ . ܘܰܫܩܰܠ ܛܰܠܝܐ ܘܰܐܩܺܝܡܶܗ ܒܰܝܢܳܬܗܽܘܢ . ܘܟܰܕ ܚܳܐܰܪ ܠܘܳܬ ܟܽܘܠܗܽܘܢ ܐܶܡܰܪ ܠܗܽܘܢ . ܕܶܐܠܐ ܬܶܬܗܰܦܟܽܘܢ ܘܬܶܗܘܽܘܢ ܐܰܝܟ ܛܰܠܝܐ ܗܳܢܐ ܆ ܠܐ ܬܶܥܠܽܘܢ ܠܡܰܠܟܽܘܬܐ ܕܰܫܡܰܝܐ . ܘܗܳܕܶܐ ܥܒܰܕ ܡܳܪܰܢ ܆ ܥܰܠ ܕܰܚܙܳܐ ܐܶܢܽܘܢ ܕܰܒܥܰܘ ܕܰܢܫܰܢܽܘܢ ܡܶܢ ܪܶܥܝܳܢܐ ܕܰܦܫܺܝܛܽܘܬܗܽܘܢ ܒܫܶܐܠܬܐ ܕܺܐܝܩܳܪܐ ܇ ܘܰܕܢܶܣܒܽܘܢ ܕܰܪܓܐ ܚܰܕ ܠܥܶܠ ܡܶܢ ܚܰܕ . ܘܫܶܐܠܬܐ ܕܰܐܝܟ ܗܳܕܶܐ ܦܫܺܝ̈ܛܶܐ ܠܐ ܒܳܥܶܝܢ . ܐܶܠܐ ܡܶܢ ܪܶܥܝܳܢܐ ܕܨܳܒܶܐ ܗܘܳܐ ܕܰܢܕܺܝܩ ܒܚܳܪܥܽܘܬܐ ܆ ܐܶܬܝܰܠܕܰܬ ܫܶܐܠܬܐ . ܘܬܰܟܣܳܗ̇ ܡܳܪܰܢ ܠܗܳܕܶܐ ܡܰܦܰܩܬܐ ܕܫܽܘܐܳܠܐ ܕܠܺܝܚܐ ܆ ܘܶܐܡܰܪ ܠܗܽܘܢ ܠܬܰܠܡܺܝ̈ܕܰܘܗܝ ܇ ܟܰܕ ܟܳܐܶܐ ܘܰܡܟܰܘܶܢ ܠܗܽܘܢ . ܕܶܐܢ ܕܺܝܠܝ ܐܰܢܬܘܢ ܆ ܦܫܺܝ̈ܛܶܐ ܗܘܰܘ ܆ ܘܶܐܢ ܠܡܰܠܟܽܘܬܐ ܕܰܫܡܰܝܐ ܪܳܓܺܝܢ ܐܢܬܘܢ ܆ ܠܗܳܢܐ ܫܰܒܪܐ ܐܶܬܕܰܡܰܘ . ܐܰܝܟ ܚܰܝ̈ܶܐ ܕܰܥܬܺܝܕܺܝܢ ܨܳܒܶܝܢ ܐܢܬܘܢ ܕܬܶܣܒܽܘܢ ܆ ܩܰܘܰܘ ܒܫܰܦܝܽܘܬܐ . ܐܶܢ ܒܡܶܠܰܬ ܚܰܝ̈ܶܐ ܨܳܒܶܝܢ ܐܢܬܘܢ ܕܬܶܬܚܰܟܡܽܘܢ ܆ ܟܰܬܰܪܘ ܒܒܽܘܪܽܘܬܟܽܘܢ . ܠܐ ܓܶܝܪ ܨܳܒܶܐ ܐܢܐ . ܕܬܶܗܘܽܘܢ ܡܶܢ ܦܫܺܝ̈ܛܶܐ ܚܳܖ̈ܥܶܐ . ܐܶܠܐ ܗܘܰܘ ܡܶܢ ܦܫܺܝ̈ܛܶܐ ܚܰܟܺܝ̈ܡܶܐ . ܗܰܘ ܓܶܝܪ ܕܪܳܗܶܛ ܕܢܶܗܘܶܐ ܚܳܪܥܐ ܡܶܢ ܦܫܺܝܛܐ ܆ ܠܬܰܚܬ ܢܳܚܶܬ . ܐܰܝܢܐ ܕܶܝܢ ܕܚܰܟܺܝܡܐ ܡܶܢ ܫܰܒܪܐ ܪܳܗܶܛ ܕܢܶܗܘܶܐ ܆ ܠܥܶܠ ܣܳܠܶܩ . ܠܐ ܡܩܰܒܶܠ ܝܽܘܠܦܳܢܝ ܚܳܪܥܐ . ܘܥܰܠ ܗܳܕܶܐ ܠܟܽܘܢ ܓܒܺܝܬ ܥܰܠ ܕܺܐܝܬܰܝܟܽܘܢ ܫܰܒܪ̈ܶܐ . ܐܰܣܠܺܝܬܳܗ̇ ܓܶܝܪ ܠܚܳܪܥܽܘܬܐ ܒܰܐܚܪ̈ܳܢܶܐ . ܐܶܙܕܰܗܪܘ ܕܠܐ ܬܶܗܘܶܐ ܒܟܽܘܢ ܘܰܐܣܠܺܝܟܽܘܢ ܒܳܗ̇ . ܗܳܢܐ ܫܰܒܪܐ ܢܶܗܘܶܐ ܠܟܽܘܢ ܬܰܚܘܺܝܬܐ . ܕܰܐܝܟ ܕܡܶܕܶܡ ܗܽܘ ܡܶܢ ܥܳܠܡܐ ܠܐ ܪܳܐܶܓ ܆ ܘܡܶܕܶܡ ܕܰܒܢܰܝ̈ܢܳܫܐ ܠܐ ܫܳܐܶܠ ܆ ܠܐ ܕܰܪܓܐ ܘܠܐ ܐܺܝܩܳܪܐ ܆ ܠܐ ܥܽܘܬܪܐ ܘܠܐ ܫܽܘܠܛܳܢܐ ܆ ܐܶܠܐ ܐܶܢ ܒܰܠܚܽܘܕ ܣܰܝܒܳܪܬܶܗ ܘܰܠܒܽܘܫܶܗ ܕܰܥܠܰܝܗܶܝܢ ܣܢܺܝܩܐ ܫܰܒܪܽܘܬܶܗ ܆ ܗܳܟܰܢܐ ܘܳܐܦ ܐܰܢܬܘܢ ܗܘܰܘ ܫܰܒܪ̈ܶܐ ܒܰܕܡܽܘܬܶܗ . ܘܬܰܡܺܝ̈ܡܶܐ ܘܰܦܫܺܝ̈ܛܶܐ ܐܰܟܘܳܬܶܗ . ܕܬܶܗܘܽܘܢ ܠܺܝ ܬܰܠܡܺܝ̈ܕܶܐ ܓܒܰܝ̈ܳܐ ܆ ܘܬܶܫܬܰܟܚܽܘܢ ܠܺܝ ܐܰܝܟ ܕܰܓܒܺܝܬܟܽܘܢ . ܗܳܐ ܡܳܕܶܝܢ ܐܳܦ ܝܶܫܽܘܥ ܡܳܪܰܢ ܒܝܰܕ ܦܽܘܩܕܳܢܐ ܗܳܢܐ ܥܰܠ ܦܫܺܝܛܽܘܬܐ ܚܰܦܛܰܢ . ܘܰܕܢܶܗܘܶܐ ܫܦܰܝ̈ܳܐ ܘܬܰܡܺܝ̈ܡܶܐ ܙܰܗܰܪ ܠܰܢ . ܠܐ ܓܶܝܪ ܙܳܕܶܩ ܕܢܶܒܗܰܬ ܒܳܗ̇ ܒܰܦܫܺܝܛܽܘܬܐ ܘܢܶܫܬܐܶܠ ܡܶܢܳܗ̇ . ܐܰܝܟ ܕܡܶܢ ܨܶܒܘܳܬܐ ܕܥܳܠܡܐ ܕܠܐ ܚܳܫܚܳܢ ܠܢ ܇ ܘܢܶܬܬܫܺܝܛܽܘܢ ܒܥܰܝ̈ܢܰܝܢ ܦܫܺܝ̈ܛܶܐ . ܘܢܶܚܫܽܘܒ ܐܶܢܽܘܢ ܕܰܠܡܶܕܶܡ ܠܐ ܐܳܙܠܺܝܢ . ܠܐ ܓܶܝܪ ܡܶܬܒܥܶܝܢ ܠܥܳܠܡܐ ܗܳܢܐ . ܚܳܫܚܺܝܢ ܕܶܝܢ ܘܡܶܬܒܥܶܝܢ ܠܡܰܠܟܽܘܬܶܗ ܕܰܐܠܳܗܐ . ܡܶܕܶܡ ܓܶܝܪ ܕܡܶܢ ܒܢܰܝ̈ܢܳܫܐ ܡܰܣܠܰܝ ܆ ܠܘܳܬ ܐܰܠܳܗܐ ܓܰܒܝܰܐ ܗ̣ܘ . ܐܰܝܟ ܕܳܐܦ ܫܠܺܝ̈ܚܶܐ ܡܶܢ ܥܳܠܡܐ ܟܽܘܠܶܗ ܡܶܣܬܠܶܝܢ ܗܘܰܘ . ܘܗܽܘ ܬܽܘܒ ܦܳܪܽܘܩܰܢ ܝܶܫܽܘܥ . ܡܶܢ ܟܽܠܗܽܘܢ ܝܺܗܽܘ̈ܕܳܝܶܐ ܐܶܣܬܢܺܝ ܘܶܐܣܬܠܺܝ . ܗܳܟܰܢܐ ܡܳܕܶܝܢ ܐܳܦ ܐܰܝܢܐ ܕܡܰܣܠܶܐ ܠܰܦܫܺܝ̈ܛܶܐ ܆ ܘܡܶܛܽܠ ܥܶܠܬܐ ܗܳܕܶܐ ܫܳܐܶܛ ܘܒܳܣܰܪ ܠܗܽܘܢ ܆ ܒܰܡܢܳܬܐ ܕܺܝܗܽܘ̈ܕܳܝܶܐ ܘܰܕܣܳܦܪ̈ܶܐ ܘܕܰܦܪ̈ܺܝܫܶܐ ܕܰܐܣܠܺܝܘ ܠܰܡܫܺܝܚܐ ܘܰܠܬܰܠܡܺܝ̈ܕܰܘܗܝ . ܡܶܬܬܣܺܝܡܐ ܡܢܳܬܶܗ ܕܗܳܢܐ ܡܰܪܳܚܐ . ܚܙܺܝ ܕܶܝܢ ܐܰܝܢܐ ܡܣܳܡ ܒܪܺܝܫܐ ܦܶܣܩܰܬ ܡܶܠܬܶܗ ܕܰܡܫܺܝܚܐ ܇ ܥܰܠ ܐܰܝܢܐ ܕܡܰܟܫܶܠ ܠܚܰܕ ܡܶܢܗܽܘܢ . ܘܶܐܙܕܰܗܪ ܘܠܐ ܬܰܟܫܶܠ ܐܶܢܘܢ . ܟܰܕ ܛܳܒ ܕܶܝܢ ܗܺܝ ܡܶܠܬܐ ܗܳܕܶܐ ܠܣܽܘ̈ܟܳܠܶܐ ܐܚܖ̈ܳܢܶܐ ܢܳܦܩܐ ܆ ܕܡܰܢ ܕܢܰܟܫܶܠ ܠܗܳܠܶܝܢ ܙܥܽܘܪ̈ܶܐ . ܦܰܩܳܚ ܗܘܳܐ ܠܶܗ ܐܶܠܽܘ ܬܰܠܝܐ ܪܰܚܝܐ ܕܰܚܡܳܪܐ ܒܨܰܘܪܶܗ ܆ ܘܰܡܛܰܒܰܥ ܒܥܽܘ̈ܡܩܰܘܗܝ ܕܝܰܡܐ ܆ ܐܶܠܐ ܬܽܘܒ ܝܰܬܺܝܪܳܐܺܝܬ . ܥܰܠ ܗܳܢܽܘܢ ܫܳܠܡܐ ܆ ܕܠܐ ܐܢܳܫ ܢܰܡܪܰܚ ܘܰܢܒܰܙܰܚ ܒܰܦܫܺܝܛܽܘܬܗܽܘܢ ܕܬܰܡܺܝ̈ܡܶܐ . ܡܐ ܓܶܝܪ ܕܰܐܗܠܰܬ ܘܡܰܝܩܰܬ ܘܒܰܙܚܰܬ ܒܳܗ̇ ܒܰܦܫܺܝܛܽܘܬܗ ܆ ܘܥܶܕܠܰܬ ܫܰܠܝܽܘܬܶܗ ܘܒܶܣܪܰܬ ܬܰܡܺܝܡܽܘܬܶܗ . ܘܶܐܬܚܫܶܒ ܠܳܟ ܒܰܛܺܝܠܐ ܘܰܕܠܐ ܚܰܫܚܽܘ ܆ ܥܳܨܶܐ ܠܶܗ ܥܰܝܛܐ ܕܓܽܘ̈ܕܳܦܰܝܟ ܕܰܥܠܰܘܗܝ ܆ ܕܢܶܫܠܰܚ ܢܶܫܕܶܐ ܫܰܦܝܽܘܬܶܗ . ܘܢܶܟܦܽܘܪ ܒܰܦܫܺܝܛܽܘܬܗ . ܐܰܝܟ ܡܰܢ ܕܰܗܘܰܝܬ ܠܶܗ ܥܶܠܬܐ ܕܢܶܬܒܰܙܰܚ ܆ ܘܢܶܥܪܽܘܩ ܡܶܢ ܫܰܒܪܽܘܬܐ ܗܳܝ ܕܶܐܣܬܒܰܪ ܠܶܗ ܒܳܗ̇ ܣܰܟܠܐ ܠܡܰܪ̈ܳܚܶܐ . ܘܰܚܠܳܦ ܡܶܕܶܡ ܕܺܐܝܬܰܘܗܝ ܗܘܐ ܡܶܕܶܡ ܕܠܐ ܐܺܝܬܰܘܗܝ ܗܘܳܐ ܆ ܡܶܢ ܥܰܝܛܳܟ ܕܰܠܩܽܘܒܠܳܗ ܇ ܘܓܽܘ̈ܕܳܦܰܝܟ ܕܰܥܠܰܘܗܝ ܘܡܰܟܫܠܰܬ ܠܶܗ ܒܕܽܘܒܳܪܶܗ ܩܰܕܡܳܝܐ ܕܢܰܪܦܶܝܘܗܝ ܆ ܘܰܚܠܳܦܰܘܗܝ ܢܶܐܚܽܘܕ ܐܚܪ̈ܳܢܝܳܬܐ ܕܺܐܝܬܰܝܗܶܝܢ ܣܰܩܽܘܒܠܐ ܕܫܰܦܝܽܘܬܶܗ . ܘܟܰܕ ܫܰܠܝܐ ܗܘܳܐ ܢܰܣܠܶܝܗ̇ ܠܗܳܕܶܐ . ܘܰܢܝܰܩܰܪ ܘܢܶܓܒܶܐ ܠܶܗ ܡܰܡܠܠܐ ܝܰܬܺܝܪ ܡܶܢ ܫܶܠܝܐ ܇ ܘܚܳܪܥܽܘܬܐ ܝܰܬܺܝܪ ܡܶܢ ܦܫܺܝܛܽܘܬܶܗ ܩܰܕܡܳܝܬܐ ܆ ܘܰܨܢܺܝܥܽܘܬܐ ܝܰܬܺܝܪ ܡܶܢ ܒܽܘܪܽܘܬܶܗ . ܘܰܕܬܶܥܒܕܺܝܘܗܝ ܚܰܡܺܝܬܐ ܘܪܰܓܺܝܙܐ ܡܶܢ ܒܰܣܺܝܡܐ ܘܰܡܫܰܝܢܐ . ܘܡܶܛܽܘܠ ܕܗܳܟܰܢܐ ܐܰܟܫܶܠܬܳܝܗܝ ܘܶܐܬܥܨܺܝ ܡܶܢ ܥܰܝܛܳܟ ܆ ܕܰܢܚܰܠܶܦ ܛܳܒ̈ܳܬܶܗ ܒܒܺܝ̈ܫܳܬܐ ܆ ܦܰܩܳܚ ܗܘܳܐ ܠܳܟ ܕܬܶܗܘܶܐ ܬܰܠܝܐ ܪܰܚܝܳܐ ܕܰܚܡܳܪܐ ܒܨܰܘܪܳܟ . ܘܰܫܕܶܐ ܐܰܢܬ ܒܥܽܘܡ̈ܩܰܘܗܝ ܕܝܰܡܐ ܆ ܐܰܘ ܕܬܰܟܫܶܠ ܠܚܰܕ ܡܶܢ ܗܳܠܶܝܢ ܙܥܽܘܪ̈ܶܐ ܕܰܡܗܰܝܡܢܺܝܢ ܒܰܒܪܐ . ܚܙܺܝ ܕܶܝܢ ܕܳܐܦ ܗܽܘ ܡܳܪܰܢ ܙܥܽܘܪ̈ܶܐ ܩܪܳܐ ܐܶܢܽܘܢ . ܡܶܛܽܠ ܕܰܡܙܰܥܪܺܝܢ ܢܰܦܫܗܽܘܢ ܡܶܢ ܟܽܘܠ ܐܢܳܫ . ܘܰܕܢܰܠܦܳܟ ܕܠܐ ܬܫܽܘܛ ܐܶܢܽܘܢ ܆ ܡܶܛܽܠ ܗܳܕܶܐ ܕܪܳܗܛܺܝܢ ܠܘܳܬ ܙܥܽܘܪܽܘܬܐ . ܐܶܠܐ ܕܒܳܗ̇ ܝܰܬܺܝܪ ܢܺܐܪܒܽܘܢ ܒܥܰܝ̈ܢܰܝܟ . ܫܚܺܝܡܐ ܓܶܝܪ ܚܙܳܬܗܽܘܢ ܕܰܦܫܺܝ̈ܛܶܐ . ܘܒܽܘܪ̈ܺܝܢ ܘܗܶܕܝܽܘܛ ܐܶܣܟܺܡܗܽܘܢ . ܘܰܐܝܢܐ ܕܨܳܒܶܐ ܕܰܢܫܽܘܛ ܐܶܢܽܘܢ ܆ ܡܶܢ ܚܙܳܬܗܽܘܢ ܫܳܩܶܠ ܥܶܠܬܐ ܕܰܢܒܰܣܰܪ ܥܠܰܝܗܽܘܢ . ܡܶܛܽܠ ܕܠܰܝܬ ܠܗܽܘܢ ܚܽܘܫܳܒܐ ܕܝܳܕܰܥ ܕܢܰܬܩܶܢ ܓܰܠܝ̈ܳܬܗܽܘܢ ܩܕܳܡ ܒܢ̈ܰܝ ܐܢܳܫܐ ܇ ܘܰܢܚܰܘܶܐ ܐܶܢܽܘܢ ܠܒܰܪ ܩܕܳܡ ܥܳܠܡܐ ܝܳܕܽܘ̈ܥܶܐ ܘܰܡܫ̈ܰܡܗܶܐ . ܐܰܢܬ ܕܶܝܢ ܒܳܗ̇ ܒܗܳܕܶܐ ܆ ܝܰܬܺܝܪܳܐܺܝܬ ܣܰܒ ܥܶܠܬܐ ܘܰܐܘܪܶܒ ܐܶܢܽܘܢ . ܘܬܶܗܘܶܐ ܠܳܟ ܒܰܣܝܽܘܬܗܽܘܢ ܥܶܠܬܐ ܠܺܐܝܩܳܪܗܽܘܢ . ܘܫܺܝܛܽܘܬܗܽܘܢ ܡܠܽܘܐܳܐ ܠܬܶܫܒܽܘܚܬܗܽܘܢ . ܐܰܝܟܐ ܓܶܝܪ ܕܰܢܛܺܝܪܐ ܗܰܝܡܳܢܽܘܬܐ ܒܫܰܠܡܽܘܬܳܗ̇ ܇ ܘܠܐ ܡܚܰܒܠܐ ܒܚܽܘ̈ܫܳܒܶܐ ܕܚܳܪܥܽܘܬܐ ܆ ܡܝܰܩܪܐ ܘܡܰܘܪܒܐ ܠܰܦܫܺܝܛܽܘܬܐ . ܘܰܡܚܰܒܒܐ ܘܡܰܣܡܟܳܐ ܠܳܗ̇ ܆ ܘܳܐܦ ܟܰܕ ܬܶܗܘܶܐ ܕܫܺܝܛܐ ܒܰܚܙܳܬܳܗ̇ . ܘܶܐܣܬܰܟܠ ܡܶܢܶܗ ܕܢܶܣܝܳܢܐ ܕܰܥܒ̈ܳܕܶܐ ܆ ܕܰܟܡܐ ܚܰܒܺܝ̈ܒܺܝܢ ܦܫܺܝ̈ܛܶܐ ܥܰܠ ܡܗܰܝ̈ܡܢܶܐ . ܘܰܟܡܐ ܪ̈ܚܺܝܡܺܝܢ ܒܽܘܪ̈ܶܐ ܘܗܶܕܝܽܘ̈ܛܶܐ ܕܡܶܛܽܘܠ ܡܫܺܝܚܐ ܇ ܠܟܽܠܶܗ ܬܽܘܠܡܳܕܶܗ ܕܰܡܫܺܝܚܐ . ܘܶܐܣܬܰܟܠ ܐܳܦ ܡܶܢ ܗܳܕܶܐ ܆ ܕܰܨܢܺܝ̈ܥܶܐ ܕܥܳܠܡܐ ܪܳܗܛܺܝܢ ܠܘܳܬ ܒܽܘܪ̈ܶܐ ܕܗܰܝܡܳܢܽܘܬܐ ܆ ܘܚܳܪ̈ܥܶܐ ܘܪ̈ܺܝܫܳܢܶܐ ܡܶܬܟܰܦܦܺܝܢ ܩܕܳܡ ܦܫܺܝܛܽܘܬܐ ܕܰܡܫܺܝܚܐ . ܚܽܘܪ ܓܶܝܪ ܘܰܚܙܺܝ ܠܪܰܘܪ̈ܒܳܢܰܘܗܝ ܕܥܳܠܡܐ ܇ ܡܳܐ ܕܚܰܒܺܝܒܳܐܺܝܬ ܡܥܰܦܩܺܝܢ ܠܳܗ̇ ܠܰܦܫܺܝܛܽܘܬܐ ܇ ܘܣܳܓܕܺܝܢ ܘܰܡܚܰܒܒܺܝܢ ܠܳܗ̇ ܠܒܽܘܪܽܘܬܐ . ܘܰܟܡܐ ܕܐܢܳܫ ܢܶܬܚܙܶܐ ܒܰܡܢܳܬܐ ܝܰܬܺܝܪܬܐ ܕܰܦܫܺܝܛܽܘܬܐ ܆ ܬܽܘܒ ܝܰܬܺܝܪܳܐܺܝܬ ܗܳܘܶܐ ܪܰܒ ܘܝܰܩܺܝܪ ܒܥܰܝ̈ܢܰܝܗܽܘܢ . ܠܰܘ ܓܶܝܪ ܕܢܶܚܙܽܘܢ ܚܳܪ̈ܥܶܐ ܘܰܨܢܺܝ̈ܥܶܐ ܢܳܦܩܺܝܢ ܒܢܰܘ̈ܗܝ ܕܥܳܠܡܐ ܇ ܠܰܛܝܳܪ̈ܶܐ ܪ̈ܽܘܚܳܢܶܐ ܕܰܠܒܰܪ ܡܶܢ ܥܳܠܡܐ ܆ ܐܰܪܺܝܡ ܥܰܝ̈ܢܰܝܟ ܐܳܘ ܬܰܠܡܺܝܕܐ . ܘܚܽܘܪ ܒܗܳܠܶܝܢ ܕܰܠܘܳܬܳܟ ܐܳܬܶܝܢ ܇ ܘܰܠܬܰܪܥܳܟ ܒܚܽܘܒܐ ܪܳܗܛܺܝܢ . ܕܰܠܝܰܠܽܘ̈ܕܶܐ ܕܪܽܘܚ ܪܳܗܛܺܝܢ ܕܢܶܚܙܽܘܢ ܆ ܘܠܰܘ ܕܰܡܢܰܦ̈ܩܶܐ ܘܝܳܕܽܘ̈ܥܶܐ ܕܣܽܘܥܪ̈ܳܢܰܘܗܝ ܕܥܳܠܡܐ . ܐܶܡܰܬܝ ܓܶܝܪ ܕܨܳܒܶܝܢ ܕܢܶܚܙܽܘܢ ܚܳܪ̈ܥܶܐ ܘܰܨܢܺܝ̈ܥܶܐ ܆ ܕܰܡܕܰܪ̈ܫܺܝܢ ܘܰܡܠܺܝܛܺܝܢ ܒܚܶܟܡܬܶܗ ܕܥܳܠܡܐ ܆ ܠܰܡܕܺܝ̈ܢܳܬܐ ܘܰܠܟܰܪ̈ܟܶܐ ܥܳܐܠܺܝܢ . ܡܐ ܕܶܝܢ ܕܰܠܒܰܪ ܡܶܢ ܥܳܠܡܐ ܢܳܦܩܺܝܢ ܆ ܫܰܒܪ̈ܶܐ ܘܰܦܫܺܝ̈ܛܶܐ ܪ̈ܳܗܛܺܝܢ ܕܢܶܚܙܽܘܢ ܘܝܰܠܽܘ̈ܕܶܐ ܕܰܡܫܺܝܚܐ . ܠܐ ܢܺܐܬܶܐ ܢܶܫܟܚܳܟ ܚܶܘܝܳܐ ܚܠܳܦ ܝܰܘܢܐ ܆ ܘܢܶܨܳܐ ܚܠܳܦ ܨܶܦܪܐ ܬܰܡܺܝܡܬܐ ܇ ܘܡܶܠܬܳܟ ܠܒܺܝ̈ܫܳܬܐ ܚܠܳܦ ܚܰܟܺܝܡ ܠܛܳܒ̈ܳܬܐ . ܢܺܐܬܶܐ ܢܶܚܙܶܝܟ ܐܳܘ ܬܰܠܡܺܝܕܐ ܆ ܐܰܝܟ ܕܪܳܐܶܓ ܕܢܶܚܙܶܝܟ . ܗܽܘ ܓܶܝܪ ܫܠܰܚ ܨܢܺܝܥܽܘܬܶܗ ܘܰܠܒܶܫ ܦܫܺܝܛܽܘܬܐ ܆ ܘܒܳܗ̇ ܐܶܬܩܰܪܰܒ ܠܘܳܬܳܟ ܆ ܘܰܐܢܬ ܪܗܶܛܬ ܕܬܶܠܒܰܫ ܗܰܘ ܡܶܕܶܡ ܕܗܽܘ ܫܠܰܚ ܆ ܘܰܨܒܰܝܬ ܕܬܶܩܢܶܐ ܗܰܘ ܡܶܕܶܡ ܕܗܽܘ ܐܰܣܠܺܝ ܆ ܗܽܘ ܠܐ ܛܥܶܢ ܘܰܐܝܬܺܝ ܥܰܡܶܗ ܚܽܘ̈ܫܳܒܶܐ ܕܚܳܪܥܽܘܬܐ . ܐܶܠܐ ܦܫܺܝܛܽܘܬܐ ܕܗܰܝܡܳܢܽܘܬܐ . ܐܶܬܳܐ ܠܓܰܘ ܥܽܘܡܪܳܟ . ܠܐ ܢܺܐܬܶܐ ܢܶܫܟܰܚ ܗܰܘ ܡܶܕܶܡ ܕܰܫܒܰܩ ܒܓܰܘ ܥܳܠܡܐ ܒܰܐܬܪܐ ܕܪ̈ܽܘܚܳܢܶܐ . ܫܡܰܥ ܠܰܢܒܺܝܐ ܕܳܐܦ ܠܡܳܪܰܢ ܒܝܽܘܠܦܳܢܶܗ ܦܫܺܝܛܐ ܡܰܟܪܶܙ ܠܶܗ . ܘܒܶܐܡܪܐ ܘܰܒܢܶܩܝܐ ܡܳܬܶܠ ܠܶܗ . ܚܰܝܽܘܬܐ ܕܒܰܪܺܝܪܐ ܡܶܢ ܟܽܘܠܗܶܝܢ ܚܰܝ̈ܘܳܬܐ . ܐܰܝܟ ܐܶܡܪܐ ܠܰܡ ܠܢܶܟܣܬܐ ܐܶܬܕܒܰܪ . ܘܰܐܝܟ ܢܶܩܝܐ ܩܕܳܡ ܓܳܙܽܘܙܐ ܫܰܬܺܝܩ ܗܘܳܐ . ܨܢܺܝܥ ܐܰܪܝܐ ܘܕܺܐܒܐ ܘܕܶܒܐ . ܥܰܡ ܫܰܪܟܐ ܕܟܽܠܗܶܝܢ ܚܰܝ̈ܘܳܬܐ ܕܫܶܢܳܐ . ܕܥܰܡ ܒܺܝܫܽܘܬܗܶܝܢ ܒܬܽܘܩܳܢܗܶܝܢ ܨܢܺܝܥܽܘܬܐ ܚܠܺܝܛܐ . ܬܰܡܺܝ̈ܡܺܝܢ ܕܶܝܢ ܘܒܽܘܪ̈ܺܝܢ ܒܗܽܘܦܳܟܗܽܘܢ ܘܰܒܙܰܘ̈ܥܰܝܗܽܘܢ . ܥܶܪ̈ܒܶܐ ܘܶܐܡܪ̈ܶܐ ܘܰܢܩܰܘ̈ܳܬܐ . ܘܰܒܗܽܘܢ ܐܶܬܡܬܶܠ ܡܳܪܰܢ . ܘܰܒܫܶܡܗܽܘܢ ܐܶܬܟܰܢܺܝܘ ܡܗܰܝ̈ܡܢܶܐ . ܠܐ ܓܶܝܪ ܡܬܰܠ ܡܳܪܰܢ ܢܰܦܫܶܗ ܒܰܐܪܝܐ ܇ ܟܰܕ ܠܚܰܫܐ ܘܡܰܘܬܐ ܡܶܬܕܒܰܪ ܗܘܳܐ . ܘܠܐ ܩܪܳܐ ܠܰܓܙܳܪ̈ܰܘܗܝ ܒܰܫܡܳܗ̈ܶܐ ܕܚܰܝ̈ܘܳܬܐ ܇ ܕܰܨܢܺܝ̈ܥܳܢ ܠܒܺܝ̈ܫܳܬܐ ܒܰܟܝܳܢܐ ܕܰܒܪܺܝܬܗܶܝܢ . ܐܶܠܐ ܗܽܘ ܐܶܬܩܪܺܝ ܐܶܡܪܐ ܘܢܶܩܝܐ . ܕܟܰܕ ܫܰܠܝܐ ܒܰܕܡܽܘܬܗܽܘܢ ܆ ܠܚܰܫܐ ܘܰܠܡܰܘܬܐ ܡܶܬܕܒܰܪ ܗܘܳܐ . ܐܰܝܟ ܢܶܩܝܐ ܠܰܡ ܩܕܳܡ ܓܳܙܽܘܙܐ ܫܰܬܺܝܩ ܗܘܳܐ . ܘܗܳܟܰܢܐ ܠܐ ܦܬܰܚ ܦܽܘܡܶܗ ܒܡܽܘܟܳܟܶܗ . ܘܕܰܢܫܰܪܰܪ ܠܡܶܠܬܐ ܕܰܢܒܺܝܽܘܬܐ ܒܰܥܒܳܕܐ ܆ ܟܰܕ ܕܰܒܪܽܘܗܝ ܫܠܶܐ ܗܘܳܐ . ܘܟܰܕ ܕܳܢܽܘܗܝ ܫܰܬܺܝܩ ܗܘܳܐ . ܘܟܰܕ ܢܰܓܕܽܘܗܝ ܠܐ ܒܰܓܶܢ . ܘܟܰܕ ܚܰܝܒܽܘܗܝ ܠܐ ܐܶܬܚܪܺܝ . ܘܟܰܕ ܦܰܟܪܽܘܗܝ ܠܐ ܐܶܙܕܥܶܦ . ܘܟܰܕ ܫܰܩܶܦܘ ܠܶܗ ܦܰܟܰܘ̈ܗܝ ܠܐ ܪܰܛܶܢ . ܘܟܰܕ ܐܶܫܬܰܠܰܚ ܡܶܢ ܡܳܐܢܰܘ̈ܗܝ ܐܰܝܟ ܢܶܩܝܐ ܡܶܢ ܓܶܙܬܳܗ ܇ ܠܐ ܩܥܳܐ . ܘܟܰܕ ܝܰܗܒܘ ܠܶܗ ܚܰܠܐ ܘܰܡܪ̈ܳܪܶܐ . ܠܐ ܠܳܛ ܐܶܢܽܘܢ . ܘܟܰܕ ܩܰܒܥܽܘܗܝ ܒܩܰܝܣܐ ܠܐ ܐܶܬܪܰܥܰܡ ܥܠܰܝܗܘܢ . ܘܟܰܕ ܨܒܳܐ ܕܢܶܫܠܰܚ ܫܶܡܥܽܘܢ ܬܰܡܺܝܡܽܘܬܶܗ ܕܥܶܪܒܐ : ܘܢܶܣܰܒ ܣܰܝܦܐ ܠܰܬܒܰܥܬܐ ܕܨܰܥܪܐ ܕܪܰܒܶܗ ܆ ܟܐܳܐ ܒܶܗ . ܕܢܶܚܡܽܘܠ ܣܰܦܣܺܪܳܐ ܒܕܽܘܟܬܳܗ̇ ܆ ܐܰܗܦܶܟ ܠܰܡ ܣܰܦܣܺܝܪܟ ܠܕܽܘܟܬܗ̇ . ܠܐ ܡܶܬܒܥܶܐ ܠܺܝ ܥܽܘܕܪܳܢܳܟ . ܩܳܐܶܡ ܩܕܳܡ ܕܰܝܳܢܐ ܘܡܶܫܬܰܐܰܠ ܆ ܗܰܘ ܣܳܦܪܐ ܘܡܰܠܦܳܢܐ ܕܟܽܠܳܗ̇ ܚܶܟܡܬܐ . ܘܠܐ ܡܦܰܢܶܐ ܦܶܬܓܳܡܐ . ܢܛܰܪ ܢܳܡܽܘܣܐ ܕܰܦܫܺܝܛܽܘܬܐ ܆ ܕܰܢܫܰܪܰܪ ܗܳܝ ܕܰܐܝܟ ܐܶܡܪܐ ܠܢܶܟܣܬܐ ܐܶܬܕܒܰܪ . ܕܒܺܝܪ̈ܺܝܢ ܠܶܗ ܐܰܝܟ ܠܰܕܠܐ ܡܶܠܬܐ ܆ ܘܡܶܢ ܐܰܬܪܐ ܠܚܰܒܪܶܗ ܡܰܟܪܟܺܝܢ ܠܶܗ . ܘܡܶܢ ܕܽܘܟܬܐ ܠܕܽܘܟܬܐ ܢܳܓܕܺܝܢ ܠܗ . ܘܡܶܢ ܕܰܝܳܢܐ ܠܘܳܬ ܕܰܝܳܢܐ ܢܳܬܦܺܝܢ ܠܶܗ . ܩܳܡ ܩܕܳܡ ܚܰܢܳܢ ܘܫܰܬܺܝܩ . ܘܰܥܕܰܡܐ ܕܰܐܘܡܝܶܗ ܠܐ ܡܰܠܶܠ . ܡܶܫܬܰܐܰܠ ܡܶܢ ܦܺܝܠܰܛܳܘܣ ܘܰܫܠܶܐ . ܘܰܥܕܰܡܐ ܕܰܫܡܰܥ ܡܶܢܶܗ ܕܰܐܢܬ ܗܽܘ ܡܰܠܟܗܽܘܢ ܕܺܝܗܽܘ̈ܕܳܝܶܐ ܆ ܡܶܠܬܐ ܕܡܰܘܕܥܐ ܕܡܳܪܽܘܕܐ ܕܠܽܘܩܒܰܠ ܩܶܣܰܪ ܐܰܣܒܰܪ ܥܠܰܘܗܝ ܆ ܠܐ ܦܰܢܝܶܗ ܦܶܬܓܳܡܐ . ܐܰܘܒܠܽܘܗܝ ܠܘܳܬ ܗܶܪܳܘܕܶܣ ܆ ܘܰܕܢܶܚܙܶܐ ܘܰܕܢܶܫܡܰܥ ܡܶܢܶܗ ܪܰܘܪ̈ܒܳܬܐ ܒܢܶܣܝܳܢܐ ܫܳܐܶܠ ܗܘܳܐ . ܘܬܰܡܳܢ ܬܽܘܒ ܩܳܡ ܫܰܬܺܝܩܐ ܘܠܐ ܡܡܰܠܶܠ ܗܘܳܐ . ܘܦܶܬܓܳܡܐ ܠܰܡܫܰܐܠܳܢܶܗ ܠܐ ܐܰܬܺܝܒ . ܐܶܣܬܒܰܪ ܫܳܛܝܐ ܕܡܶܕܶܡ ܠܐ ܝܳܕܰܥ . ܘܣܰܟܠܐ ܕܦܽܘܢܳܝ ܦܶܬܓܳܡܐ ܠܰܝܬ ܠܶܗ . ܐܰܣܒܰܪܘ ܝܺܗܽܘ̈ܕܳܝܶܐ ܘܟܳܗ̈ܢܶܐ ܡܳܢ ܕܰܨܒܰܘ . ܘܗܽܘ ܬܰܡܺܝܡܽܘܬܐ ܕܶܐܡܪܐ ܠܐ ܫܒܰܩ . ܘܢܳܡܽܘܣܐ ܕܰܦܫܺܝܛܽܘܬܐ ܠܐ ܐܰܪܦܺܝ . ܚܙܳܝܗܝ ܫܠܺܝܚܐ ܦܰܘܠܳܘܣ . ܕܰܐܝܟ ܫܳܛܝܐ ܘܰܕܠܐ ܗܰܘܢܐ ܚܰܫܒܽܘܗܝ ܙܳܩܽܘ̈ܦܶܐ . ܘܰܕܠܐ ܝܺܕܰܥܬܐ ܘܣܽܘܟܳܠܐ ܡܢܰܐܽܘ̈ܗܝ ܒܥܶܠܕ̈ܒܳܒܶܐ ܆ ܘܰܚܠܳܦ ܝܶܫܽܘܥ ܗܽܘ ܐܶܡܰܪ ܠܽܘܩܒܰܠܗܽܘܢ . ܕܫܳܛܝܽܘܬܶܗ ܕܰܐܠܳܗܐ ܚܰܟܺܝܡܐ ܗ̣ܝ ܡܶܢ ܒܢ̈ܰܝ ܐܢܳܫܐ . ܡܶܛܽܠ ܓܶܝܪ ܕܰܥܠܰܝܟ ܠܐ ܬܺܐܩܰܪ . ܕܬܶܣܬܒܰܪ ܠܰܒܢ̈ܰܝ ܐܢܳܫܐ ܫܳܛܝܐ ܒܰܦܫܺܝܛܽܘܬܳܟ ܆ ܗܽܘ ܐܰܠܳܗܐ ܐܰܝܟ ܫܳܛܝܐ ܚܰܘܺܝ ܢܰܦܫܶܗ ܆ ܒܗܳܝ ܕܰܕܠܐ ܦܽܘܢܳܝ ܦܶܬܓܳܡܐ ܩܕܳܡ ܡܫܰܐܠܳܢܰܘ̈ܗܝ ܩܳܐܶܡ ܗܘܳܐ . ܘܰܐܝܟ ܠܐ ܝܳܕܽܘܥܐ ܐܶܣܬܒܰܪ ܡܶܢܗܽܘܢ ܟܰܕ ܦܶܬܓܳܡܐ ܠܐ ܡܬܺܝܒ ܗܘܳܐ . ܕܳܐܦ ܐܰܢܬ ܬܚܰܡܣܶܢ ܒܚܰܝܠܐ ܕܢܰܦܫܳܟ ܆ ܘܢܳܡܽܘܣܐ ܕܰܦܫܺܝܛܽܘܬܐ ܠܐ ܬܶܥܒܰܪ . ܐܳܦ ܠܐ ܐܶܢ ܣܰܟܠܐ ܡܶܢ ܟܽܠ ܒܰܪ ܐܢܳܫ ܬܶܣܬܒܰܪ . ܘܰܕܠܐ ܝܺܕܰܥܬܐ ܘܡܰܪܕܽܘܬܐ ܬܶܬܚܫܶܒ . ܐܰܝܢܐ ܓܶܝܪ ܕܩܳܨܶܦ ܆ ܐܶܢ ܢܶܣܬܒܰܪ ܡܶܢ ܐܢܳܫܐ ܦܫܺܝܛܐ ܘܗܶܕܝܽܘܛܐ ܆ ܗܳܢܐ ܒܚܰܫܐ ܕܪܶܚܡܰܬ ܐܺܝܕܰܥܬܐ ܣܪܺܝܩܬܐ ܕܥܳܠܡܐ ܐܰܣܺܝܪ ܪܶܥܝܳܢܶܗ . ܘܶܐܢ ܐܶܣܬܒܰܪ ܕܰܠܩܽܘܒܠܐ ܆ ܥܳܩܬܐ ܘܟܰܪܝܽܘܬܐ ܡܰܡܠܟܐ ܥܰܠ ܚܰܝ̈ܰܘܗܝ . ܟܽܘܠ ܡܶܕܶܡ ܓܶܝܪ ܙܳܕܶܩ ܠܳܟ ܕܰܬܣܰܝܒܰܪ . ܡܶܛܽܠ ܕܽܐܘܪܚܳܟ ܬܶܫܠܰܡ ܆ ܘܫܽܘܠܳܡ ܐܽܘܪܚܐ ܠܡܰܪܕܺܝܬܳܟ ܬܶܥܒܶܕ . ܗܳܐ ܓܶܝܪ ܐܳܦ ܕܰܘܺܝܕ ܢܒܺܝܳܐ ܆ ܒܦܽܘܪܣܐ ܕܰܢܢܰܛܰܪ ܚܰܝ̈ܰܘܗܝ ܡܶܢ ܡܰܘܬܐ ܆ ܫܳܢܝܐ ܘܰܕܠܐ ܛܰܥܡܐ ܚܰܘܺܝ ܢܰܦܫܶܗ ܠܰܦܠܶܫ̈ܬܳܝܶܐ . ܘܰܐܝܬܺܝ ܪܺܝܪܶܗ ܥܰܠ ܕܰܩܢܶܗ ܆ ܒܛܽܘܦܣܐ ܕܓܰܒܪܐ ܕܠܐ ܗܰܘܢܐ ܇ ܕܚܰܝܰܘ̈ܗܝ ܡܶܢ ܩܶܛܠܐ ܢܦܰܠܶܛ . ܘܶܐܢ ܕܰܘܺܝܕ ܗܳܟܺܝܠ ܡܶܛܽܘܠ ܕܚܰܝ̈ܶܐ ܕܙܰܒܢܐ ܠܐ ܢܰܘܒܶܕ ܆ ܒܶܐܣܟܺܡܐ ܕܫܳܢܝܽܘܬܐ ܐܶܬܚܰܘܺܝ ܇ ܘܰܕܠܐ ܗܰܘܢܐ ܘܦܽܘܪܫܳܢܐ ܆ ܟܡܳܐ ܝܰܬܺܝܪܳܐܺܝܬ ܠܳܟ ܙܳܕܶܩ ܆ ܕܡܶܛܽܠ ܚܰܝ̈ܶܐ ܕܰܠܥܳܠܰܡ ܬܟܰܬܰܪ ܒܰܦܫܺܝܛܽܘܬܳܟ . ܘܡܶܢ ܥܰܝܛܐ ܕܰܡܒܰܙ̈ܚܳܢܶܐ ܠܐ ܬܶܙܕܟܶܐ ܇ ܘܬܶܦܽܘܩ ܡܶܢ ܢܺܝܫܐ ܕܣܺܝܡ ܠܳܟ . ܩܪܳܐ ܕܶܝܢ ܐܳܦ ܡܳܪܰܢ ܠܰܡܗܰܝ̈ܡܢܶܐ ܕܡܰܪ̈ܥܝܳܬܶܗ . ܒܰܫܡ̈ܳܗܶܐ ܕܰܦܫܺܝܛܽܘܬܐ ܡܶܬܝܰܕܥܐ ܒܗܽܘܢ . ܐܶܢ ܠܰܡ ܪܳܚܡܰܬ ܠܺܝ ܐܳܡܰܪ ܠܫܶܡܥܽܘܢ ܪܺܫܳܐ ܕܬܰܠܡܺܝ̈ܕܶܐ ܆ ܪܥܺܝ ܠܺܝ ܥܶܪ̈ܒܰܝ ܘܶܐܡܪ̈ܰܝ ܘܰܢܩܰܘ̈ܳܬܝ . ܘܰܐܝܟ ܕܶܐܬܩܪܺܝ ܗܰܘ ܒܦܶܠܶܐܬܐ ܡܶܢ ܡܶܠܬܐ ܕܰܢܒܺܝܽܘܬܐ ܆ ܐܶܡܪܐ ܘܢܶܩܝܐ ܆ ܘܬܽܘܒ ܝܽܘܚܰܢܳܢ ܩܪܳܝܗܝ . ܐܶܡܪܶܗ ܕܰܐܠܳܗܐ ܆ ܗܳܟܰܢܐ ܐܳܦ ܠܬܰܠܡܺܝ̈ܕܶܐ ܕܡܰܬܠܶܗ . ܒܰܫܡ̈ܳܗܶܐ ܗܳܠܶܝܢ ܕܰܡܒܰܕܩܺܝܢ ܒܪܺܝܪܽܘܬܐ ܫܰܡܰܗ ܐܶܢܘܢ . ܕܡܳܐ ܕܰܫܡܰܥܘ ܡܗܰܝܡ̈ܢܶܐ ܟܽܘܠܗܽܘܢ ܆ ܕܰܐܝܠܶܝܢ ܫܡܳܗ̈ܶܐ ܐܶܬܬܣܺܝܡܘ ܠܗܽܘܢ ܡܶܢܶܗ ܕܪܳܥܝܐ ܆ ܢܶܬܚܰܦܛܽܘܢ ܕܰܐܝܟ ܥܶܪ̈ܒܶܐ ܘܶܐܡܪ̈ܶܐ ܘܰܢܩܰܘ̈ܳܬܐ ܢܩܰܘܽܘܢ ܒܟܽܠܳܗ̇ ܒܪܺܝܪܽܘܬܐ . ܘܡܶܢ ܢܳܡܽܘܣܐ ܕܰܦܫܺܝܛܽܘܬܐ ܠܐ ܢܶܦܩܽܘܢ . ܘܒܰܕܡܽܘܬ ܚܰܝ̈ܘܳܬܐ ܗܳܠܶܝܢ ܬܰܡܺܝ̈ܡܳܬܐ ܕܡܶܬܕܰܒܪ̈ܳܢ ܠܩܶܛܠܐ ܆ ܘܡܶܬܢܰܥܓܳܢ ܠܢܶܟܣܬܐ ܆ ܘܡܶܬܦܰܟܪ̈ܳܢ ܠܰܓܙܳܙܐ ܆ ܘܡܶܬܚܰܦܛܳܢ ܡܶܢ ܚܰܝ̈ܘܳܬܐ ܘܠܐ ܩܳܥ̈ܝܳܢ ܘܰܡܒܰܓܢܳܢ ܇ ܐܶܠܐ ܐܺܝܬܰܝܗܶܝܢ ܒܫܶܠܝܐ ܘܰܒܬܰܡܺܝܡܽܘܬܐ ܕܰܟܝܳܢܗܶܝܢ ܆ ܗܳܟܰܢܐ ܐܳܦ ܠܬܰܠܡܺܝܕܐ ܕܡܳܪܝܐ ܙܳܕܶܩ ܠܶܗ ܆ ܕܰܩܕܳܡ ܟܽܠ ܢܶܣܝܽܘ̈ܢܺܝܢ ܕܰܥܒ̈ܳܕܶܐ ܘܰܕܡ̈ܶܠܶܐ ܆ ܕܽܐܘ̈ܠܨܳܢܶܐ ܘܰܕܨܽܘܚ̈ܝܳܬܐ ܆ ܕܰܚܒܽܘܫ̈ܝܶܐ ܘܕܰܥܫܽܘ̈ܩܝܶܐ ܇ ܘܕܰܛܠܽܘܡ̈ܝܶܐ ܘܰܕܒܶܝܬ ܐܰܣܺܝܪ̈ܶܐ ܇ ܕܥܰܝ̈ܛܶܐ ܕܰܥܫܽܘ̈ܩܝܶܐ ܘܰܕܩܽܘܛܪ̈ܳܓܶܐ ܕܕܰܓ̈ܳܠܶܐ ܆ ܢܟܰܬܰܪ ܗܽܘ ܒܰܒܪܺܝܪܽܘܬ ܠܶܒܶܗ ܇ ܘܢܳܡܽܘܣܐ ܕܫܶܠܝܗ ܠܐ ܢܰܪܦܶܐ ܇ ܘܰܒܪܺܝܪܽܘܬܶܗ ܠܐ ܢܶܫܠܰܚ ܆ ܘܠܐ ܢܶܫܒܽܘܩ ܦܫܺܝܛܽܘܬܶܗ ܘܢܶܨܛܰܢܰܥ ܠܡܰܒܳܐܫܽܘ ܠܰܒܥܶܠܕ̈ܒܳܒܰܘܗܝ ܇ ܕܺܝܠܗܘܢ ܓܶܝܪ ܗܳܢܰܘ ܥܒܳܕܗܽܘܢ . ܠܽܘ̈ܬܳܟܶܐ ܕܒܺܝ̈ܫܳܬܐ . ܘܨܶܢ̈ܥܳܬܐ ܕܥܰܘ̈ܳܠܶܐ . ܘܰܣܦܺܝܩܺܝܢ ܒܟܽܠ ܥܶܕܳܢ ܚܰܝܰܝ̈ܗܽܘܢ ܠܰܥܒܳܕܗܽܘܢ . ܠܳܟ ܕܶܝܢ ܐܺܝܬ ܗܽܘ ܥܒܳܕܐ ܕܰܟܣܶܐ ܡܶܢ ܐܺܝܕܰܥܬܗܽܘܢ ܆ ܕܫܰܦܝܽܘܬܐ ܕܪܶܥܝܳܢܳܟ ܡܶܫܟܚܳܐ ܓܳܡܪܐ ܠܶܗ . ܘܟܰܣܝܳܐܺܝܬ ܡܶܬܒܰܣܰܡ ܐܰܢܬ ܒܶܗ . ܘܗܶܢܽܘܢ ܒܒܽܘܣܳܡܐ ܗܳܢܐ ܠܐ ܪ̈ܓܺܝܫܺܝܢ . ܡܶܛܽܠ ܕܠܐ ܐܶܫܬܘܺܝܘ ܠܰܢܝ̈ܳܚܶܐ ܕܛܰܥ̈ܡܳܬܳܟ ܕܺܝܠܟ . ܦܫܺܝܛܽܘܬܐ ܓܶܝܪ ܕܠܐ ܨܶܦܬܐ ܗ̣ܝ ܆ ܘܥܰܠ ܗܳܕܶܐ ܐܳܦ ܐܰܡܺܝܢܐ ܠܳܗ̇ ܒܟܽܠܥܶܕܳܢ ܚܰܕܽܘܬܐ . ܐܰܟܙܢܐ ܓܶܝܪ ܕܰܐܡܺܝܢܐ ܚܰܕܽܘܬܗܽܘܢ ܕܰܛܠܳܝ̈ܶܐ ܆ ܘܣܰܓܺܝ ܠܗܽܘܢ ܓܽܘܚܟܐ ܡܶܛܽܠ ܦܫܺܝܛܽܘܬܗܽܘܢ ܇ ܕܠܐ ܡܩܰܦ̈ܚܳܢ ܡܰܪ̈ܢܝܳܬܐ ܕܥܳܠܡܐ ܠܚܰܕܽܘܬܐ ܕܡܶܬܬܙܺܝܥܐ ܫܰܒܪܳܐܺܝܬ ܒܖ̈ܶܥܝܳܢܰܝܗܽܘܢ ܆ ܗܳܟܰܢܐ ܐܰܡܺܝܢܐ ܚܰܕܽܘܬܐ ܟܽܘܠ ܥܶܕܳܢ ܒܠܶܒܐ ܦܫܺܝܛܐ ܇ ܡܶܛܽܠ ܕܠܰܝܬ ܦܽܘܪܣܐ ܇ ܕܡܳܐ ܕܠܐ ܢܳܦܶܩ ܠܰܥܒܳܕܐ ܢܶܡܠܽܘܢܳܝܗܝ ܥܳܩܬܐ . ܗܰܘ ܓܶܝܪ ܕܨܳܒܶܐ ܕܢܰܒܶܐܫ ܠܰܒܥܶܠܕܒܳܒܶܗ ܘܠܐ ܡܶܫܟܰܚ ܆ ܐܰܘ ܡܶܬܦܰܪܰܣ ܕܢܶܥܬܰܪ ܘܠܐ ܥܳܬܰܪ ܆ ܐܰܘ ܪܳܗܶܛ ܕܢܰܕܪܶܟ ܘܠܐ ܡܰܡܶܕ ܆ ܒܥܶܠܰܬ ܗܳܠܶܝܢ ܟܰܪܝܽܘܬܐ ܘܥܳܩܬܐ ܡܰܡܠܟܐ ܥܰܠ ܚܰܝ̈ܰܘܗܝ . ܘܡܶܫܬܰܩܠܐ ܡܶܢܶܗ ܟܽܘܠܳܗ̇ ܚܰܕܽܘܬܐ ܗܳܝ ܕܡܶܬܝܰܠܕܐ ܡܶܢ ܦܫܺܝܛܽܘܬܐ . ܦܫܺܝܛܐ ܓܶܝܪ ܐܰܝܟ ܕܡܶܣܬܰܒܪܐ ܆ ܠܥܳܠܡܐ ܡܶܕܶܡ ܠܐ ܚܳܫܰܚ . ܘܶܐܢ ܡܶܣܬܰܒܪܰܬ ܕܠܐ ܚܳܫܚܰܬ ܠܥܳܠܡܐ ܐܳܘ ܬܰܠܡܺܝܕܐ ܆ ܒܗܳܕܶܐ ܠܐ ܬܶܟܪܶܐ ܠܳܟ . ܡܶܛܽܠ ܕܬܶܫܒܽܘܚܬܶܗ ܗܺܝ ܗܳܕܶܐ ܕܰܟܪܺܣܛܝܳܢܐ ܇ ܐܶܡܰܬܝ ܕܠܐ ܡܕܰܪܶܫ ܒܗܳܠܶܝܢ ܕܥܳܠܡܐ ܇ ܘܠܐ ܚܳܫܰܚ ܒܡܶܕܶܡ ܠܕܽܘܒܳܪܐ ܦܰܓܪܳܢܐ ܆ ܐܶܢ ܐܢܳܫ ܓܶܝܪ ܢܺܐܡܰܪ ܠܳܟ ܕܠܐ ܝܳܕܰܥܬ ܢܰܓܳܪܽܘܬܐ ܆ ܐܰܘ ܠܐ ܡܦܳܣܰܬ ܕܬܶܦܠܽܘܚ ܒܽܐܘܡܳܢܽܘܬܐ ܕܒܽܘܪ̈ܣܳܝܶܐ ܆ ܐܰܘ ܕܠܐ ܝܳܕܰܥ ܐܰܢܬ ܚܕܳܐ ܡܶܢ ܐܽܘܡܳܢ̈ܘܳܬܐ ܫܺܝ̈ܛܳܬܐ ܕܥܳܠܡܐ ܆ ܠܳܐ ܐܺܝܬܶܝܗ̇ ܗܳܕܶܐ ܕܓܽܘܚܟܳܟ . ܡܶܛܽܠ ܕܳܐܦܠܐ ܡܰܠܟܐ ܡܶܨܛܰܥܰܪ ܒܗܳܕܶܐ ܇ ܕܠܐ ܝܳܕܰܥ ܦܽܘܠܚܳܢܐ ܕܰܚܕܳܐ ܡܶܢ ܐܽܘܡܳܢ̈ܘܳܬܐ ܕܥܳܠܡܐ ܇ ܐܶܠܐ ܗܺܝ ܗܳܕܶܐ ܠܬܶܫܒܽܘܚܬܐ ܗܳܘܝܐ ܠܶܗ . ܕܡܶܛܽܠ ܕܪܳܡ ܫܽܘܠܛܳܢܶܗ ܡܶܢ ܗܳܠܶܝܢ ܆ ܠܐ ܡܶܬܢܰܚܰܬ ܕܢܶܕܰܥ ܐܶܢܶܝ̈ܢ . ܘܡܶܫܬܰܟܚܐ ܠܐ ܐܺܝܕܰܥܬܗܶܝܢ ܐܺܝܬܶܝܗ̇ ܕܬܶܫܒܽܘܚܬܶܗ . ܝܺܕܰܥܬܗܶܝܢ ܕܶܝܢ ܐܺܝܬܶܝܗ̇ ܕܓܽܘܢܳܝܶܗ . ܐܰܝܟܰܢܐ ܕܚܳܙܶܝܢ ܐܢܚܢܰܢ ܐܳܦ ܠܣܰܓܺܝ̈ܶܐܐ ܒܢ̈ܰܝ ܐܢܳܫܳܐ ܇ ܐܰܝܠܶܝܢ ܕܺܐܝܬܰܝܗܽܘܢ ܒܚܰܕ ܡܶܢ ܕܰܪ̈ܓܶܐ ܕܺܐܝܩܳܪܐ ܕܥܳܠܡܐ ܇ ܕܟܰܕ ܝܳܕܥܺܝܢ ܐܽܘܡܳܢ̈ܘܳܬܐ ܘܰܡܦܳܣܺܝܢ ܒܫܰܪܟܐ ܕܨܶܒ̈ܘܳܬܐ ܐܰܝܠܶܝܢ ܕܰܡܬܰܚܬܝܳܢ ܡܶܢ ܕܰܪ̈ܓܰܝܗܽܘܢ ܆ ܟܳܦܪܺܝܢ ܕܠܐ ܝܳܕܥܺܝܢ . ܘܗܺܝ ܗܳܕܶܐ ܠܐ ܐܺܝܕܰܥܬܐ ܬܶܫܒܽܘܚܬܐ ܣܺܝܡܐ ܠܘܳܬܗܽܘܢ . ܘܰܐܝܟ ܕܰܒܬܶܫܒܽܘܚܬܐ ܪܳܗܛܺܝܢ ܡܶܬܓܰܘܣܺܝܢ ܒܳܗ̇ ܘܳܐܡܪܺܝܢ ܇ ܕܠܐ ܐܺܝܬܰܝܗܽܘܢ ܝܳܕܽܘ̈ܥܶܐ ܕܽܐܘܡܳܢ̈ܘܳܬܐ . ܒܗܳܕܶܐ ܗܳܟܺܝܠ ܕܡܽܘܬܐ ܐܳܦ ܠܘܳܬ ܬܰܠܡܺܝܕܐ ܕܰܡܫܺܝܚܐ ܆ ܬܶܫܒܽܘܚܬܐ ܐܺܝܬܶܝܗ̇ ܠܐ ܐܺܝܕܰܥܬܐ ܕܨܶܒ̈ܘܳܬܐ ܕܥܳܠܡܐ . ܘܰܕܩܽܘܠܳܣܶܗ ܗܝ ܗܳܕܶܐ ܕܠܐ ܡܨܰܢܰܥ ܘܰܡܚܰܪܰܥ ܇ ܘܰܫܡܐ ܗ̣ܝ ܛܳܒܐ ܠܘܳܬܶܗ ܕܠܐ ܡܦܳܣ ܒܠܽܘ̈ܬܳܟܶܐ ܕܒܺܝ̈ܫܳܬܐ . ܘܨܰܥܪܐ ܚܫܺܝܒܐ ܩܕܳܡܰܘܗܝ ܐܺܝܕܰܥܬܐ ܕܗܳܠܶܝܢ . ܘܝܰܬܺܝܪ ܡܶܢ ܕܰܣܒܺܝܪܐ ܨܰܥܪܐ ܠܡܰܠܟܐ ܕܥܳܠܡܐ ܆ ܝܺܕܰܥܬܐ ܕܽܐܘܡܳܢ̈ܘܳܬܶܗ ܕܥܳܠܡܐ ܆ ܐܺܝܬܶܝܗ̇ ܓܽܘܢܳܝܐ ܠܘܳܬ ܬܰܠܡܺܝܕܐ ܕܡܰܟܬܶܒ ܒܡܰܠܟܽܘܬܐ ܥܶܠܳܝܬܐ ܆ ܕܢܶܕܰܥ ܗܳܠܶܝܢ ܕܢܽܘܟܪ̈ܳܝܳܢ ܠܶܐܣܟܺܡܶܗ ܆ ܘܪ̈ܰܚܺܝܩܳܢ ܡܶܢ ܕܽܘܒܳܪܐ ܕܬܽܘܠܡܳܕܶܗ . ܠܐ ܓܶܝܪ ܣܦܺܝܩܺܝܢ ܚܰܝ̈ܰܘܗܝ ܡܶܢ ܥܶܢܝܳܢܐ ܕܥܰܡ ܐܰܠܳܗܐ ܇ ܕܢܶܬܦܢܶܐ ܠܝܽܘܠܦܳܢܐ ܕܗܳܠܶܝܢ ܫܺܝ̈ܛܳܬܐ ܇ ܘܢܶܗܪܽܘܓ ܒܗܳܠܶܝܢ ܕܰܕܒܶܣܪܳܐ ܐܶܢܶܝ̈ܢ ܇ ܘܢܶܬܦܰܪܰܣ ܕܰܐܝܟܰܢ ܢܰܒܶܐܫ ܘܢܰܟܶܐ ܠܰܒܥܶܠܕ̈ܒܳܒܰܘܗܝ ܇ ܘܰܐܝܟܰܢ ܢܶܥܬܰܪ ܘܢܶܩܢܶܐ ܇ ܘܰܐܝܟܰܢ ܢܺܐܡܰܪ ܘܢܶܫܡܰܥ ܠܽܘܩܒܰܠ ܛܳܠܽܘ̈ܡܰܘܗܝ ܇ ܘܰܐܝܟܐ ܢܶܫܟܰܚ ܝܽܘܬܪܳܢܐ ܇ ܘܒܰܐܝܠܶܝܢ ܥܶܠ̈ܠܳܬܐ ܢܶܫܟܰܚ ܐܶܢܽܘܢ . ܥܶܢܝܳܢܶܗ ܓܶܝܪ ܕܰܦܫܺܝܛܳܐ ܕܥܰܡ ܐܰܠܳܗܐ ܆ ܠܐ ܝܳܗܶܒ ܠܶܗ ܕܢܶܬܦܢܶܐ ܥܰܠ ܗܳܠܶܝܢ ܘܢܶܗܪܽܘܓ ܒܗܶܝܢ . ܘܠܐ ܢܳܚܶܬ ܡܶܢ ܪܰܘܡܐ ܕܺܐܝܕܰܥܬܐ ܕܡܰܠܟܽܘܬܶܗ ܕܰܡܫܺܝܚܐ ܇ ܠܦܽܘܪ̈ܣܶܐ ܘܪ̈ܶܢܝܶܐ ܕܗܳܠܶܝܢ ܚܰܫ̈ܶܐ ܟܪ̈ܺܝܶܗܐ : ܗܳܠܶܝܢ ܕܰܒܟܽܠ ܙܒܰܢ ܒܰܟܪܺܝܗܽܘܬܐ ܐܺܝܬܰܝܗܽܘܢ ܇ ܐܰܝܠܶܝܢ ܕܰܒܚܽܘ̈ܫܳܒܰܝܗܘܢ ܡܶܬܬܙܺܝܥܺܝܢ . ܠܐ ܓܶܝܪ ܠܳܚܡܳܐ ܠܶܗ ܠܪܶܥܝܳܢܐ ܇ ܕܒܰܦܫܺܝܛܽܘܬܶܗ ܗܰܝܡܳܢܽܘܬܐ ܕܰܡܫܺܝܚܐ ܢܳܒܗܐ ܇ ܕܢܶܬܦܢܶܐ ܘܢܶܪܢܶܐ ܒܗܳܠܶܝܢ ܠܽܘ̈ܬܳܟܶܐ ܕܒܶܣܪܐ ܇ ܘܰܒܗܳܠܶܝܢ ܨܶܢ̈ܥܳܬܐ ܕܰܚܒܳܠܐ . ܡܳܕܶܝܢ ܠܐ ܬܶܬܚܫܶܒ ܠܳܟ ܨܰܥܪܐ ܆ ܕܠܐ ܡܦܳܣ ܐܢܬ ܒܨܶܢ̈ܥܳܬܶܗ ܕܥܳܠܡܐ . ܐܶܠܐ ܗܺܝ ܗܳܕܶܐ ܬܶܗܘܶܐ ܠܳܟ ܐܺܝܩܳܪܐ ܝܰܬܺܝܪܐ ܆ ܕܪܳܡ ܐܰܢܬ ܘܰܡܥܰܠܶܝܬ ܒܛܽܘ̈ܦܣܶܐ ܕܪ̈ܽܘܚܳܢܶܐ ܇ ܡܶܢ ܗܳܠܶܝܢ ܕܺܐܝܬܰܝܗܶܝܢ ܕܒܶܣܪܐ . ܡܶܛܽܠ ܕܳܐܦ ܠܐ ܠܘܳܬܗܽܘܢ ܕܪ̈ܽܘܚܳܢܶܐ ܇ ܐܺܝܬ ܫܟܳܚ̈ܳܬܐ ܘܨܶܢ̈ܥܳܬܐ ܕܥܰܠ ܐܰܦ̈ܰܝ ܨܶܒ̈ܘܳܬܶܗ ܕܥܳܠܡܐ . ܐܶܢ ܓܶܝܪ ܕܽܘܒܳܪܗܽܘܢ ܪܳܡ ܗܘ ܇ ܡܶܢ ܟܽܘܠܳܗ̇ ܦܰܓܪܳܢܽܘܬܐ ܆ ܝܺܕܺܝܥܐ ܗܝ ܕܳܐܦ ܪܶܥܝܳܢܗܽܘܢ ܆ ܡܥܰܠܰܝ ܗ̣ܘ ܡܶܢ ܗܳܠܶܝܢ ܚܰܫ̈ܶܐ . ܘܒܰܡܫܰܒ̈ܚܳܬܐ ܕܰܐܠܳܗܽܘܬܐ ܐܺܝܬܰܘܗܝ ܒܰܠܚܽܘܕ ܟܽܠܶܗ ܥܶܢܝܳܢܗܽܘܢ . ܟܰܕ ܡܶܬܪܰܒܶܝܢ ܒܺܝܕܰܥܬܐ ܕܪܽܘܚ ܇ ܒܗܳܠܶܝܢ ܕܪ̈ܳܡܳܢ ܡܶܢ ܐܺܝܕܰܥܬܗܽܘܢ ܇ ܘܠܐ ܡܶܬܢܰܚܬܺܝܢ ܕܰܢܚܽܘܪܽܘܢ ܠܬܰܚܬ ܡܶܢܗܽܘܢ . ܡܶܛܽܠ ܕܠܰܘ ܕܢܶܚܬܽܘܢ ܡܶܢ ܕܰܪ̈ܓܰܝܗܽܘܢ ܨܳܒܶܝܢ ܆ ܐܶܠܐ ܕܢܶܬܥܰܠܽܘܢ ܪ̈ܳܓܺܝܢ . ܘܰܕܢܶܫܬܰܘܫܛܽܘܢ ܒܟܽܠ ܙܒܰܢ ܠܰܩܕܳܡܰܝܗܽܘܢ ܒܐܪ̈ܳܙܶܝܗ̇ ܕܺܐܝܬܽܘܬܐ . ܒܛܽܘܦܣܳܐ ܗܳܟܺܝܠ ܕܗܳܠܶܝܢ ܚܰܝ̈ܠܰܘܳܬܐ ܐܺܝܬܰܝܗܽܘܢ ܪ̈ܶܥܝܳܢܐ ܕܠܐ ܡܶܬܬܙܺܝܥܺܝܢ ܒܦܰܓܪ̈ܳܢܝܳܬܐ . ܘܕܰܪܓܐ ܕܪ̈ܽܘܚܳܢܐ ܗܳܢܰܘ . ܕܗܳܠܶܝܢ ܕܰܠܥܶܠ ܡܶܢ ܥܳܠܡܐ . ܒܰܠܚܽܘܕ ܢܶܬܝܰܠܦܽܘܢ ܆ ܘܠܐ ܢܶܬܢܰܚܬܽܘܢ ܚܽܘ̈ܫܳܒܰܝܗܽܘܢ ܠܰܒܥܳܬܐ ܘܝܽܘܠܦܳܢܐ ܕܗܳܠܶܝܢ ܕܢܽܘܟܪ̈ܳܝܳܢ ܠܶܐܣܟܺܡܗܽܘܢ . ܒܗܳܝ ܓܶܝܪ ܕܡܽܘܬܐ ܕܰܡܦܰܪܰܫ ܘܺܝܕܺܝܥ ܝܽܘܠܦܳܢܐ ܕܟܽܘܠ ܚܕܳܐ ܡܶܢ ܐܽܘܡܳܢ̈ܘܳܬܐ ܆ ܘܰܐܝܢܐ ܕܗܳܘܶܐ ܬܰܠܡܺܝܕܐ ܠܽܐܘܡܳܢܽܘܬܐ ܆ ܠܳܗ̇ ܚܦܺܝܛ ܕܢܺܐܠܰܦ ܒܶܝܬ ܐܰܬܪܐ ܕܝܽܘܠܦܳܢܐ ܘܠܰܘ ܠܰܐܚܪܺܬܐ ܆ ܗܳܟܰܢܐ ܘܳܐܦ ܬܰܠܡܺܝܕܐ ܟܽܘܠܶܗ ܗܶܪܓܶܗ ܘܥܶܢܝܳܢܶܗ ܇ ܒܝܽܘܠܦܳܢܐ ܕܽܐܘܡܳܢܽܘܬܶܗ ܢܶܗܘܶܐ ܇ ܟܰܕ ܒܡܶܕܶܡ ܐܚܪܺܝܢ ܠܐ ܡܒܰܛܶܠ ܪܶܢܝܐ ܕܚܽܘ̈ܫܳܒܰܘܗܝ . ܐܽܘܡܳܢܽܘܬܐ ܓܶܝܪ ܕܺܝܠܰܢ ܐܺܝܬܶܝܗ̇ ܆ ܝܽܘܠܦܳܢܐ ܕܪ̈ܽܘܚܳܢܝܳܬܐ . ܘܰܕܚܽܘ̈ܫܳܒܰܝܢ ܘܕܰܥܒ̈ܳܕܰܝܢ . ܢܶܗܘܽܘܢ ܠܥܶܠ ܡܶܢ ܥܳܠܡܐ ܘܰܕܢܶܫܬܰܘܫܰܛ ܒܟܽܘܠ ܙܒܰܢ ܠܰܩܕܳܡܰܝܢ ܒܰܐܝܠܶܝܢ ܕܪܽܘܚ ܐܶܢܶܝ̈ܢ . ܬܰܠܡܺܝܕܐ ܓܶܝܪ ܕܠܰܩܕܳܡܰܘܗܝ ܒܶܝܬ ܐܽܘ̈ܡܳܢܶܐ ܒܝܽܘܠܦܳܢܐ ܕܽܐܘܡܳܢܽܘܬܶܗ ܠܐ ܪܳܗܶܛ ܆ ܡܶܬܥܕܶܠ ܡܶܢ ܪ̈ܰܒܳܢܰܘܗܝ ܆ ܘܡܶܬܓܚܶܟ ܘܡܶܬܡܰܝܰܩ ܡܶܢ ܒܢ̈ܰܝ ܙܰܘܓܶܗ ܆ ܕܒܰܕܡܽܘܬܶܗ ܕܗܳܢܐ ܐܳܦ ܝܰܬܺܝܪ ܡܶܢܶܗ ܫܳܘܶܐ ܕܢܶܬܥܕܶܠ ܆ ܬܰܠܡܺܝܕܐ ܕܗܳܕܶܐ ܐܽܘܡܳܢܽܘܬܐ ܕܪܽܘܚ ܆ ܐܶܠܐ ܡܶܬܪܰܒܶܐ ܝܽܘܡ ܡܶܢ ܝܽܘܡ ܆ ܘܪܳܗܶܛ ܠܰܩܕܳܡܰܘܗܝ ܒܥܰܡܠܐ ܕܦܰܓܪܐ ܘܰܒܚܽܘ̈ܫܳܒܶܐ ܕܪܽܘܚܐ . ܟܰܕ ܐܳܦ ܚܽܘܣܪܳܢܐ ܕܗܳܘܶܐ ܠܟܽܠܚܰܕ ܡܶܢܗܽܘܢ ܆ ܓܠܶܐ ܘܺܝܕܺܝܥ . ܗܰܘ ܓܶܝܪ ܕܠܐ ܡܩܰܒܶܠ ܝܽܘܠܦܳܢܐ ܕܽܐܘܡܳܢܽܘܬܐ ܕܥܳܠܡܐ ܆ ܚܳܣܰܪ ܝܽܘܬܪ̈ܳܢܶܐ ܕܰܫܟܺܝܚܺܝܢ ܒܶܗ ܒܽܐܘܡܳܢܽܘܬܐ . ܗܰܘ ܕܶܝܢ ܕܠܐ ܡܩܰܒܶܠ ܝܽܘܠܦܳܢܐ ܕܰܡܫܺܝܚܐ ܆ ܘܡܶܬܪܰܒܶܐ ܒܛܳܒ̈ܳܬܐ ܆ ܐܺܝܬܰܘܗܝ ܚܽܘܣܪܳܢܶܗ . ܡܰܠܟܽܘܬܐ ܕܰܫܡܰܝܳܐ . ܘܛܽܘ̈ܒܶܐ ܕܰܚܬܺܝܡܺܝܢ ܘܰܢܛܺܝܪ̈ܺܝܢ ܠܰܓܒܰܝ̈ܳܐ ܕܰܐܠܳܗܐ . ܘܡܶܕܶܡ ܕܥܰܝܢܐ ܠܳܐ ܚܙܳܬ ܘܶܐܕܢܳܐ ܠܐ ܫܶܡܥܰܬ ܇ ܘܥܰܠ ܠܶܒܐ ܕܒܰܪܢܳܫܐ ܠܐ ܣܠܶܩ . ܘܫܰܘܬܳܦܽܘܬܐ ܗܳܝ ܕܗܳܘܝܐ ܠܰܓܡܺܝܪ̈ܶܐ ܥܰܡ ܡܫܺܝܚܐ ܆ ܗܳܝ ܕܡܶܛܽܠܬܗ̇ ܐܳܦ ܗܽܘ ܡܫܺܝܚܐ ܡܶܢ ܫܡܰܝܐ ܠܰܐܪܥܐ ܢܚܶܬ . ܘܣܳܟܐ ܚܽܘܣܪܳܢܶܗ ܕܗܳܢܐ ܐܺܝܬܰܘܗܝ ܆ ܗܽܘ ܩܢܽܘܡܶܗ . ܥܰܡ ܫܰܪܟܐ ܕܛܳܒ̈ܳܬܐ ܕܰܠܥܶܠ ܡܶܢ ܟܝܳܢܐ . ܪܶܥܝܳܢܐ ܓܶܝܪ ܕܗܳܠܶܝܢ ܡܶܫܟܰܚ ܕܰܢܩܰܒܶܠ ܆ ܫܰܦܝܐ ܘܰܦܫܺܝܛܐ ܐܺܝܬܰܘܗܝ . ܘܰܐܝܟ ܕܰܫܦܶܐ ܘܰܕܠܺܝܠ ܪܶܥܝܳܢܶܗ ܕܝܰܠܽܘܕܐ ܝܰܬܺܝܪ ܡܶܢ ܓܰܒܪܐ ܡܫܰܠܡܳܢܐ ܆ ܠܰܡܩܰܒܳܠܽܘ ܝܽܘܠܦܳܢܐ ܕܟܽܘܠ ܨܒܽܘ . ܗܳܟܰܢܐ ܦܫܺܝܩ ܪܶܥܝܳܢܐ ܦܫܺܝܛܐ ܒܝܽܘܠܦܳܢܐ ܕܪ̈ܽܘܚܳܢܝܳܬܐ ܇ ܛܳܒ ܡܶܢ ܚܽܘܫ̈ܳܒܶܐ ܚܳܪ̈ܥܶܐ ܘܰܨܢܺܝ̈ܥܶܐ . ܐܰܪܥܐ ܗ̣ܝ ܓܶܝܪ ܛܳܒܬܐ ܦܫܺܝܛܽܘܬܐ ܘܰܦܫܺܝܩܳܐܺܝܬ ܡܩܰܒܠܐ ܙܰܪ̈ܥܶܐ ܘܢܶܨ̈ܒܳܬܐ ܕܗܳܢܐ ܝܽܘܠܦܳܢܐ . ܘܰܐܝܟ ܕܺܐܝܬ ܛܰܥ̈ܡܳܬܐ ܒܰܐܪ̈ܥܳܬܐ ܕܰܟܝܳܢܐ ܆ ܕܰܡܩܰܒ̈ܠܳܢ ܐܺܝ̈ܠܳܢܶܐ ܘܢܶܨ̈ܒܳܬܐ ܆ ܘܥܳܒܕܐ ܠܗܶܝܢ ܕܩܰܠܺܝܠܳܐܺܝܬ ܢܶܬܠܳܢ ܦܺܐܪ̈ܶܐ ܝܰܬܺܝܪ ܡܶܢ ܐܰܪ̈ܥܳܬܐ ܐܚܪ̈ܳܢܝܳܬܐ ܆ ܗܳܟܰܢܐ ܐܳܦ ܐܰܪ̈ܥܳܬܐ ܕܚܽܘ̈ܫܳܒܰܝܗܘܢ ܕܰܦܫܺܝ̈ܛܶܐ ܆ ܦܫܺܝܛܳܐܺܝܬ ܡܩܰܒ̈ܠܳܢ ܢܶܨ̈ܒܳܬܶܗ ܕܗܳܢܐ ܝܽܘܠܦܳܢܐ ܕܪܽܘܚ ܇ ܘܩܰܠܺܝܠܳܐܺܝܬ ܐܳܚܶܕ ܒܗܶܝܢ ܘܰܡܚܰܘܶܐ ܦܺܐܪ̈ܶܐ . ܐܰܪܥܐ ܕܶܝܢ ܕܚܳܪܥܽܘܬܐ ܆ ܛܳܠܽܘܡܬܶܗ ܗ̣ܝ ܕܗܳܢܐ ܝܽܘܠܦܳܢܐ . ܐܰܘ ܕܠܰܓܡܳܪ ܠܐ ܡܩܰܒܠܐ ܠܶܗ . ܐܰܘ ܕܶܐܢ ܐܳܚܶܕ ܘܡܶܬܩܰܒܰܠ ܒܳܗ̇ ܇ ܡܶܬܚܰܢܩܐ ܠܳܗ̇ ܬܰܪܒܺܝܬܶܗ ܒܓܰܘܳܗ̇ ܇ ܒܝܰܕ ܟܽܘ̈ܒܶܐ ܘܕܰܪ̈ܕܪܶܐ . ܕܦܽܘ̈ܠܳܓܶܐ ܘܰܕܚܽܘ̈ܫܳܒܶܐ ܇ ܕܰܒܟܽܘܠ ܙܒܰܢ ܣܳܬܪܺܝܢ ܘܒܳܢܶܝܢ ܆ ܗܳܢܽܘܢ ܕܺܐܝܬܰܝܗܽܘܢ ܣܰܩܽܘܒ̈ܠܶܝܗ̇ ܕܗܰܝܡܳܢܽܘܬܐ ܘܕܰܦܫܺܝܛܽܘܬܐ . ܚܕܺܝ ܒܳܗ̇ ܗܳܟܺܝܠ ܒܰܦܫܺܝܛܽܘܬܐ ܐܳܘ ܬܰܠܡܺܝܕܐ . ܕܠܰܘ ܒܰܠܚܽܘܕ ܩܕܳܡ ܐܰܠܳܗܐ ܚܰܒܺܝܒܐ ܥܳܒܕܐ ܠܳܟ ܆ ܐܶܠܐ ܐܳܦ ܒܥܰܝ̈ܢܰܝ ܒܢܰܝ̈ܢܳܫܐ ܡܪܰܚܡܳܐ ܠܳܟ . ܘܰܐܕܺܝܩ ܘܰܚܙܺܝ ܐܶܢ ܪܳܓܳܐ ܠܳܟ ܒܶܗ ܒܢܶܣܝܳܢܐ ܕܰܥܒ̈ܳܕܶܐ ܆ ܕܰܪ̈ܚܺܝܡܺܝܢ ܦܫܺܝ̈ܛܶܐ ܒܥܰܝ̈ܢܰܝ ܒܢ̈ܰܝ ܐܢܳܫܳܐ ܇ ܝܰܬܺܝܪ ܡܶܢ ܚܳܪ̈ܥܶܐ ܘܰܨܢܺܝ̈ܥܶܐ . ܠܰܦܫܺܝܛܽܘܬܐ ܓܶܝܪ ܟܽܠ ܐܢܳܫ ܡܰܚܶܒ ܆ ܐܰܝܟ ܕܳܐܦ ܠܫܰܒܪܽܘܬܐ ܟܽܘܠ ܐܢܳܫ ܪܳܚܶܡ . ܦܫܺܝ̈ܛܶܐ ܓܶܝܪ ܘܫܰܒܪ̈ܶܐ ܆ ܬܪ̈ܰܝܗܽܘܢ ܪ̈ܚܺܝܡܶܐ ܐܶܢܽܘܢ . ܚܳܪܥܽܘܬܐ ܓܶܝܪ ܘܒܺܝܫܽܘܬܐ ܆ ܡܶܢ ܟܽܘܠ ܐܢܳܫ ܣܰܢܝܳܐܐ . ܘܟܽܘܠ ܐܢܳܫ ܙܗܺܝܪ ܡܶܢܳܗ̇ ܆ ܡܶܛܽܠ ܕܡܰܠܝܳܐ ܢܶܟ̈ܠܶܐ ܘܰܟܡܻ̈ܐܢܶܐ ܆ ܘܰܡܥܳܕܐ ܗܳܦܟܐ ܬܰܩܢܽܘܬܐ ܕܟܽܠ ܡܶܕܶܡ . ܦܫܺܝܛܽܘܬܐ ܕܶܝܢ ܥܰܡ ܗܳܝ ܕܰܪܚܺܝܡܐ ܐܳܦ ܒܶܝܬ ܬܽܘܟܠܳܢܐ ܗ̣ܝ . ܘܠܐ ܐܢܳܫ ܙܗܺܝܪ ܡܶܢ ܦܫܺܝܛܐ ܒܡܶܕܶܡ ܕܥܳܒܶܕ . ܡܶܛܽܠ ܕܰܡܦܳܣ ܒܫܰܦܝܽܘܬܳܗ̇ ܕܠܐ ܡܶܬܚܰܫܒܐ ܒܺܝ̈ܫܳܬܐ . ܘܰܐܟܙܢܐ ܕܠܐ ܐܢܳܫ ܡܶܙܕܗܰܪ ܡܶܢ ܫܰܒܪܐ ܆ ܡܐ ܕܨܳܒܶܐ ܕܢܶܣܪܽܘܚ ܡܰܛܫܝܳܐܺܝܬ ܒܓܰܘ ܒܰܝܬܐ ܆ ܡܶܛܽܠ ܕܠܰܝܬ ܚܰܝܠܐ ܒܫܰܒܪܽܘܬܶܗ ܕܢܶܗܘܶܐ ܚܳܙܝܐ ܕܣܽܘܪܚܳܢܶܗ ܆ ܗܳܟܰܢܐ ܐܳܦܠܐ ܡܶܢ ܦܫܺܝܛܳܐ ܐܢܳܫ ܡܶܙܕܗܰܪ ܒܰܐܝܠܶܝܢ ܕܨܳܒܶܐ ܕܢܶܥܒܶܕ . ܡܶܛܽܠ ܕܰܕܡܽܘܬ ܫܰܒܪܐ ܛܥܺܝܢ ܒܚܽܘ̈ܫܳܒܰܘܗܝ . ܡܰܢܽܘ ܓܶܝܪ ܕܠܐ ܪܳܐܶܓ ܕܢܶܬܪܚܶܡ ܡܶܢ ܐܰܠܳܗܐ ܘܢܶܬܚܰܒܰܒ ܡܶܢ ܐܢܳܫܐ . ܘܗܳܠܶܝܢ ܬܰܪ̈ܬܰܝܗܶܝܢ ܒܰܦܫܺܝܛܽܘܬܐ ܡܶܫܬܰܟܚܳܢ . ܠܡܳܢܐ ܡܳܕܶܝܢ ܥܳܪܩܰܬ ܐܳܘ ܬܰܠܡܺܝܕܐ ܕܬܶܗܘܶܐ ܐܪܚܺܝܡܐ ܠܰܐܠܳܗܐ ܆ ܘܚܰܒܺܝܒܐ ܥܰܠ ܒܢ̈ܰܝ ܐܢܳܫܐ . ܘܰܕܠܐ ܥܰܡܠܐ ܬܶܫܟܰܚ ܠܳܟ ܚܽܘܒܐ ܕܡܰܓܳܢ ܇ ܡܶܢ ܓܳܒܽܘܠܐ ܘܡܶܢ ܟܽܘܠܳܗ̇ ܓܒܺܝܠܬܶܗ . ܐܶܠܐ ܡܒܰܙܚܺܝܢ ܒܺܝ ܠܰܡ ܘܚܳܫܒܺܝܢ ܠܺܝ ܣܰܟܠܐ ܘܗܶܕܝܽܘܛܐ ܆ ܘܰܕܠܐ ܗܰܘܢܐ ܆ ܘܰܕܠܐ ܦܽܘܪܫܳܢܐ . ܘܰܐܝܕܳܐ ܗ̣ܝ ܛܳܒܬܐ ܕܠܰܝܬ ܠܳܗ̇ ܣܰܩܽܘܒܠܐ ܐܳܘ ܬܰܠܡܺܝܕܐ . ܐܶܢ ܕܶܝܢ ܡܶܢ ܣܰܩܽܘ̈ܒܠܰܝܗܶܝܢ ܕܛܳܒ̈ܳܬܐ ܕܳܚܠܰܬ ܆ ܠܰܓܡܳܪ ܛܳܒܬܐ ܡܶܢܳܟ ܠܐ ܗܳܘܝܐ . ܡܶܛܽܠ ܕܰܠܟܽܘܠܗܶܝܢ ܣܰܩܽܘ̈ܒܠܶܐ ܡܶܫܬܰܟܚܺܝܢ . ܘܒܰܥܒܳܕܐ ܕܟܽܠܗܶܝܢ ܥܡܳܠܐ ܡܙܺܝܓ . ܥܰܡ ܗܳܝ ܕܳܐܦ ܚܣܳܡܐ ܘܰܛܢܳܢܐ ܡܶܬܬܥܺܝܪ ܒܰܒܢ̈ܰܝ ܐܢܳܫܐ ܇ ܠܽܘܩܒܰܠ ܫܰܪܟܐ ܕܛܳܒ̈ܳܬܐ . ܛܳܒܬܐ ܕܶܝܢ ܗܳܕܶܐ ܕܰܦܫܺܝܛܽܘܬܐ ܆ ܝܰܬܺܝܪ ܡܶܢ ܟܽܘܠܗܶܝܢ ܒܺܝ̈ܫܳܬܐ ܡܚܰܪܪܐ ܡܶܢ ܣܰܩܽܘ̈ܒܠܶܐ . ܒܗܳܝ ܕܠܐ ܚܣܳܡܐ ܘܠܐ ܛܢܳܢܐ ܐܰܡܺܝܢ ܠܩܽܘܒܠܳܗ̇ . ܘܠܐ ܣܶܢܶܐܬܐ ܘܳܐܦ ܠܐ ܒܥܶܠܕܒܳܒܽܘܬܐ ܡܶܬܟܰܬܫܐ ܥܰܡܳܗ̇ ܇ ܐܶܢ ܕܶܝܢ ܐܺܝܬ ܠܳܗ̇ ܗܳܕܶܐ ܕܩܰܠܺܝܠ ܡܶܬܬܫܺܝܛܐ ܘܡܶܬܒܰܣܝܐ ܆ ܐܶܠܐ ܘܳܐܦ ܥܰܡܳܗ̇ ܕܗܳܕܶܐ ܚܽܘܒܳܐ ܫܟܺܝܚ . ܘܗܶܢܽܘܢ ܗܳܠܶܝܢ ܕܰܡܒܰܣܪܺܝܢ ܥܠܰܘܗܝ ܕܰܦܫܺܝܛܐ ܡܰܚܒܺܝܢ ܠܶܗ . ܘܠܰܘ ܡܶܢ ܣܶܢܶܐܬܐ ܫܺܝܛ ܒܥܰܝ̈ܢܰܝܗܘܢ . ܐܶܠܐ ܡܶܢ ܬܽܘܟܠܳܢܐ ܐܰܘ ܡܶܢ ܗܳܝ ܕܠܳܐ ܚܳܫܰܚ ܠܗܳܠܶܝܢ ܕܰܠܗܽܘܢ ܡܶܬܒܰܥܝܳܢ ܇ ܚܳܫܒܺܝܢ ܠܶܗ ܣܰܟܠܐ . ܠܗܳܠܶܝܢ ܕܥܳܠܡܐ ܇ ܘܗܶܕܝܽܘܛܐ ܠܗܽܘܦܳܟܐ ܕܒܶܝܬ ܒܢ̈ܰܝ ܐܢܳܫܐ ܇ ܘܰܕܠܐ ܐܺܝܕܰܥܬܐ ܠܨܶܢ̈ܥܳܬܐ ܘܒܺܝ̈ܫܳܬܐ . ܒܗܳܠܶܝܢ ܗܳܟܺܝܠ ܕܬܶܚܕܶܐ ܘܳܠܶܐ ܠܳܟ ܇ ܕܡܶܬܚܰܫܒܰܬ ܗܰܘ ܡܶܕܶܡ ܕܺܐܝܬܰܝܟ ܇ ܘܡܶܬܩܪܶܝܬ ܗܰܘ ܡܶܕܶܡ ܕܙܳܕܶܩ ܠܳܟ ܕܬܶܗܘܶܐ . ܐܶܢ ܐܢܳܫ ܟܰܕ ܢܺܐܡܰܪ ܠܳܟ ܕܠܐ ܝܳܕܥܰܬ ܕܰܬܕܰܓܶܠ ܆ ܐܰܘ ܕܰܬܓܽܘܪ ܆ ܐܰܘ ܕܬܶܓܢܽܘܒ ܆ ܨܰܥܪܐ ܚܫܺܝܒܐ ܠܳܟ ܆ ܐܰܘ ܠܐ ܝܳܕܰܥ ܐܰܢܬ ܕܰܬܩܽܘܡ ܥܰܠ ܡܰܪܟܰܒܬܐ ܕܬܶܗܘܶܐ ܗܶܢܝܽܘܟܐ : ܐܰܘ ܕܠܐ ܡܦܳܣ ܐܰܢܬ ܒܽܐܘܡܳܢܽܘܬܐ ܕܰܐܬܠܺܝ̈ܛܶܐ : ܐܰܘ ܕܠܐ ܝܳܕܥܰܬ ܙܡܳܪܐ ܘܗܽܘܦܳܟܐ ܕܪ̈ܶܩܕܶܐ ܆ ܐܰܘ ܕܠܐ ܡܶܫܟܰܚ ܐܢܬ ܕܰܬܒܰܙܰܚ ܘܬܶܓܚܰܟ ܆ ܘܰܬܚܰܘܶܐ ܛܶܟܣܐ ܘܫܳܥܬܐ ܕܡܺܝܡ̈ܣܶܐ ܆ ܠܐ ܐܺܝܕܰܥܬܐ ܟܰܝ ܕܗܳܠܶܝܢ ܨܰܥܪܐ ܡܶܬܚܰܫܒܐ ܠܘܳܬܳܟ ܆ ܣܳܒܰܪ ܐܢܐ ܕܠܐ . ܘܠܐ ܬܽܘܒ ܐܢܳܫ ܡܶܢ ܒܢܰܝ̈ܢܳܫܐ ܥܳܕܶܠ ܠܳܟ . ܕܢܽܘܟܪܳܝ ܐܰܢܬ ܠܺܐܝܕܰܥܬܐ ܕܗܳܠܶܝܢ ܐܽܘܡܳܢ̈ܘܳܬܐ . ܗܳܟܰܢܐ ܐܳܦ ܠܐ ܗܳܝ ܬܶܬܚܫܶܒ ܠܳܟ ܨܰܥܪܐ ܇ ܕܰܓܠܺܝܙ ܐܰܢܬ ܡܶܢ ܨܶܢܥܬܐ ܕܒܺܝ̈ܫܳܬܐ ܆ ܘܠܽܘܬܳܟܳܐ ܕܣܰܢ̈ܝܳܬܐ . ܬܰܡܺܝ̈ܡܶܐ ܓܶܝܪ ܘܰܬܪ̈ܺܝܨܶܐ ܆ ܐܳܡܰܪ ܗܘܳܐ ܐܳܦ ܛܽܘܒܳܢܐ ܕܰܘܺܝܕ ܕܰܐܩܶܦ ܠܶܗ . ܘܺܐܝܕܺܝܥܐ ܕܬܰܡܺܝܡܽܘܬܐ ܡܶܢ ܦܫܺܝܛܽܘܬܐ ܡܶܬܝܰܠܕܐ ܆ ܡܶܠܰܬܝ ܓܶܝܪ ܗܳܫܐ ܥܰܠ ܫܰܦܝܽܘܬܐ ܕܪܽܘܚ ܐܺܝܬܶܝܗ̇ ܇ ܗܳܝ ܕܗܳܘܝܐ ܒܓܰܘ ܢܰܦܫܐ ܇ ܒܰܥܩܽܘܪܝܐ ܕܟܽܘܠܗܶܝܢ ܒܺܝ̈ܫܳܬܐ . ܐܚܪܺܢܐ ܗܘ ܓܶܝܪ ܛܶܟܣܐ ܕܰܦܫܺܝܛܽܘܬܐ ܕܰܟܝܳܢܐ ܆ ܘܰܐܚܪܺܢܐ ܗܘ ܕܰܪܓܐ ܕܫܰܦܝܽܘܬܐ ܕܪܽܘܚ . ܦܫܺܝܛܽܘܬܐ ܓܶܝܪ ܕܰܟܝܳܢܐ . ܫܘܪܳܝܰܐ ܗ̣ܘ ܕܽܐܘܪܚܐ ܕܝܽܘܠܦܳܢܶܗ ܕܰܡܫܺܝܚܐ . ܫܰܦܝܽܘܬܐ ܕܶܝܢ ܕܪܽܘܚ ܆ ܫܽܘܠܳܡܐ ܗ̣ܝ ܕܽܐܘܪܚܐ ܕܙܰܕܺܝܩܽܘܬܐ . ܘܗܰܘ ܕܰܡܫܰܪܶܐ ܒܰܦܫܺܝܛܽܘܬܐ ܆ ܡܫܰܠܶܡ ܒܫܰܦܝܽܘܬܐ . ܐܰܝܟ ܕܳܐܦ ܫܠܺܝ̈ܚܶܐ ܛܽܘ̈ܒܳܢܶܐ ܒܫܽܘܪܳܝ ܓܒܺܝܬܗܽܘܢ ܦܫܺܝ̈ܛܶܐ ܗܘܰܘ ܇ ܒܫܽܘܠܳܡܐ ܕܶܝܢ ܕܰܡܕܰܒܪܳܢܽܘܬܐ ܡܶܢ ܒܳܬܰܪ ܕܩܰܒܶܠܘ ܪܽܘܚܐ ܕܩܽܘܕܫܐ ܇ ܫܦܰܝ̈ܳܐ ܐܶܬܚܙܺܝܘ . ܫܰܦܝܽܘܬܐ ܓܶܝܪ ܗܳܕܶܐ ܐܺܝܬܶܝܗ̇ . ܕܰܒܥܰܡܠܳܐ ܘܰܒܠܶܐܘܬܐ ܘܰܒܬܰܟܬܽܘܫܐ ܕܠܽܘܩܒܰܠ ܟܽܘܠܗܽܘܢ ܙܰܘ̈ܥܶܐ ܣܢܰܝ̈ܳܐ ܇ ܡܦܰܪܶܫ ܒܰܪܢܳܫܐ ܬܶܛܪܐ ܕܒܺܝ̈ܫܳܬܐ . ܘܫܳܕܶܐ ܠܒܰܪ ܡܶܢܶܗ . ܘܰܡܩܰܘܶܐ ܒܶܗ ܫܦܳܝܐ ܘܨܽܘܠܳܠܐ ܕܚܽܘܫ̈ܳܒܶܐ ܕܟ̈ܰܝܳܐ ܇ ܘܰܕܬܰܪ̈ܒܝܳܬܐ ܕܡܶܬܬܙܺܝ̈ܥܳܢ ܒܪܽܘܚ ܇ ܠܥܶܠ ܡܶܢ ܟܽܘܠܳܗ̇ ܦܠܺܝܓܽܘܬܐ . ܦܫܺܝܛܽܘܬܐ ܕܶܝܢ ܗܳܕܶܐ ܐܺܝܬܶܝܗ̇ ܆ ܗܳܝ ܕܰܟܝܳܢܳܐܺܝܬ ܠܐ ܡܶܬܬܙܺܝܥܐ ܒܗܳܠܶܝܢ ܬܰܪ̈ܥܝܳܬܐ . ܘܠܰܘ ܗܺܝ ܒܡܰܥܠܳܗ̇ ܦܶܪܫܰܬ ܐܶܢܶܝ̈ܢ ܇ ܘܰܒܬܰܟܬܽܘܫܐ ܙܟܳܬ . ܘܰܒܚܶܟܡܬܐ ܐܰܓܺܝܠܰܬ ܘܰܐܦܩܰܬ ܫܕܳܬ ܐܶܢܶܝ̈ܢ ܠܒܰܪ ܡܶܢ ܐܰܬܪܐ ܕܕܰܟܝܽܘܬܳܗ̇ . ܗܳܠܶܝܢ ܓܶܝܪ ܫܰܦܝܽܘܬܐ ܥܳܒܕܐ . ܦܫܺܝܛܽܘܬܐ ܕܶܝܢ ܫܽܘܪܝܳܐ ܗ̣ܝ ܕܽܐܘܪܚܐ . ܘܰܐܪܥܳܐ ܕܕܰܟܝܳܐ ܡܶܢ ܟܽܘ̈ܒܶܐ ܇ ܕܰܬܩܰܒܶܠ ܙܰܪܥܐ ܛܳܒܐ ܆ ܐܚܪܺܬܐ ܗ̣ܝ ܓܶܝܪ ܕܢܶܥܩܽܘܪ ܐܢܳܫ ܟܽܘ̈ܒܶܐ ܘܰܢܥܽܘܕ ܕܰܪ̈ܕܪܶܐ ܆ ܘܢܶܙܟܶܐ ܐܰܪܥܐ ܘܰܢܛܰܝܒܺܝܗ̇ ܆ ܘܢܰܬܩܢܳܗ̇ ܠܰܡܩܰܒܳܠܽܘ ܙܰܪܥܐ ܛܳܒܐ ܘܢܶܨܒ̈ܳܬܐ ܫܰܦܺܝܪ̈ܳܬܐ . ܘܰܐܚܪܬܐ ܗ̣ܝ ܗܳܝ ܕܰܙܪܺܝܥܐ ܘܰܫܬܺܝܠܐ ܚܰܩܠܐ ܘܰܛܥܺܝܢܐ ܦܺܐܪ̈ܶܐ ܇ ܘܚܳܝܪܐ ܠܰܐܝܕܐ ܘܰܡܟܰܢܫܐ ܥܰܠ̈ܠܳܬܐ ܇ ܘܰܕܬܶܬܚܡܶܠ ܘܬܶܬܣܺܝܡ ܒܓܰܘ ܐܰܘܨܪ̈ܶܐ ܥܠܰܠܬܐ ܕܰܛܥܺܝܢܐ . ܫܰܦܝܽܘܬܐ ܕܶܝܢ ܗܳܕܳܐ ܗ̣ܝ ܡܫܽܘܚܬܳܗ̇ . ܐܰܪܥܐ ܕܰܓܡܺܝܪܐ ܒܙܰܪܥܐ ܘܰܡܫܰܡܠܝܐ ܒܢܶܨ̈ܒܳܬܐ ܇ ܘܰܛܥܺܝܢܳܐ ܦܺܐܪ̈ܶܐ ܕܳܐܕ̈ܫܶܐ ܕܶܐܬܰܘ ܠܫܽܘܠܳܡܐ . ܘܰܡܛܰܘ ܠܰܒܫܳܠܐ . ܦܫܺܝܛܽܘܬܐ ܕܶܝܢ ܐܺܝܬܶܝܗ̇ ܆ ܚܰܩܠܐ ܕܰܦܠܺܝܚܐ ܘܰܥܕܺܝܕܐ ܡܶܢ ܟܽܘ̈ܒܶܐ . ܘܰܡܛܰܝܒܐ ܘܚܳܫܚܐ ܠܰܡܩܰܒܳܠܽܘ ܗܰܘ ܡܶܕܶܡ ܕܡܶܬܬܣܺܝܡ ܒܳܗ̇ . ܚܳܪܥܽܘܬܐ ܕܶܝܢ ܘܰܨܢܺܝܥܽܘܬܐ . ܐܰܪܥܐ ܗ̣ܝ ܕܡܰܠܝܐ ܟܽܘ̈ܒܶܐ ܘܕܰܪ̈ܕܪܶܐ ܘܙܺܝ̈ܙܳܢܶܐ . ܕܳܐܦ ܐܶܢ ܢܳܦܶܠ ܒܳܗ̇ ܙܰܪܥܐ ܛܳܒܐ ܆ ܚܳܢܩܐ ܡܰܘܥܺܝܬܶܗ . ܘܰܡܩܰܦܚܐ ܬܰܪܒܺܝܬܶܗ . ܗܘܺܝ ܠܶܗ ܚܰܩܠܐ ܦܠܺܝܚܬܐ ܘܰܡܛܰܝܒܬܐ ܠܝܶܫܘܥ ܐܳܘ ܬܰܠܡܺܝܕܐ ܆ ܘܢܶܫܕܶܐ ܒܳܟ ܙܰܪܥܐ ܛܳܒܐ ܕܡܶܠܬܶܗ . ܘܢܶܨܽܘܒ ܒܓܰܘ ܢܰܦܫܳܟ ܢܶܨܒܬܐ ܚܕܰܬܐ ܕܝܽܘܠܦܳܢܶܗ . ܘܶܐܢ ܐܺܝܬ ܠܳܟ ܦܫܺܝܛܽܘܬܐ ܒܰܟܝܳܢܐ ܚܕܺܝ ܒܳܗ̇ . ܘܶܐܬܚܰܦܛ ܐܳܦ ܕܬܰܘܣܶܦ ܥܠܶܝܗ̇ . ܐܶܢ ܕܶܝܢ ܠܐ ܩܢܰܝܬ ܠܗ̇ . ܐܰܝܟ ܕܡܶܢ ܙܰܪܥܐ ܟܝܳܢܳܝܐ ܆ ܗܰܪܛ ܒܳܬܪܳܗ̇ ܒܨܶܒܝܳܢܟ ܘܰܩܢܺܝܗ̇ . ܡܶܛܽܠ ܕܰܫܟܳܚܬܐ ܗ̣ܝ ܡܰܘܬܪܳܢܺܝܬܐ ܠܚܰܝ̈ܰܝܟ ܕܒܰܐܠܳܗܐ . ܘܗܺܝ ܝܳܗܒܐ ܠܳܟ ܕܬܺܚܶܐ ܚܰܝ̈ܶܐ ܕܠܐ ܩܶܢܛܐ ܆ ܒܬܽܘܟܠܳܢܐ ܒܓܰܘ ܥܽܘܡܪܐ ܕܰܐܢܬ ܒܶܗ . ܠܐ ܓܶܝܪ ܡܶܬܚܰܫܰܒ ܦܫܺܝܛܐ ܒܺܝܫܬܐ ܥܰܠ ܐܢܳܫ . ܘܠܐ ܬܽܘܒ ܡܶܬܩܰܢܰܛ ܡܶܢ ܒܺܝ̈ܫܳܬܐ ܕܰܐܚܪ̈ܳܢܶܐ . ܟܡܳܐ ܓܶܝܪ ܕܗܽܘ ܠܐ ܡܶܬܦܰܪܰܣ ܕܢܰܒܶܐܫ ܆ ܠܐ ܡܶܬܚܰܫܰܒ ܐܳܦ ܠܐ ܕܰܐܚܪ̈ܳܢܶܐ ܡܰܒܐܫܺܝܢ ܠܶܗ . ܦܫܺܝܛܽܘܬܐ ܓܶܝܪ ܥܰܠ ܟܽܠܢܳܫ ܡܰܣܒܪܐ ܕܠܳܗ̇ ܕܳܡܶܐ . ܘܰܐܝܟ ܕܺܐܝܬܰܘܗܝ ܐܢܳܫ ܠܘܳܬ ܢܰܦܫܶܗ ܆ ܐܰܝܟ ܡܶܕܶܡ ܕܺܐܝܬܰܘܗܝ ܠܘܳܬܶܗ ܡܰܣܒܪܐ ܆ ܕܰܐܟܘܳܬܳܗ̇ ܐܺܝܬܰܘܗܝ ܆ ܘܕܰܐܝܟ ܟܽܠܢܳܫ . ܗܺܝ ܓܶܝܪ ܐܺܝܬܶܝܗ̇ ܡܰܚܙܺܝܬܐ ܕܢܰܦܫܳܗ̇ ܘܚܰܘܪܐ ܕܰܩܢܽܘܡܳܗ̇ . ܘܰܐܝܟ ܕܒܳܗ̇ ܆ ܗܳܟܰܢܐ ܡܶܬܒܰܩܝܐ ܒܟܽܘܠ ܐܢܳܫ . ܘܰܐܝܟ ܕܺܐܝܬܶܝܗ̇ ܗܺܝ ܕܠܐ ܢܶܟܠܐ ܆ ܗܳܟܰܢܐ ܡܰܣܒܪܐ ܐܳܦ ܥܰܠ ܐܚܪ̈ܳܢܶܐ . ܘܟܰܕ ܦܠܺܝܓܺܝܢ ܒܦܽܘܪ̈ܫܳܢܶܐ ܕܒܺܝܫܽܘܬܗܽܘܢ ܠܘܳܬ ܢܰܦܫܗܽܘܢ . ܗܳܢܽܘܢ ܕܰܒܗܽܘܢ ܡܶܬܒܰܩܝܐ ܆ ܐܶܠܐ ܠܘܳܬܳܗ̇ ܟܽܘܠܗܽܘܢ ܚܰܕ ܐܶܢܘܢ . ܘܡܶܛܽܠ ܗܳܕܶܐ ܫܳܪܝܐ ܒܟܽܠ ܙܒܰܢ . ܕܠܐ ܡܰܚ̈ܫܽܘܠܶܐ . ܘܠܐ ܡܶܬܬܥܺܝܪ̈ܺܝܢ ܒܳܗ̇ ܓܰܠ̈ܠܶܐ ܘܡܰܚ̈ܫܽܘܠܶܐ ܇ ܕܢܶܕܠܚܽܘܢ ܫܰܦܝܽܘܬܳܗ̇ . ܡܶܛܽܠ ܕܠܐ ܢܳܫܒܐ ܒܓܰܘܳܗ̇ ܪܽܘܚܐ ܕܚܳܪܥܽܘܬܐ ܇ ܗܳܝ ܕܡܶܢܳܗ̇ ܡܶܬܬܥܺܝܪ̈ܺܝܢ ܓܰܠ̈ܠܶܐ ܟܽܘܠܗܽܘܢ ܕܡܰܣܒܪ̈ܳܢܘܳܬܐ . ܐܰܟܙܢܐ ܓܶܝܪ ܕܰܒܝܰܡܐ ܕܰܟܝܳܢܐ ܆ ܡܶܢܗ̇ ܡܶܬܬܥܺܝܪ̈ܺܝܢ ܡܰܚܫܽܘ̈ܠܶܐ ܒܡܰܥܒܕܳܢܽܘܬܐ ܕܪܽܘܚܐ ܕܥܰܠ ܚܰܨܶܗ ܢܳܩܫܐ ܆ ܗܳܟܰܢܐ ܘܳܐܦ ܚܽܘ̈ܫܳܒܶܐ ܒܠܺܝ̈ܠܶܐ ܕܚܳܪܥܽܘܬܐ ܇ ܡܶܢܳܗ̇ ܡܶܬܝܰܠܕܺܝܢ ܇ ܘܪܶܢܝܐ ܕܣܰܢ̈ܝܳܬܐ ܡܶܢ ܓܰܘܳܗ̇ ܡܶܬܬܥܺܝܪ ܇ ܒܝܰܕ ܡܰܫܒܐ ܕܰܨܢܺܝܥܽܘܬܐ ܕܰܒܓܰܘܗ̇ ܢܳܩܶܫ . ܪܶܥܝܳܢܐ ܕܶܝܢ ܦܫܺܝܛܐ ܆ ܢܰܘܚܰܐ ܗ̣ܘ ܕܠܰܝܬ ܒܶܗ ܡܰܚܫܽܘ̈ܠܶܐ . ܘܰܐܝܟ ܕܢܺܝܚ ܝܰܡܐ ܡܶܢ ܓܰܠ̈ܠܶܐ ܒܶܠܥܳܕ ܡܶܢ ܪ̈ܽܘܚܶܐ ܆ ܗܳܟܰܢܐ ܐܳܦ ܬܰܪܥܺܝܬܐ ܦܫܺܝܛܬܐ ܐܺܝܬܶܝܗ̇ ܒܰܢܝܳܚܐ ܇ ܒܚܺܐܪܽܘܬܐ ܕܡܶܢ ܟܽܠܗܽܘܢ ܩܶܢ̈ܛܶܐ ܇ ܕܒܰܕܡܽܘܬ ܓܰܠ̈ܠܶܐ ܛܳܪܶܝܢ ܒܳܗ̇ . ܠܡܺܐܢܐ ܗ̣ܝ ܓܶܝܪ ܦܫܺܝܛܽܘܬܐ ܕܰܡܣܰܬܪܐ ܒܓܰܘܳܗ̇ ܇ ܣܦܺܝ̈ܢܶܐ ܕܥܳܪ̈ܩܳܢ ܡܶܢ ܡܰܚܫܽܘ̈ܠܶܐ ܕܚܳܪܥܽܘܬܐ . ܘܟܽܠ ܡܶܕܶܡ ܕܰܠܓܰܘܳܗ̇ ܥܳܐܶܠ ܆ ܒܢܰܘܚܐ ܡܰܫܪܝܐ ܠܶܗ . ܘܰܠܛܶܟܣܐ ܕܫܰܠܝܽܘܬܳܗ̇ ܡܰܗܦܟܐ ܟܽܠܳܗ̇ ܫܓܺܝܫܽܘܬܐ . ܦܫܺܝܛܐ ܓܶܝܪ ܠܰܘ ܒܰܠܚܽܘܕ ܗܽܘ ܦܫܺܝܛ ܆ ܐܶܠܐ ܘܳܐܦ ܡܶܕܶܡ ܕܢܳܦܶܠ ܒܶܗ ܆ ܠܛܶܟܣܶܗ ܡܰܗܦܶܟ ܠܶܗ̇ . ܢܰܩܺܝܦܐ ܗ̣ܝ ܓܶܝܪ ܠܰܦܫܺܝܛܽܘܬܐ ܘܳܐܦ ܡܶܫܬܰܡܥܳܢܽܘܬܐ ܆ ܘܗܳܝ ܕܠܐ ܬܕܽܘܢ ܐܰܝܠܶܝܢ ܕܰܠܘܳܬܳܗ̇ ܡܶܬܰܐܡܪ̈ܳܢ . ܘܠܐ ܡܶܬܚܰܪܝܐ ܠܽܘܩܒܰܠ ܐܰܝܠܶܝܢ ܕܦܳܩܕܺܝܢ ܠܗ̇ . ܡܢܺܝܚ ܓܶܝܪ ܠܩܰܪ̈ܺܝܒܰܘܗܝ ܥܽܘܡܪܶܗ ܕܰܦܫܺܝܛܐ . ܘܚܳܕܶܝܢ ܒܶܗ ܟܽܘܠܗܽܘܢ ܝܳܕܽܘ̈ܥܰܘܗܝ . ܠܰܝܬ ܗܶܪܬܐ ܒܰܫܒܳܒܽܘܬܶܗ . ܘܠܐ ܡܰܨܽܘܬܐ ܒܩܰܪܺܝܒܽܘܬܗ̇ . ܘܠܐ ܚܶܪܝܳܢܐ ܒܢܶܩܦܶܗ . ܘܠܐ ܥܶܨܝܳܢܐ ܒܡܶܫܬܰܡܥܳܢܽܘܬܶܗ . ܘܠܐ ܗܦܳܟܬܐ ܠܽܘܩܒܰܠ ܡܶܕܶܡ ܕܡܶܬܶܐܡܰܪ ܠܶܗ . ܟܽܠ ܐܢܳܫ ܚܳܛܶܦ ܠܶܗ . ܐܳܦ ܒܰܓܒܺܝܬܐ . ܘܰܒܦܽܘܠܳܓܐ ܕܣܽܘܥܪ̈ܳܢܶܐ . ܡܶܬܓܒܶܐ ܡܶܢ ܣܰܓܺܝ̈ܶܐܐ . ܡܢܳܬܐ ܓܶܝܪ ܛܳܒܬܐ ܚܫܺܝܒ ܠܰܐܝܢܐ ܕܡܳܛܶܐ ܠܶܗ . ܠܐ ܓܶܝܪ ܝܳܕܰܥ ܕܠܐ ܢܶܫܬܡܰܥ . ܘܠܐ ܡܰܦܰܣ ܕܢܶܬܚܪܶܐ ܠܽܘܩܒܰܠ ܐܢܳܫ . ܝܺܕܰܥܬܶܗ ܓܶܝܪ ܟܽܘܠܳܗ̇ ܠܛܳܒ̈ܳܬܐ ܗ̣ܝ . ܘܠܐ ܠܒܺܝ̈ܫܳܬܐ . ܘܥܰܠ ܗܳܝ ܕܰܢܢܺܝܚ ܠܦܳܩܽܘ̈ܕܰܘܗܝ ܡܶܬܦܰܪܰܣ ܆ ܘܠܰܘ ܕܰܐܝܟܰܢܐ ܢܶܥܨܶܐ ܨܶܒܝܳܢܗܽܘܢ . ܦܰܐܝܐ ܗܳܟܺܝܠ ܠܕܽܘܒܳܪܐ ܕܺܐܝܚܺܝ̈ܕܳܝܶܐ ܦܫܺܝܛܽܘܬܐ . ܘܙܳܕܩܐ ܠܰܐܒܺܝܠܽܘܬܐ ܬܰܡܺܝܡܽܘܬܐ . ܘܠܳܚܡܐ ܠܕܰܝܪܳܝܽܘܬܐ ܫܰܦܝܽܘܬܐ . ܘܝܳܐܝܐ ܠܰܢܙܺܝܪܽܘܬܐ ܒܰܣܺܝܡܽܘܬܐ . ܘܢܳܦܩܐ ܠܥܳܢܘܳܝܽܘܬܐ ܒܽܘܪܽܘܬܐ . ܬܡܰܗܘ ܓܶܝܪ ܪ̈ܰܒܰܝ ܟܳܗ̈ܢܶܐ ܕܺܝܗܽܘ̈ܕܳܝܶܐ ܒܰܫܠܺܝ̈ܚܶܐ . ܕܟܰܕ ܐܺܝܬܰܝܗܽܘܢ ܒܽܘܪ̈ܶܐ ܘܠܐ ܝܳܕܥܺܝܢ ܣܶܦܪ̈ܶܐ ܆ ܐܰܝܟ ܚܰܟܺܝ̈ܡܶܐ ܦܶܬܓܳܡܐ ܥܰܠ ܚܰܝ̈ܶܐ ܕܰܥܬܺܝܕܺܝܢ ܡܦܰܢܶܝܢ ܗܘܰܘ . ܘܰܣܢܺܐܓܖ̈ܶܐ ܠܰܡܫܺܝܚܐ ܒܳܗ̇ ܒܒܽܘܪܽܘܬܗܽܘܢ ܥܒܺܝܕܺܝܢ ܗܘܰܘ . ܣܢܺܐܓܖ̈ܶܐ ܓܶܝܪ ܣܰܟ̈ܠܶܐ ܫܩܰܠ ܠܶܗ ܡܫܺܝܚܐ ܕܰܢܡܰܠܠܽܘܢ ܚܠܳܦܰܘܗܝ ܆ ܕܢܰܟܪܶܙ ܒܗܽܘܢ ܝܰܬܺܝܪܳܐܺܝܬ ܢܶܨܚܳܢܐ ܕܚܶܟܡܬܶܗ ܆ ܘܢܶܬܝܰܕܥܽܘܢ ܠܟܽܘܠ ܐܢܳܫ ܆ ܕܠܰܘ ܗܶܢܽܘܢ ܡܡܰܠܠܺܝܢ . ܐܶܠܐ ܗܽܘ ܡܡܰܠܶܠ ܒܗܽܘܢ . ܐܶܣܬܰܟܰܠܘ ܠܰܡ ܕܠܐ ܝܳܕܥܺܝܢ ܣܶܦܪܐ ܘܗܶܕܝܽܘ̈ܛܶܐ ܐܶܢܽܘܢ . ܘܶܐܬܕܰܟܰܪܘ ܕܥܰܡ ܝܶܫܽܘܥ ܡܶܬܗܰܦܟܺܝܢ ܗܘܘ . ܘܰܬܡܰܗܘ ܒܗܽܘܢ . ܡܳܕܶܝܢ ܐܳܦ ܗܺܝ ܗܳܕܶܐ ܕܰܦܫܺܝܛܽܘܬܐ ܬܶܛܰܪ ܦܽܘܩ̈ܕܳܢܶܐ ܕܬܶܡܗܳܐ ܗܝ . ܘܰܕܡܶܕܶܡ ܕܠܐ ܥܳܒܕܺܝܢ ܚܰܟܺܝ̈ܡܶܐ ܕܢܶܥܒܕܽܘܢ ܗܶܕܝܽܘ̈ܛܶܐ ܕܕܽܘܡܳܪܐ ܗܝ ܆ ܐܶܠܽܘ ܓܶܝܪ ܡܦܳܣܺܝܢ ܗܘܰܘ ܒܗܽܘܢ ܟܳܗ̈ܢܶܐ ܒܰܫܠܺܝ̈ܚܶܐ ܩܕܳܡ ܙܰܒܢܐ ܕܚܰܟܺܝ̈ܡܶܐ ܐܶܢܘܢ . ܘܡܰܠܶܠܘ ܚܰܟܺܝܡܳܐܺܝܬ ܆ ܕܠܰܘ ܣܰܓܺܝ ܒܗܽܘܢ ܬܡܺܝܗܺܝܢ ܗܘܰܘ ܇ ܕܡܶܕܶܡ ܕܠܳܚܶܡ ܠܡܰܪܕܽܘܬܗܽܘܢ ܡܶܢܗܽܘܢ ܫܳܡܥܺܝܢ ܗܘܰܘ . ܬܡܰܗܘ ܒܗܽܘܢ ܕܶܝܢ ܝܰܬܺܝܪܳܐܺܝܬ ܆ ܥܰܠ ܕܰܫܡܰܥܘ ܡܶܢܗܽܘܢ ܡܶܕܶܡ ܕܠܐ ܡܰܣܒܪܺܝܢ ܗܘܰܘ ܆ ܘܰܐܬܺܝܒܘ ܐܶܢܽܘܢ ܦܶܬܓܳܡܐ ܠܥܶܠ ܡܶܢ ܡܫܽܘܚܬܐ ܕܟܽܘܠܗܽܘܢ ܚܰܟܺܝ̈ܡܶܐ . ܘܒܰܦܫܺܝܛܽܘܬܗܽܘܢ . ܐܶܬܢܰܨܰܚ ܝܶܫܘܥ ܆ ܘܶܐܬܟܰܪܙܰܬ ܚܶܟܡܬܶܗ ܩܕܳܡ ܟܽܠ ܐܢܳܫ . ܘܳܐܦ ܡܶܛܽܠ ܗܳܕܶܐ ܓܶܝܪ ܠܰܦܫܺܝ̈ܛܶܐ ܓܒܳܐ ܡܳܪܰܢ ܘܰܐܣܠܺܝ ܠܚܰܟܺܝ̈ܡܶܐ ܘܰܪ̈ܕܰܝܳܐ ܆ ܕܢܰܠܶܦ ܠܟܽܘܠ ܡܰܢ ܕܗܳܘܶܐ ܠܶܗ ܬܰܠܡܺܝܕܐ ܆ ܕܗܳܢܐ ܫܽܘܪܳܝܐ ܢܶܐܚܽܘܕ . ܘܒܶܗ ܢܶܪܕܶܐ ܠܘܳܬܶܗ . ܘܠܰܘ ܡܶܛܽܘܠ ܕܰܣܒܺܝܪܐ ܒܥܳܠܡܐ ܚܳܪܥܽܘܬܐ ܚܶܟܡܬܐ ܇ ܢܶܪܗܰܛ ܐܢܚܢܰܢ ܒܳܬܪܳܗ̇ ܆ ܐܰܘ ܡܶܛܽܠ ܕܫܺܝܛܐ ܦܫܺܝܛܽܘܬܐ ܒܶܝܬ ܒܢ̈ܰܝ ܐܢܳܫܐ ܇ ܢܶܫܬܐܶܠ ܡܶܢ ܩܶܢܝܳܢܗ̇ . ܗܳܐ ܓܶܝܪ ܐܳܦ ܒܰܓܒܺܝܬܶܗ ܡܳܪܰܢ ܆ ܬܰܪ̈ܬܰܝܗܶܝܢ ܚܰܘܺܝ ܠܰܢ . ܕܰܓܒܳܐ ܠܨܰܝ̈ܳܕܶܐ ܘܰܓܒܳܐ ܠܡܳܟ̈ܣܶܐ . ܗܳܢܰܘ ܕܶܝܢ ܠܗܶܕ̈ܝܽܘܛܶܐ ܘܰܠܥܰܘ̈ܶܠܶܐ . ܘܰܠܣܰܟ̈ܠܶܐ ܘܰܠܒܺܝ̈ܫܶܐ . ܘܰܠܣܰܩܽܘܒܠܐ ܕܺܐܝܕܰܥܬܐ . ܘܕܰܠܩܽܘܒܠܐ ܕܙܰܕܺܝܩܽܘܬܐ . ܗܳܟܰܢܐ ܓܶܝܪ ܐܺܝܬܰܝܗܽܘܢ ܨܰܝ̈ܳܕܶܐ ܘܡܳܟ̈ܣܶܐ . ܕܨܰܝܳܕܐ ܓܠܺܝܙ ܡܶܢ ܐܺܝܕܰܥܬܐ . ܘܡܳܟܣܐ ܡܶܢ ܙܰܕܺܝܩܽܘܬܐ ܆ ܕܡܐ ܕܰܩܢܰܘ ܬܰܪ̈ܬܰܝܗܶܝܢ ܗܳܠܶܝܢ ܆ ܕܰܠܬܰܪ̈ܬܰܝܗܶܝܢ ܢܽܘܟܪ̈ܳܝܺܝܢ ܆ ܢܶܬܓܠܶܐ ܝܶܫܽܘܥ ܠܟܽܠ ܐܢܳܫ ܡܚܰܟܡܳܢܐ ܘܰܡܙܰܕܩܳܢܐ . ܩܢܶܐ ܗܘܳܐ ܓܶܝܪ ܕܽܘܪܳܫܶܗ ܕܥܳܠܡܐ ܡܰܬܰܝ ܘܙܰܟܰܝ ܆ ܗܳܢܽܘܢ ܕܢܰܩܦܽܘܗܝ ܠܰܡܫܺܝܚܐ . ܐܶܠܐ ܒܓܰܒܝܽܘܬܗܽܘܢ ܦܫܺܝ̈ܛܶܐ ܐܶܫܬܟܰܚܘ . ܘܣܳܗܕܳܐ ܥܰܠ ܦܫܺܝܛܽܘܬܗܘܢ . ܡܶܫܬܰܡܥܳܢܽܘܬܗܽܘܢ . ܥܕܰܡܐ ܓܶܝܪ ܕܰܗܘܰܘ ܝܰܬܺܝܪ̈ܶܐ ܠܕܽܘܪܳܫܶܗ ܕܥܳܠܡܐ ܆ ܘܶܐܬܢܰܟܪܺܝܘ ܠܚܳܪܥܽܘܬܐ ܐܢܳܫܳܝܬܐ ܕܰܩܢܶܝܢ ܗܘܰܘ ܆ ܘܩܳܡܘ ܒܰܡܫܽܘܚܬܐ ܕܰܦܫܺܝܛܽܘܬܗܽܘܢ ܕܨܰܝ̈ܳܕܶܐ ܆ ܠܐ ܩܰܪܶܒ ܐܶܢܽܘܢ ܡܫܺܝܚܐ ܕܢܶܗܘܽܘܢ ܡܩܰܒ̈ܠܳܢܶܐ ܕܝܽܘܠܦܳܢܶܗ . ܘܠܐ ܫܰܠܶܛ ܐܶܢܽܘܢ ܥܰܠ ܓܰܙ̈ܶܐ ܕܺܝܕܰܥܬܶܗ . ܘܛܳܟ ܐܳܦ ܗܳܝ ܕܰܒܟܽܠ ܕܽܘܟ ܡܦܰܩܶܕ ܗܘܳܐ ܥܰܠ ܦܫܺܝܛܽܘܬܐ ܇ ܘܰܕܢܶܬܕܰܡܽܘܢ ܠܰܛܠܳܝ̈ܶܐ ܫܰܒܪ̈ܶܐ ܆ ܠܗܽܘܢ ܡܳܠܶܟ ܗܘܳܐ . ܘܡܶܛܽܠܬܗܘܢ ܕܗܳܢܽܘܢ ܬܰܠܡܺܝ̈ܕܶܐ ܐܳܡܰܪ ܗܘܳܐ ܆ ܥܰܡ ܗܳܝ ܕܳܐܦ ܠܰܐܚܪ̈ܳܢܶܐ ܡܶܢ ܝܽܘܠܦܳܢܐ ܕܚܳܪܥܽܘܬܐ ܟܳܠܶܐ ܗܘܳܐ . ܠܰܦܫܺܝ̈ܛܶܐ ܓܶܝܪ ܡܰܠܶܦ ܗܘܳܐ ܕܰܢܟܰܬܪܽܘܢ ܒܰܦܫܺܝܛܽܘܬܗܽܘܢ . ܘܠܰܐܝܠܶܝܢ ܕܶܐܬܪܰܒܺܝܘ ܒܝܽܘܠܦܳܢܐ ܕܚܳܪܥܽܘܬܐ ܡܰܪܬܶܐ ܗܘܳܐ ܆ ܕܢܶܫܠܚܽܘܢ ܡܶܢܗܽܘܢ ܗܳܢܐ ܢܰܚܬܐ ܡܟܰܬܡܐ ܆ ܘܢܺܐܬܽܘܢ ܬܪ̈ܰܝܗܽܘܢ ܓܒ̈ܰܝܳܐ ܠܰܚܕܐ ܫܰܘܝܽܘܬܐ . ܘܰܐܝܟ ܕܡܶܢ ܪܶܓܠܐ ܕܰܚܕ̈ܳܕܶܐ ܆ ܢܫܰܪܽܘܢ ܒܪܶܗܛܐ ܕܽܐܘܪܚܳܐ ܕܛܳܒ̈ܳܬܐ . ܐܺܝܬ ܓܶܝܪ ܕܡܶܢ ܒܠܳܝ ܕܽܘܪܳܫܐ ܆ ܝܰܠܕܐ ܗܳܘܶܐ ܕܰܦܫܺܝܛܽܘܬܐ . ܐܰܝܟ ܫܶܡܥܽܘܢ ܘܰܐܢܕܪܶܐܘܳܣ ܆ ܘܝܰܥܩܽܘܒ ܘܝܽܘܚܰܢܳܢ . ܘܺܐܝܬ ܕܡܶܢ ܬܰܪܒܺܝܬܐ ܕܰܒܥܳܠܡܐ ܆ ܒܟܰܪܣܐ ܕܚܳܪܥܽܘܬܐ ܚܒܺܝܫܺܝܢ ܗܘܰܘ . ܐܰܝܟ ܡܰܬܰܝ ܘܙܰܟܰܝ ܘܦܺܝܠܺܝܦܳܘܣ . ܥܰܡ ܫܰܪܟܐ ܕܰܐܚܪ̈ܳܢܶܐ . ܘܰܐܝܠܶܝܢ ܕܠܐ ܐܺܝܠܺܝܕܺܝܢ . ܐܰܘܠܶܕ ܐܶܢܽܘܢ ܡܶܢ ܨܢܺܝܥܽܘܬܐ ܠܛܶܟܣܐ ܕܫܰܒܪܽܘܬܐ . ܘܟܰܪܶܟ ܠܟܽܘܠܗܽܘܢ ܒܥܰܙܪܽܘܪܳܐ ܕܰܦܫܺܝܛܽܘܬܐ ܆ ܘܟܶܢ ܫܰܪܺܝ ܕܰܢܪܰܒܶܐ ܐܶܢܽܘܢ ܒܩܰܘܡܬܐ ܕܝܽܘܠܦܳܢܶܗ ܇ ܘܢܰܝܬܶܐ ܐܶܢܽܘܢ ܠܰܡܫܽܘܚܬܐ ܕܓܰܢܒܳܪܽܘܬܐ ܕܪܽܘܚ . ܘܶܐܢ ܠܗܰܠ ܨܶܝܕ ܫܠܺܝ̈ܚܶܐ ܗܳܢܐ ܟܽܠܶܗ ܐܶܬܚܰܙܝܰܬ ܕܰܡܝܰܬܪܐ ܦܫܺܝܛܽܘܬܐ ܆ ܐܰܝܟܢܐ ܠܘܳܬܰܢ ܠܐ ܝܰܬܺܝܪܳܐܺܝܬ ܘܳܠܶܐ ܕܬܶܫܬܟܰܚ ܆ ܐܳܦ ܒܰܟܢܽܘ̈ܫܝܶܐ ܕܺܐܝ̈ܚܺܝܕܳܝܶܐ ܬܶܬܚܰܒܰܒ ܆ ܐܰܝܟܐ ܕܳܐܦ ܗܽܘ ܦܽܘܠܚܳܢܰܢ ܗ̣ܝ ܗܳܕܶܐ ܬܳܒܰܥ ܇ ܘܗܳܢܽܘܢ ܕܳܐܬܶܝܢ ܠܘܳܬܰܢ ܆ ܡܣܰܟܶܝܢ ܕܗܳܟܰܢܐ ܢܶܚܙܽܘܢܳܢ . ܬܰܠܡܺܝܕܐ ܗܳܟܺܝܠ ܚܳܪܥܐ ܠܐ ܡܰܟܫܰܪ . ܘܚܰܘܪܐ ܗܘ ܕܒܺܝ̈ܫܳܬܐ ܠܟܽܠܗܽܘܢ ܒܢ̈ܰܝ ܬܽܘܠܡܳܕܶܗ . ܡܰܠܦܳܢܰܐ ܗ̣ܘ ܓܶܝܪ ܕܒܺܝ̈ܫܳܬܐ ܘܠܰܘ ܕܛܳܒ̈ܳܬܐ . ܘܰܕܡܽܘܬܐ ܕܚܽܘܣܪ̈ܳܢܶܐ ܘܠܰܘ ܕܡܽܘܬܐ ܕܝܽܘܬܪ̈ܳܢܶܐ . ܡܰܠܦܳܢܰܐ ܗ̣ܘ ܕܠܐ ܡܶܫܬܰܡܥܳܢܽܘܬܐ . ܡܚܰܘܝܳܢܐ ܕܠܐ ܡܶܬܛܦܺܝܣܳܢܽܘܬܐ . ܦܳܗܶܐ ܒܰܣܪ̈ܺܝܩܳܬܐ . ܡܡܰܠܶܠ ܝܰܬܺܝܪ̈ܳܬܐ . ܚܒܺܝܫܐ ܦܳܗܝܐ . ܐܰܣܺܝܪ ܒܰܐܢܰܢܩܺܐ . ܕܒܺܝܪ ܒܰܩܛܺܝܪܐ . ܠܡܶܕܶܡ ܕܠܐ ܨܳܒܶܐ . ܦܳܥܠܳܐ ܕܰܡܠܶܐ ܪܽܘܛܳܢܐ . ܐܰܓܺܝܪܐ ܡܩܰܛܥܐ . ܕܰܠܚܶܡ ܦܽܘܡܶܗ ܠܐ ܥܳܒܶܕ . ܡܒܰܛܠܳܢܐ ܕܕܽܘܟܬܶܗ ܕܟܰܫܺܝܪܐ . ܕܰܐܚܺܝܕ ܕܽܘܟܬܶܗ ܘܰܓܠܺܝܙ ܡܶܢ ܦܶܥܠܶܗ . ܟܺܐܦܐ ܕܬܽܘܩܰܠܬܐ ܠܪ̈ܳܗܽܘܛܶܐ . ܡܚܰܘܝܳܢܐ ܕܰܫܒܺܝ̈ܠܶܐ ܢܽܘܟܪ̈ܳܝܶܐ . ܡܰܦܶܩ ܠܬܰܘܫܐ . ܠܰܐܝܠܶܝܢ ܕܪܳܕܶܝܢ ܬܰܩܢܳܐܺܝܬ . ܡܰܦܬܶܠ ܐܘܪܚܐ ܩܕܳܡ ܗܳܢܽܘܢ ܕܪܳܗܛܺܝܢ ܬܪܺܝܨܳܐܺܝܬ . ܚܳܐܰܪ ܠܢܰܦܺܝ̈ܠܳܬܐ . ܪܳܐܶܓ ܫܽܘ̈ܠܛܳܢܶܐ . ܪܳܚܡܐ ܕܥܰܬܺܝܪ̈ܶܐ . ܒܰܪ ܥܶܢܝܳܢܐ ܕܺܐܝ̈ܕܺܝܥܶܐ . ܚܰܒܪܐ ܕܰܡܓ̈ܰܐܰܝܳܐ . ܨܰܝܳܡܐ ܕܡܶܢ ܐܰܢܰܢܩܺܐ . ܚܣܺܝܠ ܡܶܢ ܡܶܐܟ̈ܠܳܬܐ ܒܰܩܛܺܝܪܐ ܕܢܳܡܽܘܣܐ . ܥܳܡܶܠ ܕܠܐ ܛܰܝܒܽܘ . ܬܰܠܡܺܝܕܐ ܕܰܚܙܳܬܐ . ܘܠܰܘ ܕܚܽܘܫܳܒܐ . ܡܪܰܒܝܳܢܶܗ ܕܢܶܟܠܐ . ܢܰܦܫܐ ܨܳܒܝܰܬ ܒܒܺܝ̈ܫܳܬܐ . ܠܶܫܳܢܐ ܡܡܰܝܩܳܢܐ . ܚܬܺܝܪܐ . ܣܦܺܝܩܐ . ܪܳܡܐ ܕܡܶܕܶܡ ܠܰܝܬ ܒܶܗ . ܣܰܩܽܘܒܠܐ ܕܟܽܠܳܗ̇ ܬܰܩܢܽܘܬܐ . ܦܰܪܨܽܘܦܐ ܕܡܰܣܰܩ ܒܨܽܘܪ̈ܳܬܐ ܕܟܶܫܠܐ . ܓܽܘܫܡܳܐ ܕܰܡܪܰܟܰܒ ܡܶܢ ܗܰܕ̈ܳܡܶܐ ܕܰܦܠܰܓ̈ܘܳܬܐ . ܡܶܬܥܰܕܠܳܢܐ ܥܰܠ ܟܽܘܠ ܨܒܽܘ . ܪܳܫܽܘܝܐ ܥܰܠ ܟܽܠ ܣܽܘܥܪܳܢ . ܬܳܒܽܘܥܐ ܕܰܐܝܠܶܝܢ ܕܠܐ ܚܳܝܪܺܝܢ ܒܶܗ . ܡܰܬܺܝܢ ܠܛܳܒ̈ܳܬܐ . ܩܰܠܺܝܠ ܠܪܶܗܛܐ ܕܒܺܝ̈ܫܳܬܐ . ܝܰܠܕܐ ܕܫܶܢܬܐ . ܒܪܳܗ̇ ܕܡܰܐܺܝܢܽܘܬܐ . ܒܥܶܠܕܒܳܒܶܗ ܕܫܰܗܪܐ . ܣܳܢܐܳܗ̇ ܕܰܨܠܽܘܬܐ . ܚܰܒܪܐ ܕܦܳܬܽܘܪܐ ܡܛܰܝܒܐ . ܡܣܰܟܶܐ ܠܒܶܣ̈ܡܶܐ . ܚܳܐܰܪ ܠܦܽܘ̈ܢܳܩܶܐ . ܝܰܡܺܝܢܶܗ ܕܳܐܟܶܠ ܩܰܪܨܐ . ܕܪܳܥܶܗ ܣܬܺܝܪܐ ܕܰܒܥܶܠܕܒܳܒܐ . ܗܳܠܶܝܢ ܘܕܰܐܝܟ ܗܳܠܶܝܢ ܒܬܰܠܡܺܝܕܐ ܚܳܪܥܐ ܡܶܫܬܰܟܚܳܢ . ܘܢܶܬܪܳܐ ܡܶܢ ܡܟܰܐܪ̈ܳܬܶܗ ܐܺܝܬܰܝܗܶܝܢ ܗܳܠܶܝܢ ܕܶܐܬܡܰܠܰܠ . ܘܰܐܝܢܳܐ ܕܗܳܟܰܢܐ ܐܺܝܬܰܘܗܝ ܆ ܕܢܶܬܬܫܺܝܛ ܡܶܢ ܟܽܠ ܐܢܳܫ ܙܳܕܶܩ ܆ ܕܰܒܫܺܝܛܽܘܬܶܗ ܬܶܬܩܦܰܚ ܒܺܝܫܬܶܗ . ܡܚܰܣܶܕ ܓܶܝܪ ܢܒܺܝܳܐ ܕܰܐܠܳܗܐ ܆ ܠܰܐܝܠܶܝܢ ܕܺܐܝܬܰܝܗܽܘܢ ܫܰܒܪ̈ܶܐ ܠܛܳܒ̈ܳܬܐ ܘܚܰܟܺܝ̈ܡܶܐ ܠܒܺܝ̈ܫܳܬܐ . ܗܘܳܐ ܠܰܡ ܐܰܦܪܶܝܡ ܐܰܝܟ ܝܰܘܢܐ ܫܒܰܪܬܐ ܕܠܰܝܬ ܒܳܗ̇ ܠܶܒܐ . ܠܡܶܨܪܶܝܢ ܐܶܬܐ ܘܠܳܐܬܽܘܪ ܐܶܙܰܠ . ܘܒܽܐܘܪܚܐ ܕܰܬܝܳܒܽܘܬܐ ܠܘܳܬܝ ܠܐ ܗܰܠܶܟ . ܠܫܰܒܪܽܘܬܐ ܓܶܝܪ ܕܰܐܝܟ ܗܳܕܶܐ ܡܩܰܛܪܶܓ ܠܳܗ̇ ܢܒܺܝܐ ܆ ܡܶܛܽܠ ܕܠܰܘ ܦܫܺܝܛܽܘܬܐ ܗܝ ܐܶܠܐ ܣܰܟܠܽܘܬܐ . ܗܳܢܰܘ ܕܶܝܢ ܐܳܦ ܪܽܘܫܥܐ ܕܫܰܒܪܽܘܬܗܽܘܢ ܕܡܶܢ ܛܳܒ̈ܳܬܐ ܆ ܚܠܳܦ ܚܰܕ ܦܳܪܽܘܩܐ ܆ ܡܥܰܕܪ̈ܳܢܶܐ ܐܚܪ̈ܳܢܶܐ ܓܒܰܘ ܠܗܽܘܢ . ܘܰܫܒܰܩܘ ܐܽܘܪܚܐ ܕܰܠܘܳܬ ܐܰܠܳܗܐ ܡܰܘܒܠܐ ܆ ܘܰܪܗܶܛܘ ܒܳܬܰܪ ܡܶܨܪ̈ܳܝܶܐ ܘܳܐܬܽܘܪ̈ܳܝܶܐ ܕܢܺܐܬܽܘܢ ܠܥܽܘܕܪܳܢܗܽܘܢ . ܘܟܰܕ ܛܳܒ ܢܰܣܺܝܘ ܙܰܒ̈ܢܳܬܐ ܣܰܓܺܝ̈ܳܐܬܐ ܆ ܕܠܐ ܐܶܫܟܰܚܘ ܕܢܶܦܪܩܽܘܢ ܐܶܢܽܘܢ ܡܶܢ ܒܺܝ̈ܫܳܬܐ ܕܰܒܗܶܝܢ ܩܳܝܡܺܝܢ ܗܘܰܘ ܆ ܠܐ ܐܶܬܚܰܟܰܡܘ ܡܶܢ ܢܶܣܝܳܢܐ ܕܰܥܒ̈ܳܕܶܐ ܆ ܕܢܶܪܗܛܽܘܢ ܠܒܶܝܬ ܓܰܘܣܐ ܕܰܐܠܳܗܐ . ܘܰܡܬܰܠ ܐܶܢܽܘܢ ܒܝܰܘ̈ܢܶܐ . ܕܦܺܐܪ̈ܰܝܗܽܘܢ ܐܚܪ̈ܳܢܶܐ ܢܳܣܒܺܝܢ ܗܘܰܘ ܆ ܘܝܰܠܕܐ ܕܰܡܥܰܝ̈ܗܽܘܢ ܆ ܡܫܰܡ̈ܫܳܢܶܐ ܠܰܐܚܪ̈ܳܢܶܐ ܥܒܺܝܕܺܝܢ ܗܘܰܘ . ܘܰܚܫܰܒ ܐܶܢܽܘܢ ܕܠܐ ܠܶܒܳܐ ܆ ܕܠܐ ܩܢܰܘ ܦܽܘܪܫܳܢܐ ܕܒܶܗ ܠܘܳܬ ܐܰܠܳܗܐ ܢܶܬܩܰܪܒܽܘܢ . ܡܟܰܐܰܪ ܬܽܘܒ ܐܳܦ ܫܠܶܝܡܽܘܢ ܒܡܶܠܬܶܗ ܆ ܠܗܰܘ ܕܒܳܬܰܪ ܪܶܓܬܶܗ ܐܰܝܟ ܫܰܒܪܐ ܕܒܺܝܪ ܗܳܘܶܐ ܆ ܘܡܶܢ ܝܺܕܰܥܬܐ ܕܡܰܩܪܒܳܐ ܥܰܡ ܚܰܫ̈ܰܘܗܝ ܓܠܺܝܙ ܗܘܐ . ܗܽܘ ܠܰܡ ܐܳܙܶܠ ܗܘܳܐ ܒܳܬܪܳܗ̇ ܐܰܝܟ ܫܰܒܪܐ . ܘܰܐܝܟ ܬܰܘܪܐ ܕܳܐܙܶܠ ܠܘܳܬ ܛܰܒܳܚܐ . ܘܰܐܝܟ ܟܰܠܒܐ ܠܰܐܣܽܘܪܐ . ܘܰܐܝܟ ܐܰܝܠܐ ܕܡܰܦܪܰܚ ܓܶܐܪܐ ܒܟܰܒܕܶܗ . ܗܳܕܶܐ ܓܶܝܪ ܫܰܒܪܽܘܬܐ ܠܩܽܘܛܪܳܓܐ ܫܳܘܝܐ . ܡܶܛܽܠ ܕܠܰܘ ܚܠܳܦ ܛܳܒ̈ܳܬܐ ܗܘܳܬ ܆ ܐܶܠܐ ܠܒܺܝ̈ܫܳܬܐ ܫܰܡܫܰܬ . ܘܠܐ ܙܳܕܶܩ ܕܬܶܬܩܪܶܐ ܡܶܢ ܡܶܠܬܐ ܕܟܺܐܢܽܘܬܐ ܫܰܒܪܽܘܬܐ ܇ ܐܳܦܶܢ ܟܬܳܒܐ ܗܳܟܰܢܐ ܫܰܡܗܳܗ̇ . ܠܽܘܩܒܰܠ ܢܺܝܫܐ ܕܣܺܝܡ ܗܘܳܐ ܠܶܗ . ܐܶܠܐ ܣܰܟܠܽܘܬܐ ܘܰܐܒܺܝܕܽܘܬ ܗܰܘܢܐ . ܘܠܐ ܦܽܘܪܫܳܢܐ . ܘܰܐܒܕܳܢܳܗ̇ ܕܘܳܠܺܝܬܐ . ܠܰܘ ܓܶܝܪ ܥܰܠ ܗܳܕܶܐ ܦܫܺܝܛܽܘܬܐ ܡܚܰܦܛܐ ܡܶܠܬܰܢ ܆ ܕܐܢܳܫ ܒܠܳܐ ܝܺܕܰܥܬܐ ܢܶܬܪܡܶܐ ܠܟܽܘܠ ܩܳܠܺܝ̈ܢ ܆ ܘܢܶܬܛܦܺܝܣ ܠܢܶܟܠܐ ܕܟܽܘܠ ܝܽܘ̈ܠܦܳܢܺܝܢ . ܡܶܢ ܗܳܕܶܐ ܓܶܝܪ ܐܳܦ ܫܠܺܝܚܐ ܕܰܐܠܳܗܐ ܡܙܰܗܰܪ ܠܰܢ . ܠܐ ܠܰܡ ܬܶܗܘܽܘܢ ܝܰܠܽܘ̈ܕܶܐ ܕܡܶܙܕܰܥܙܥܺܝܢ ܘܡܶܫܬܰܢܶܝܢ ܠܟܽܘܠ ܪܽܘܚ ܆ ܕܝܽܘ̈ܠܦܳܢܶܐ ܢܟܺܝ̈ܠܶܐ ܕܰܒܢ̈ܰܝ ܐܢܳܫܐ . ܗܳܐ ܓܶܝܪ ܡܶܢ ܡܶܠܬܶܗ ܕܰܫܠܺܝܚܐ ܆ ܗܳܕܶܐ ܬܰܪܥܺܝܬܐ ܫܳܢܝܽܘܬܐ ܐܶܬܩܰܪܝܰܬ . ܕܰܠܟܽܘܠ ܩܳܠܺܝ̈ܢ ܘܝܽܘ̈ܠܦܳܢܺܝܢ ܡܶܬܕܰܒܪܐ . ܘܰܡܚܰܠܦܐ ܬܰܩܢܽܘܬܳܗ̇ ܒܕܽܘܒܳܪ̈ܶܐ ܣܢܰܝ̈ܳܐ ܘܚܰܝ̈ܶܐ ܙܰܠܺܝ̈ܠܶܐ . ܐܶܠܐ ܠܗܳܝ ܦܫܺܝܛܽܘܬܐ ܕܗܶܪܓܳܗ̇ ܟܽܠܶܗ ܐܺܝܬܰܘܗܝ ܒܛܳܒ̈ܳܬܐ ܆ ܥܠܶܝܗ̇ ܘܳܐܦ ܡܶܠܬܐ ܕܡܺܐܡܪܰܢ ܡܚܰܦܛܐ . ܐܶܬܒܰܩܳܐ ܗܳܟܺܝܠ ܒܰܦܫܺܝܛܽܘܬܐ ܕܰܡܗܰܝܡ̈ܢܶܐ ܟܽܠܗܽܘܢ ܆ ܘܰܚܙܺܝ ܫܰܒܪܽܘܬܐ ܕܪܶܥܝܳܢܐ ܕܬܰܠܡܺܝ̈ܕܶܐ ܕܰܡܫܺܝܚܐ . ܕܟܰܕ ܠܐ ܡܦܳܣܺܝܢ ܒܢܶܟܠܐ ܕܨܶܢ̈ܥܳܬܗܽܘܢ ܕܗܶܪ̈ܣܝܽܘܛܶܐ : ܘܠܐ ܝܳܕܥܺܝܢ ܡܰܪܺܝܪܽܘܬܐ ܕܝܽܘܠܦܳܢܗܽܘܢ ܒܺܝܫܐ ܆ ܙܗܺܝܪܺܝܢ ܕܠܐ ܢܶܫܬܰܘܬܦܽܘܢ ܠܶܗ . ܘܰܐܚܺܝܕܺܝܢ ܫܪܳܪܐ ܕܠܐ ܫܽܘܚܠܳܦܐ ܆ ܡܶܛܽܠ ܦܫܺܝܛܽܘܬܗܽܘܢ ܚܰܟܺܝܡܬܐ . ܘܡܶܛܽܠ ܕܢܰܩܺܝܦܐ ܕܶܚܠܬܐ ܕܡܶܢ ܐܰܠܳܗܐ ܠܰܦܫܺܝܛܽܘܬܗܽܘܢ . ܘܟܰܕ ܪܶܥܝܳܢܐ ܕܝܽܘ̈ܠܦܳܢܶܐ ܠܐ ܝܳܕ̈ܥܺܝܢ ܆ ܒܪ̈ܶܥܝܳܢܶܐ ܕܝܽܘܠܦܳܢܗܽܘܢ ܡܦܳܣܺܝܢ . ܘܰܐܝܟ ܫܰܒܪܐ ܕܚܰܕ ܪܰܒܐ ܝܳܕܰܥ ܒܰܠܚܽܘܕ . ܘܕܶܚܠܬܶܗ ܕܺܝܠܶܗ ܡܰܡܠܟܐ ܥܠܰܘܗܝ : ܘܡܶܢ ܦܽܘܩܕܳܢܶܗ ܙܳܐܰܥ ܘܡܶܢ ܫܰܒܛܶܗ ܠܚܽܘܕ ܡܶܣܬܰܪܰܕ ܆ ܒܰܐܚܪ̈ܳܢܶܐ ܕܶܝܢ ܪ̈ܰܒܳܢܶܐ ܐܳܦ ܠܐ ܕܺܐܝܬܰܝܗܽܘܢ ܡܦܳܣ ܆ ܗܳܟܰܢܳܐ ܘܳܐܦ ܡܗܰܝܡܢܳܐ ܫܰܒܪܐ ܆ ܕܶܚܠܬܐ ܕܪܰܒܳܢܽܘܬܶܗ ܕܰܡܫܺܝܚܐ ܒܰܠܚܽܘܕ ܡܰܡܠܟܐ ܥܰܠ ܚܰܝ̈ܰܘܗܝ ܇ ܘܡܰܠܦ̈ܳܢܶܐ ܐܚܪ̈ܳܢܶܐ ܕܝܽܘ̈ܠܦܳܢܶܐ ܠܐ ܡܶܕܶܡ ܚܫܺܝ̈ܒܺܝܢ ܠܶܗ . ܘܠܐ ܡܶܬܛܦܺܝܣ ܕܢܶܒܥܶܐ ܠܶܗ ܣܳܦܪܐ ܐܚܪܺܢܐ . ܘܠܐ ܡܶܫܬܡܰܥ ܠܡܰܠܦܳܢܐ ܣܛܰܪ ܡܶܢ ܚܰܕ . ܘܠܐ ܙܳܐܰܥ ܘܡܶܣܬܰܪܰܕ ܡܶܢ ܕܶܚܠܬܐ ܇ ܕܗܳܢܽܘܢ ܕܠܐ ܪܓܺܝܫ ܒܪܰܒܳܢܽܘܬܗܽܘܢ . ܐܶܠܐ ܒܰܕܡܽܘܬ ܫܰܒܪܐ ܕܰܟܝܳܢܐ ܆ ܙܗܺܝܪܐ ܕܶܚܠܬܶܗ ܒܚܰܕ ܡܰܠܦܳܢܐ . ܘܰܒܚܰܕ ܣܳܦܪܐ . ܘܶܐܢ ܨܳܒܶܐ ܡܰܠܦܳܢܐ ܐܚܪܺܢܐ ܕܢܶܬܶܠ ܠܶܗ ܝܽܘܠܦܳܢܐ ܐܚܪܺܢܐ ܆ ܠܒܰܪ ܡܶܢ ܗܰܘ ܕܰܐܚܺܝܕ ܆ ܠܐ ܡܩܰܒܶܠ . ܡܶܛܽܠ ܕܫܰܒܪܽܘܬܶܗ ܐܺܝܬܶܝܗ̇ ܫܰܦܝܽܘܬܐ ܕܰܟܝܳܢܐ ܆ ܘܠܰܘ ܛܽܘܥܝܰܝ ܡܚܰܒܠܳܢܺܝܬܐ ܕܪ̈ܶܥܝܳܢܶܐ . ܢܶܪܗܰܛ ܡܳܕܶܝܢ ܐܰܝܟ ܬܰܠܡܺܝ̈ܕܶܐ ܕܰܡܫܺܝܚܐ ܒܰܫܒܺܝܠܐ ܕܚܰܘܺܝ ܠܰܢ ܆ ܘܰܢܗܰܠܶܟ ܒܽܐܘܪܚܐ ܕܰܕܪܰܫ ܠܰܢ . ܘܬܺܐܩܰܪ ܒܥܰܝ̈ܢܰܝܢ ܫܟܳܚܬܳܗ̇ ܕܰܦܫܺܝܛܽܘܬܐ . ܘܢܶܗܘܶܐ ܝܰܠܽܘ̈ܕܶܐ ܫܰܒܪ̈ܶܐ ܇ ܠܰܡܩܰܒܳܠܽܘ ܝܽܘܠܦܳܢܐ ܫܰܦܺܝܪܐ . ܘܢܶܬܥܰܪܰܡ ܐܰܝܟ ܚܘ̈ܰܘܳܬܐ ܠܽܘܩܒܰܠ ܒܥܶܠܕܒܳܒܐ ܕܡܶܬܦܰܪܰܣ ܠܢܶܟܝܳܢܰܢ . ܘܢܶܬܕܟܰܪ ܒܟܽܘܠ ܥܶܕܳܢ ܗܳܝ ܕܡܶܢ ܡܫܺܝܚܐ ܡܳܪܰܢ . ܠܘܳܬ ܟܽܠܗܽܘܢ ܬܰܠܡܺܝ̈ܕܶܐ ܒܡܶܠܬܶܗ ܐܶܬܰܐܡܪܰܬ . ܕܟܽܠ ܡܰܢ ܕܠܐ ܢܩܰܒܶܠ ܡܰܠܟܽܘܬܐ ܕܰܐܠܳܗܐ ܐܰܝܟ ܛܰܠܝܐ ܠܐ ܢܶܥܽܘܠ ܠܳܗ̇ . ܕܰܚܢܰܢ ܟܽܠܰܢ ܒܛܰܝܒܽܘܬܶܗ ܢܶܫܬܘܶܐ ܠܳܗ̇ ܆ ܘܝܳܪ̈ܽܘܬܶܐ ܥܰܡ ܟܽܘܠܗܽܘܢ ܩܰܕܺܝ̈ܫܶܐ ܢܶܗܘܶܐ : ܒܪ̈ܰܚܡܰܘܗܝ ܕܺܝܠܶܗ ܕܰܡܫܺܝܚܐ ܐܰܠܳܗܐ ܆ ܕܠܶܗ ܫܽܘܒܚܐ ܠܥܳܠܡܺܝܢ ܐܰܡܺܝܢ ܀܀ ܫܠܶܡ ܡܺܐܡܪܐ ܕܰܬܪ̈ܶܝܢ ܕܥܰܠ ܦܫܺܝܛܽܘܬܐ ܀ ܡܐܡܪܐ ܕܚܡܫܐ ܕܥܠ ܦܫܝܛܘܬܐ ܡܐܡܪܐ ܕܚܡܫܐ ܕܥܠ ܦܫܝܛܘܬܐ