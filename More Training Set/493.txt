ܦܘܩ̈ܕܢܐ ܘܙܘܗܪ̈ܐ ܕܠܘܬ ܟܗ̈ܢܐ ܘܒ̈ܢܝ ܩܿܝܡܐ ܦܘܩ̈ܕܢܐ ܘܙܘܗܪ̈ܐ ܕܠܘܬ ܟܗ̈ܢܐ ܘܒ̈ܢܝ ܩܿܝܡܐ ܕܡܪܝ ܪܒܘܠܐ ܐܦܣܩܘܦܐ ܕܐܘܪܗܝ ܀ ܩܕܡ ܟܠ ܡܕܡ ܆ ܢܿ̈ܘܘܢ ܒ̈ܢܝ ܥܕܬܐ ܝܕܥܝܼܢ . ܗܝܡܢܘܬܐ ܫܪܝܪܬܐ ܕܥܕܬܐ ܩܕܝܫܬܐ . ܕܠܐ ܢܗܘܘܢ ܡܿܛܥܝܢ ܠܗܘܢ ܗܪ̈ܣܝܘܛܐ ܀ ܠܐ ܐܢܫ ܡܢ ܦܪ̈ܝܗܕܘܟܐ ܐܘ ܩ̈ܫܝܫܐ ܘܡܫܡ̈ܫܢܐ ܇ ܐܘ ܡܢ ܒ̈ܢܝ ܩܝܡܐ ܢܥܼܡܪ ܥܡ ܢܫ̈ܐ . ܐܠܐ ܐܢ ܥܡ ܐܡܗ . ܐܘ ܚܬܗܼ ܐܘ ܥܡ ܒܪܬܗ . ܘܠܐ ܢܘܬܒܘܢ ܐܢ̈ܝܢ ܠܒܪ ܡܢܗܘܢܿ . ܘܗܘܼܘ ܐܡܝܢܝܢ ܨܐܕܝܗܝܢ ܀ ܠܐ ܗܘܼܘ ܥܿܨܝܢ ܩܫ̈ܝܫܐ ܘܡܫܡ̈ܫܢܐ ܘܒ̈ܢܝ ܩܝܡܐ ܇ ܠܒܿܢܬ ܩܝܡܐ ܕܢܙܩܪ̈ܢ ܠܗܘܢ ܡܐܢ̈ܐ ܒܩܛܝܪܐ ܀ ܠܐ ܢܫܬܿܡܫܘܢ ܩܫ̈ܝܫܐ ܘܡܫܡ̈ܫܢܐ ܡܢ ܢܫ̈ܐ . ܘܝܬܝܪܐܝܬܼ ܡܢ ܒܢ̈ܬ ܩܝܡܐ ܀ ܘܠܐ ܢܗܘܘܢ ܫܩܠܝܢ ܫܘܚܕܐ ܩܫܝ̈ܫܐ ܘܡܫܡ̈ܫܢܐ ܘܦܪ̈ܝܗܕܘܛܐ ܡܢ ܐܢܫ . ܘܝܬܝܪܐܝܬܼ ܡܢ ܐܝܠܝܢ ܕܐܝܬ ܠܗܘܢ ܕܝܢܼܐ ܀ ܠܐ ܢܪܡܘܢ ܩܫ̈ܝܫܐ ܘܡܫܡ̈ܫܢܐ ܓܒܼܝ̈ܬܐ ܇ ܥܠ ܒ̈ܢܝ ܩܝܡܐ ܘܥܠ ܥ̈ܠܡܝܐ . ܐܦܠܐ ܐܢ ܡܬܦܼܩܕܝܢ ܡܢ pb. 216 ܗܿܢܘܢ ܕܡܕܝܢܬܐ . ܐܠܐ ܘܠܝ̈ܬܐ ܕܥܕܬܐ ܢ̈ܬܡܠܝܼܢ . ܡܢ ܡܿܢ ܕܝܗܿܒ ܒܨܒܝܢܗ ܀ ܠܐ ܡܐ ܕܐܿܙܠ ܐܦܣܩܦܐ ܠܩܪܝܬܐ ܇ ܢܗܘܘܢ ܪܡܿܝܢ ܓܒܼܝ̈ܬܐ ܥܠ ܥ̈ܠܡܝܐ ܒܫܡܐ ܕܐܦܣܩܘܦܐ . ܐܠܐ ܐܢ ܒܥܕܬܐ ܢܦܩܘܢ ܆ ܡܕܡ ܕܣܦܿܩܼ ܡܢ ܕܥܕܬܐ . ܘܐܢ ܕܝܢ ܠܝܬ ܒܥܕܬܐܼ ܠܐ ܢܬܠܘܢ ܡܕܡ ܀ ܠܐ ܢܗܘܘܢ ܟܗ̈ܢܐ ܬܿܒܥܝܢ ܐܝܩܪܐ ܕܥܐܕ̈ܐ ܐܘ ܕܢܝܚ̈ܬܐ ܇ ܒܦܪܨܘܐ ܕܡܣܗܟܢܐ ܠܐܢܫ ܡܕܡ ܒܩܛܝܪܐ . ܐܠܐ ܢܿܬܠܘܢܼ ܠܨܒܝܢܗ ܕܗܘܿ ܡܿܢ ܕܝܗܿܒ ܀ ܠܐ ܢܗܘܘܢ ܩܫ̈ܝܫܐ ܘܡ̈ܫܡܫܢܐ ܘܒ̈ܢܝ ܩܝܡܐ ܘܒ̈ܢܬ ܩܝܡܐ ܇ ܬܿܒܥܝܢ ܪܒܝܬܐ ܐܘ ܩܿܨܨܐ ܇ ܐܘ ܟܘܿܠܗܝܢ ܐܘܡ̈ܢܘܬܐ ܕܝܘܬܪ̈ܢܐ ܛܢ̈ܦܐ ܀ ܠܐ ܢܪܦܼܘܢ ܠܒ̈ܢܝ ܩܝܡܐ ܐܘ ܠܒ̈ܢܬ ܩܝܡܐ ܇ ܟܗܢ̈ܝܗܘܢ ܕܢܥܡܼܪܘܢ ܥܡ ܥܠܡ̈ܝܐ ܐܠܐ ܥܡ ܐܢܫ̈ܝܗܘܢ ܒܠܚܘܼܕ ܐܘ ܥܡ ܚ̈ܕܕܐ ܀ ܗܘܼܘ ܐܡܝܢܝܢ ܒܨܘܡܐ ܘܚܦܼܝܛܝܢ ܒܨܠܘܬܐܼ ܟܠܗܘܢ ܒ̈ܢܝ ܥܕܬܐ . ܗܘܼܘ ܝܨܦܝܢ ܕܡܣ̈ܟܢܐܼ ܘܬܿܒܥܝܢ ܕܝܢܼܐ ܕܛܠܝ̈ܡܐܼ ܕܠܐ ܡܿܣܒ ܒܐܦ̈ܐ ܀ ܟܠܗܘܢ ܟܗ̈ܢܐ ܕܒܩܘܪ̈ܝܐܼ . ܗܘܼܘ ܝ݀ܨܦܝܢ ܕܡܣ̈ܟܢܐ ܕܨܝܒܝܢ ܠܘܬܗܘܢܼ ܘܡܼܢܝܚܝܢ ܠܗܘܢ . ܘܝܬܝܪܐܝܬܼ ܕܐܝܠܝܢ ܕܒ̈ܢܝ ܩܝܡܐ ܐܢܘܢ ܀ ܠܐ ܢܗܘܘܢ ܦܪ̈ܝܗܕܘܛܐ ܡܿܩܪܒܝܢ ܠܓܒܪܐ ܕܐܝܬ ܒܗ ܙܐܛܡܐ ܠܕܪܓܐ ܕܟܗܢܘܬܐ . ܘܠܐ ܠܐܝܠܝܢ ܕܐܝܬܝܗܘܢ ܒܢܝܪܐ ܕܥܼܒܕܘܬܐ ܘܠܐ ܐܬܿܚܪܪܘ . ܐܠܐܼ ܐܝܟܢܐ ܕܦܩܿܕ ܫܠܝܚܐ ܀ ܠܐ ܠܟܠ ܐܢܫ ܢܓܥܼܠܘܢ ܦܪ̈ܝܗܕܘܛܐ ܕܝ̈ܢܼܐ ܠܡܫܡܥ . ܐܠܐܼ ܠܐܢܫܐ ܐܝܠܝܢ ܕܐܬܝܕܥܘ ܒܢܣܝܢܐ ܕܒܐܦ̈ܐ ܠܐ ܢܣܿܒܝܢ . ܢܿܗܘܘܢ ܩܫ̈ܝܫܝܐ ܘܡܫܡ̈ܫܢܐ ܇ ܫܩܝܠܝܢ ܛܥܢܐ ܕܕܝܪ̈ܬܐ ܕܐܝܬ ܒܐܪ̈ܥܬܗܘܢ . ܘܗܘܼܘ ܝܨܦܝܢ ܕܝܠܗܘܢܼ pb. 217 ܐܝܟ ܕܗܕܡ̈ܝܗܘܢ . ܘܗܘܼܘ ܡܚܦܿܛܝܢ ܐܦ ܠܥܠܡ̈ܝܐܼ݂ ܕܢܫܬܘܬܦܘܢ ܠܗܘܢ ܒܗܠܝܢ ܦܓܪ̈ܢܝܬܐ . ܘܠܐ ܢܗ̈ܘܝܢ ܥ̈ܐܠܢ ܢܫ̈ܐ ܇ ܠܓܘ ܡܢ ܬܪ̈ܥܐ ܕܕܝܪ̈ܬܗܘܢ ܀ ܒܟܘܠ ܥܕܬܐ ܕܐܝܬܼ . ܢܿܗܘܐ ܝܕܝܥ ܒܝܬܐ ܚܕ ܇ ܕܢܗܘܘܢ ܡܬܬܢܝܚܝܢ ܒܗ ܡܣ̈ܟܢܐ ܕܨܝܒܝܢ ܠܬܡܢ . ܠܩ̈ܨܘܡܐ ܕܝܢ ܘܠܠܚܘ̈ܫܐ : ܘܠܐܝܠܝܢ ܕܟܬܿܒܝܢ ܛܣ̈ܐ ܘܡܫܚܿܝܢ ܠܓܒܪ̈ܐ ܘܠܢ̈ܫܐ : ܕܡܬܼܕܒܪܝܢ ܒܐܣܟܡܐ ܕܐܣܝܘܬܐܼ݂ ܡܢ ܟܠܗ ܐܬܪܐ ܪܕܘܦܘ . ܘܣܒܘ ܡܢܗܘܢ ܥܿܪ̈ܒܐܿ ܕܠܐܘܚܕܢܼܢ ܠܐ ܢܥܠܘܢ ܀ ܠܐ ܢܪܦܘܼܢ ܠܒ̈ܢܬ ܩܝܡܐ ܇ ܕܚܕܐ ܚܕܐ ܗܼܘ̈ܝ ܐܬܝ̈ܢ ܠܥܕܬܐ ܐܘ ܐܙ̈ܠܢ ܒܠܠܝܐ . ܐܢ ܡܫܟܚܐ ܕܝܼܢ ܥܡ ܚ̈ܕܕܐ ܢܥܡܪ̈ܢ ܀ ܘܗܟܢܐ ܕܝܢ ܐܦ ܒ̈ܢܝ ܩܝܡܐ . ܐܢ ܐܝܬ ܐܢܫ ܡܢ ܒ̈ܢܝ ܩܝܡܐ ܐܘ ܡܢ ܒ̈ܢܬ ܩܝܡܐ ܕܚܣܝܪ ܠܗܘܢܼ . ܗܘܼܘ ܫܩܝܠܝܢ ܨܦܬܗܘܢ ܩܫ̈ܝܫܐܼ ܐܘ ܡܫܡ̈ܫܢܐ ܕܩܪܝܬܗܘܢ ܀ ܐܢ ܕܝܢ ܠܐ ܡܿܛܝܐ ܒܐܝ̈ܕܘܗܝܼ . ܗܢܘܼܐ ܡܘܕܥ ܠܼܢ ܕܢܐܟܦ ܕܝܠܗܘܢ . ܕܕܠܡܐ ܡܛܘܠ ܚܣܝܘܬܗܘܢܿ . ܢܬܥܼܨܘܢ ܠܡܥܒܕ ܡܕܡ ܕܠܐ ܘܿܠܐ ܀ ܗܘܼܘ ܝܠܦܝܢ ܡܙܡܘܪ̈ܐ ܒ̈ܢܝ ܩܝܡܐ . ܘܒ̈ܢܬ ܩܝܡܐ ܕܝܼܢ ܐܦ ܡܕܪ̈ܫܐ ܀ ܠܐ ܢܗܘܘܢ ܦܪܫܝܢ ܫܡܐ ܕܐܠܗܐ ܘܝܡܿܝܢ ܩܫܝ̈ܫܐ ܐܘ ܡܫܡ̈ܫܢܐ ܇ ܘܒ̈ܢܝ ܩܝܡܐ ܘܒ̈ܢܬ ܩܝܡܐ . ܠܐ ܥܠ ܕܓܠܬܐܼ ܘܠܐ ܥܠ ܫܪܝܪܬܐ . ܐܠܐܼ ܐܝܟܢܐ ܕܦܩܝܕ ܀܀ ܠܐ ܢܗܘܘܢ ܫܿܪܝܢ ܦܪ̈ܝܗܕܘܛܐ . ܘܩ̈ܫܝܫܐ ܐܘ ܡܫܡ̈ܫܢܐ ܇ ܒܝܬ ܡܼܫܪ̈ܝܢܐ ܐܘ ܒܦܘܛܩܐ ܡܐ ܕܥܐܠܝܢ ܠܡܕܝܢܬܐ . ܐܠܐ ܢܿܗܘܘܢ ܫܿܪܝܢ ܒܟܣܢܕܘܟܝܢ ܕܥܕܬܐܼ݂ ܐܘ ܒܕܝܪ̈ܬܐ ܕܠܒܪ ܀ ܢܿܗܘܘܢ ܪܚܝܩܝܢ ܡܢ ܚܡܪܐ ܘܡܢ ܒܣܪܐ ܩܫܝ̈ܫܐ ܘܡܫܡ̈ܫܢܐܼ . ܘܒ̈ܢܝ pb. 218 ܩܝܡܐܼ . ܘܒ̈ܢܬ ܩܝܡܐ . ܐܢ ܕܝܢ ܐܝܬ ܒܗܘܢ ܕܢܣܼܝܣ ܒܓܘܫܡܗܼ . ܢܿܬܚܫܚ ܩܠܝܠܼ ܐܝܟ ܕܟܬܝܒ . ܠܗܠܝܢ ܕܝܢ ܕܪܘܿܝܢ ܐܘ ܥܐܠܝܢ ܠܒܝܬ ܩ̈ܦܠܐܼ . ܢܿܫܬܕܘܢ ܡܢ ܥܕܬܐ ܀ ܠܐ ܗܘܼܘ ܡܬܝܿܥܢܝܢ ܕܢܩܢܘܢ ܝܬܝܪ ܠܒܪ ܡܢ ܚܫܚܬܗܘܢܿ . ܟܠܗܘܢ ܐܝܠܝܢ ܕܠܡܫܝܚܐ ܐܬܬܠܡܕܘ . ܐܠܐ ܗܘܼܘ ܡܦܪܢܣܝܢ ܠܗܼ ܠܡܣ̈ܟܢܐ ܀ ܠܐ ܢܗܘܘܢ ܩ̈ܫܝܫܐ ܘܡܫܡ̈ܫܢܐ ܘܒ̈ܢܝ ܩܝܡܐ ܇ ܐܦܛܪ̈ܘܦܐ ܐܘ ܫܠܝ̈ܛܢܐ ܠܐܢܫܐ ܥ̈ܠܡܝܐ ܇ ܐܘ ܢܩܒܿܠܘܢ ܥܠܝܗܘܢ ܕܝܢܼܐ ܕܒ̈ܢܝ ܓܢܣܗܘܢ ܇ ܐܘ ܕܡܢ ܕܗܼܘ ܢܗܘܘܢ ܐܓܪܝܢ ܠܗܘܢ ܕܝ̈ܢܼܐ ܇ ܘܡܬܐܡܢܝܢ ܒܬܪܥܐ ܕܕܝܿܢܐ ... ܢܿܗܘܘܢ ܐܡܝܢܝܢ ܩܫ̈ܝܫܐ ܘܡܫܡ̈ܫܢܐ ܘܒ̈ܢܝ ܩܝܡܐ ܘܒ̈ܢܬ ܩܝܡܐܼ ܒܬܫܡܫܬܐ ܕܥܕܬܐ ܇ ܘܠܐ ܢܒ݀ܛܠܘܢ ܥ̈ܕܢܐ ܕܨܠܘܬܐ ܘܕܡܙܡܘܪ̈ܐ ܒܠܠܝܐ ܘܒܐܝܡܡܐ ܀ ܗܘܼܘ ܡܚܼܪܡܝܢ ܘܐܣܪܝܢ ܘܡܫܕܪܝܢ ܠܡܕܝܢܬܐ ܠܕܝܿܢܼܐ ܇ ܠܥܠܡܝܐ ܐܝܢܐ ܕܡܡܪܚ ܘܫܿܩܠ ܒܪܬ ܩܝܡܐ . ܐܢ ܕܝܢ ܐܦ ܗܝܼ ܒܨܒܝܢܗܿ ܐܬܼܚܒܠܬܼ . ܐܦ ܠܗܿ ܢܫܕܪܘܢ . ܒ̈ܢܝ ܩܝܡܐ ܐܘ ܒ̈ܢܬ ܩܝܡܐ ܐܝܠܝܢ ܕܢܦܿܠܝܢ ܡܢ ܕܪܓܗܘܢܼ . ܠܕܝܪ̈ܬܼܐ ܕܫܪܘ ܐܢܘܢܼ ܠܬܝܒܘܬܐ . ܐܠܐ ܕܝܢ ܡܩܿܘܝܢ ܒܕܝܪܐܼ . ܠܐ ܢܬܿܩܒܠܘܢ ܒܥܕܬܐ . ܐܠܐ ܢܿܗܘܘܢ ܟܕ ܟܼܠܝܢ ܥܡ ܐܒܗ̈ܝܗܘܢܼ ܟܡܐ ܙܒܢܐ ܕܙܿܕܩ ܀ ܠܐ ܢܗܘܘܢ ܡܩܒܿܠܝܢ ܠܬܘܠܡܕܐ ܇ ܠܐܢܬܬܐ ܕܐܝܬ ܠܗܿ ܓܒܪܐ ܠܒܪ ܡܢ ܓܒܪܗܿ . ܘܠܐ ܠܓܒܪܐ ܕܐܝܬ ܠܗ ܐܢܬܬܐ ܒܠܥܕ ܡܢ ܫܘܬܦܬܗ . ܕܠܐ ܢܗܘܐ ܡܬܓܿܕܦ ܫܡܐ ܕܐܠܗܐ ܀ ܠܐ ܢܗܘܘܢ ܟܗ̈ܢܐ ܫܒܩܝܢ ܡܩܿܒܝܢ ܠܩܘܕܫܐ ܠܐܝܠܝܢ ܕܡܫܬܟܚܝܢ pb. 219 ܒܙܢܝܘܬܐ ܇ ܠܒܪ ܡܢ ܦܘܩܕܢܢ ܕܝܠܢ ܀ ܠܐ ܐܢܫ ܡܢ ܩܫ̈ܝܫܐ ܐܘ ܡܢ ܡܫܡ̈ܫܢܐ ܐܘ ܚܕ ܡܢ ܒܢܝܗܿ ܕܥܕܬܐ ܇ ܢܡܪܚ ܘܢܣܼܝܡ ܡܐܢ̈ܐ ܫܚ̈ܝܡܐ ܨܝܕ ܡ̈ܐܢܐ ܕܩܘܕܫܐ ܇ ܒܩܒܘܬܐ ܐܘ ܒܦܕܪܣܩܐ ܀ ܠܐ ܐܢܫ ܢܡܪܚ ܘܢܬܿܩܪܒ ܘܢܬܠ ܩܘܪܒܢܐ ܇ ܟܕ ܠܐ ܐܝܬܘܗܝ ܩܫܝܫܐ ܐܘ ܡܫܡܫܢܐ . ܟܠܗܘܢ ܡܪ̈ܝ ܩܘܪ̈ܝܐܼ݂ ܒܐܝܩܪܐ ܕܡܬܼܬܚܝܒ ܠܗܘܢ ܐܚܘܕܘ ܐܢܘܢ . ܟܕ ܠܐ ܢܣܿܒܝܢ ܐܢܬܘܢ ܒܐܦ̈ܝܗܘܢ ܘܛܠܡܝܢ ܐܢܬܘܢ ܠܡܣܟ̈ܢܐ ܀ ܠܐ ܗܘܼܝܬܘܢ ܓܢܓܿܕܝܢ ܠܐܢܫ . ܐܢ ܕܝܢ ܐܝܬ ܨܒܘܬܐ ܕܡܛܘܠܬܗܿ ܐܠܨܐ ܠܡܢܿܓܕܘܼ . ܐܘ ܥܕܡܐ ܠܕܘܿܚܠܐ ܢܓܿܕܘ ܆ ܐܘ ܠܕܝܿܢܘ̈ܗܝ ܕܥܠܡܐ ܫܕܪܘ ܠܡܣ̈ܟܠܢܐ ܀ ܗܼܘܝܬܘܢ ܫܿܪܝܢ ܕܝ̈ܢܼܐܼ . ܘܠܐ ܢܗܘܘܢ ܐܿܬܝܢ ܫܚܩܝܢ ܒܕܝܢܬܐ . ܘܐܝܠܝܢ ܕܥܿܒܪܝܢ ܠܟܘܢܼ ܫܕܪܘ ܩܕܡܝܢ ܀ ܠܐ ܢܫܒܩܘܢ ܠܒ̈ܢܝ ܩܝܡܐ ܕܢܐܙܠܘܢ ܠܟܢ̈ܫܐ ܐܘ ܠܕܘ̈ܟܝܬܐ ܐܚܪ̈ܢܝܬܐ ܒܠܥܕ ܡܢ ܩܫ̈ܝܫܐ . ܘܠܐ ܒ̈ܢܬ ܩܝܡܐ ܒܠܥܕ ܡܢ ܡܫܡ̈ܫܢܝܬܐ ܀ ܠܐ ܐܢܫ ܡܢ ܩܫ̈ܝܫܐ ܐܘ ܡܢ ܡܫܡ̈ܫܢܐ ܐܘ ܡܢ ܒ̈ܢܝ ܩܝܡܐ ܇ ܒܠܥܕ ܡܢ ܦܘܩܕܢܢ ܢܚܙܘܩ ܠܩܝܡܛܛܘܢܿ . ܐܘ ܠܕܘܟܬܐ ܪܚܩܝܬܐ ܘܢܪܦܼܐ ܥܕܬܗ . ܐܦ ܠܐ ܐܢ ܐܝܬܘܗܝ ܣܘܥܪܢܐ ܕܩܪܝܬܗ ܐܘ ܕܥܕܬܗ ܀ ܢܗܿܘܘܢ ܝܨܦܝܢ ܕܬܫܡܫܬܐ ܕܒܝܬܐ ܕܐܠܗܐܼ ܟܠܗܘܢ ܟܗ̈ܢܐ . ܘܗܘܼܘ ܥܒܕܝܼܢ ܟܠ ܡܕܡ ܕܡܬܼܒܥܐ ܠܬܘܿܩܢܗ ܕܒܝܬܐ . ܘܠܐ ܗܘܼܘ ܡܬܪܣܝܢ ܚܝ̈ܘܬܐ ܒܥܕܬܐܼ݂ ܕܠܐ ܢܨܿܛܥܪ ܒܝܬܐ ܕܐܠܗܐ ܀ ܦܪܝܗܕܘܛܐ ܐܘ ܩܫܝܫܐ ܘܡܫܡܫܢܐ ܕܢܿܦܩ ܡܢ ܥܠܡܐܼ݂ ܡܕܡ ܕܐܝܬ ܠܗܼ ܠܥܕܬܐ ܢܗܘܐ ܫܒܿܩ ܀ ܠܐ ܢܗܘܘܢ ܩܫ̈ܝܫܐ ܐܘ ܡܫܡ̈ܫܢܐ ܥܪܒܝܢ ܐܘ ܒ̈ܢܝ ܩܝܡܐ ܒܟܬܒܐ ܠܐܢܫܼ pb. 220 ܘܠܐ ܕܠܐ ܟܬܒܐ ܀ ܢܿܗܘܘܢ ܥܡܪܝܢ ܒܥܕܬܐ ܩܫ̈ܝܫܐܼ ܐܦ ܡܫ̈ܡܫܢܐ . ܘܐܢ ܡܫܟܚܐܼ ܐܦ ܒ̈ܢܝ ܩܝܡܐ ܀ ܬܿܗܘܐ ܒܛܝܼܠܘܬܐ ܠܩܫ̈ܝܫܐ ܘܠܡܫ̈ܡܫܢܐܼ . ܕܒܟܠܗܝܢ ܥܕ̈ܬܐ ܐܘܢܓܠܝܘܢ ܕܡܦܪ̈ܫܐ ܢܗܘܐ ܐܝܬܼ ܘܡܬܼܩܪܐ ܀ ܩܫ̈ܝܫܐ ܢܗܘܘܢ ܩܿܪܝܢ ܐܘܢܓܠܝܘܢ ܐܝܟܐ ܕܐܝܬܼ ܘܠܐ ܡܫܡ̈ܫܢܐ ܀ ܐܦ ܪܘܫܡܐ ܐܝܟܐ ܕܐܝܬܼ . ܩܫܝ̈ܫܐܼ ܗܼܢܘܢ ܢܗܘܘܢ ܝܗܿܒܝܢ ܀ ܠܐ ܢܗܘܘ ܥ̈ܠܡܝܐ ܪ̈ܒܝ ܒ̈ܬܐ ܒܥܕܬܐ ܇ ܐܠܐ ܐܢ ܐܝܟܐ ܕܠܝܬ ܒ̈ܢܝ ܩܝܡܐ ܕܥܗܿܢܝܢ ܀ ܠܐ ܢܗܘܘܢ ܫܬܿܝܢ ܚܡܪܐ ܒ̈ܢܝ ܒܝܡܐ ܇ ܐܘ ܒܢ̈ܬ ܩܝܡܐ ܒܬܪ ܥܢܝܕܐ ܀ ܠܐ ܗܘܝܬܘܢ ܡܩܒܿܠܝܢ ܠܐܢܫ ܐܓܪܐ ܦܠܣܘܢ ܇ ܘܡܛܠܬܗܿ ܣܥܪܝܢ ܐܢܬܘܢ ܡܕܡ ܠܒܪ ܡܢ ܟܐܢܘܬܐ ܀ ܠܐ ܗܘܼܘ ܡܫܬܘܬܦܝܢ ܒ̈ܢܝ ܥܕܬܐ ܠܗܪ̈ܣܝܘܛܐ ܇ ܠܐ ܒܡܠܬܐ ܘܠܐ ܒܣܘܥܪܢܐ ܀ ܠܐ ܢܪܦܘܢ ܠܐܢܫ ܡܢ ܗܪ̈ܣܝܘܛܐ ܕܢܬܒ ܒܕܝܪܐ . ܘܠܐ ܢܬܿܩܪܒ ܠܩܘܕܫܐ ܚܕ ܡܢ ܗܪ̈ܣܝܘܛܐ ܇ ܕܐܬܿܝܢ ܠܥܕܬܐ ܘܦܠܼܝܓ ܪܥܝܢܗܘܢ ܀ ܟ̈ܬܒܐ ܕܗܪ̈ܣܝܘܛܐ ܘܟ̈ܦܦܬܐܿ ܒܨܘܼ ܒܟܠ ܕܘܟܐ . ܘܐܝܟܐ ܕܡܫܟܚܝܢ ܐܢܬܘܢ ܆ ܐܘ ܐܝܬܘ ܠܼܢ ܐܘ ܐܘܩܕܘ ܒܢܘܪܐ .. ܠܐ ܢܗܘܘܢ ܡܩܒܿܠܝܢ ܠܗܪ̈ܣܝܘܛܐ ܇ ܠܡܥܡܘܕܝܬܐ ܕܠܐ ܦܘܪܫܢܐ . ܐܠܐ ܢܿܚܘܘܢ ܒܘܩܝܐܼ ܘܟܢ ܢܬܩܿܒܠܘܢ ܀ ܠܐ ܢܗܘܘܢ ܝܗܒܝܢ ܟܗ̈ܢܐ ܩܘܪܒܢܐ ܠܐܝܠܝܢ ܕܡܬܿܢܣܝܢ ܡܢ ܕܝ̈ܘܐ . ܕܠܐ ܢܗܘܐ ܨܥܪܐ ܠܩܘܕܫܐ ܒܫܘܬܦܘܬܐ ܕܫܐܕ̈ܐ ܀܀ ܐܝ̈ܠܢܐ ܐܝܠܝܢ ܕܢܕܝܪܝܢ ܗܘܘ ܠܫܐܕ̈ܐܼ ܦܣܘܩܘ . ܘܢܗܘܘܢ ܠܢܦܩܿܬܐ ܕܥܕܬܐ ܕܕܘܟܝ̈ܬܗܘܢ . ܐܢ ܩܝܿܡ ܒܕܘܟܬܐ ܫܪܟܢܐ ܕܒܝܬ ܦܬܟܪ̈ܐܼ . ܢܿܬܥܼܩܪ ( ܡܘ ) ܠܝܐܼ ܕܠܐ ܫܓܘܫܝܐ . ܥ̈ܕܬܐ pb. 221 ܐܝܟܐ ܕܠܝܬܼ ܒܢܼܘ . ܘܗܠܝܢ ܕܒ̈ܢܝܢ ܢܬܚܘܪ̈ܢ . ܘܢܗ̈ܘܝܢ ܠܗܝܢ ܩܢ̈ܟܣܼ ܘܕܪ̈ܐ ܡܫܪ̈ܪܬܐ ... ܠܐ ܐܢܫ ܡܢ ܒܢ̈ܝܗܿ ܕܥܕܬܐ ܇ ܐܝܠܝܢ ܕܩܼܪܐ ܥܠܝܗܘܢ ܫܡܗ ܕܡܫܝܚܐ ܇ ܢܡܪܚ ܘܢܦܣܘܩ ܢܦܫܗ . ܠܐ ܢܗܘܐ ܓܒܪܐ ܫܒܿܩ ܐܢܬܬܗ ܇ ܟܕܠܐ ܐܫܟܚܗܿ ܒܓܘܪܐ . ܐܦ ܠܐ ܐܢܬܬܐ ܬܗܘܐ ܫܒܩܐ ( ܒܥܠـ ) ـܗܿ ܒܥ̈ܠܠܢ ܥ̈ܠܠܢ ܀ ܠܐ ܐܢܫ ܢܗܘܐ ܫܩܿܠ ܒܪܬ ܚܬܗ ܐܘ ܒܪܬ ܐܚܘܗܝ . ܐܦ ܠܐ ܚܠܬܗ ܐܘ ܥܡܬܗ ܀ ܠܐ ܢܣܩܘܢ ܒ̈ܢܝ ܩܫܝܡܐ ܠܩܣܛܪܘܡܐ ܕܡܕܒܚܐ . ܘܠܐ ܡܕܡ ܕܡܐܟܘܠܬܐ ܢܣܩܘܢ ܠܩܢܟܿܐ ܇ ܐܘ ܢܐܟܠܘܢ ܬܡܢ ܟܗ̈ܢܐ ܇ ܐܘ ܐܢܫ ܢܠܥܣ ܒܗܝܟܠܐ . ܘܠܐ ܢܬܬܣܝܡ ܬܡܢ ܡܕܡ ܆ ܐܠܐ ܐܢ ܡ̈ܐܢܝ ܩܘܕܫܐ ܀ ܩܫܝ̈ܫܐ ܡ̈ܫܡܫܢܐ ܡܐ ܕܝܗܒܝܢ ܩܘܕܫܐܼ . ܠܐ ܗܘܼܘ ܡܩܿܒܠܝܢ ܡܘܗܒܬܐ ܡܕܡܿ . ܡܢ ܗܠܝܢ ܕܢܣܒܝܢ ܩܘܕܫܐ ܀܀ pb. 216 pb. 217 pb. 218 pb. 219 pb. 220 pb. 221 ܀ ܫܼܠܡܘ ܦܘܩ̈ܕܢܐ ܘܙܘܗܪ̈ܐ ܕܠܘܬ ܟܗ̈ܢܐ ܀ ܀ ܘܒ̈ܢܝ ܩܿܝܡܐ ܀ ܦܘܩ̈ܕܢܐ ܘܙܘܗܪ̈ܐ ܕܠܘܬ ܟܗ̈ܢܐ ܘܒ̈ܢܝ ܩܿܝܡܐ ܦܘܩ̈ܕܢܐ ܘܙܘܗܪ̈ܐ ܕܠܘܬ ܟܗ̈ܢܐ ܘܒ̈ܢܝ ܩܿܝܡܐ