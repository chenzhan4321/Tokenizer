ܥܲܠ ܡܲܬܼܠܵܐ ܕܐܸܡܲܪ ܡܵܪܲܢ ܕܦܵܥ̈ܠܹܐ ܕܐܸܓܲܪ ܡܵܪܹܐ
                    ܟܲܪܡܵܐ ܕܝܼܠܹܗ ܕܩܲܕܝܼܫܵܐ ܡܵܪܝ ܝܲܥܩܘܿܒ̣ ܡܐܡܪܐ . ܢܕ . ܕܥܲܠ ܡܲܬܼܠܵܐ ܕܐܸܡܲܪ ܡܵܪܲܢ ܕܦܵܥ̈ܠܹܐ ܕܐܸܓܲܪ ܡܵܪܹܐ ܟܲܪܡܵܐ . ܕܝܼܠܹܗ ܕܩܲܕܝܼܫܵܐ ܡܵܪܝ ܝܲܥܩܘܿܒ̣ ܡܐܡܪܐ . ܢܕ . ܕܥܲܠ ܡܲܬܼܠܵܐ ܕܐܸܡܲܪ ܡܵܪܲܢ ܕܦܵܥ̈ܠܹܐ ܕܐܸܓܲܪ ܡܵܪܹܐ ܟܲܪܡܵܐ . ܐܸܦ̮ܬܲܚ ܣܸܦ̈ܘܵܬܼܝ ܠܲܡܡܲܠܵܠܘܼ ܒܚܘܼܒܵܐ ܫܲܪܒܵܟ̣ : ܒܲܪ ܐܲܠܵܗܵܐ ܗܲܒ̣ ܠܝܼ ܕܐܸܡܪܵܟ̣ ܥܲܬ݁ܝܼܪܵܐܝܼܬܼ ܀ ܒܵܟ̣ ܗܵܡܹ̇ܣ ܐ̄ܢܵܐ ܐܸܓ̣ܢܘܿܒ̣ ܡܸܢܸܟ̣ ܟܠ ܣܝܼ̈ܡܵܬܼܵܐ : ܡܵܪܵܐ ܕܓܲܙܹ̈ܐ ܗܲܒ̣ ܠܝܼ ܥܘܼܬܼܪ̈ܲܝܟ ܐܸܣܒܲܥ ܐܸܢܘܿܢ ܀ ܓܠܝܼ ܠܝܼ ܐ̄ܪ̈ܵܙܲܝܟ ܕܐܸܓ̣ܠܸܐ ܐܸܢܘܿܢ ܠܐܲܪܥܵܐ ܟ̱ܠܵܗ̇ : ܕܬܸܗܘܸܐ ܟ̱ܠܵܗ̇ ܙܵܡ̇ܪܵܐ ܫܘܼܒ̣ܚܵܐ ܠܐܲܠܵܗܘܼܬܼܵܟ̣ ܀ ܕܝܼܠܵܟ̣ ܐܸܢܘܿܢ ܟܠܗܘܿܢ ܥܘܼܬܼܪܹ̈ܐ ܕܐܝܼܬܼ ܠܹܗ ܠܐܲܒ̣ܘܼܟ̣ : ܡܸܢܗܘܿܢ ܗܲܒ̣ ܠܝܼ ܕܐܸܥܬܲܪ ܘܐܲܥܬܲܪ ܠܲܕܼܫܵܡܲܥ ܠܝܼ ܀ ܗܲܒ̣ ܠܝܼ ܡܸܠܬܼܵܟ̣ ܕܐܝܼܬܹܝܗ̇ ܥܘܼܬܼܪܵܐ ܠܲܕܼܩܵܢܹ̇ܐ 1 : ܠܵܗ̇ : ܐܸܩܢܹܝܗ̇ ܘܐܲܩܢܹܝܗ̇ ܠܐܲܝܢܵܐ ܕܚܵܒܹ̇ܨ ܥܲܠ ܝܘܼܬܼܪ̈ܵܢܹܐ ܀ ܘܲܪܕܼܵܐ ܕܡܸܠܲܝ̈ܟ ܐܸܥܦܸܐ ܒܠܸܫܵܢܝ ܡ̣ܢ ܩܸܪ̈ܝܵܢܲܝܟ : ܘܐܲܦܸܩ 2 : ܐܸܕܼܪܸܐ ܠܟ̣ܢܫܹ̈ܐ ܫܲܪ̈ܒܲܝܟ ܒܲܣܝܼܡܵܐܝܼܬܼ ܀ ܙܡܝܼ̈ܢܹܐ ܚܵܝ̇ܪܝܼܢ ܢܸܫܬ݁ܘܿܢ ܚܲܝܹ̈ܐ ܡ̣ܢ ܐܲܓܵܢܵܟ̣ : ܟܵܣܵܟ̣ ܚܲܝܵܐ ܢܲܪܘܸܐ 3 : ܠܟܸܢܫܵܐ ܕܲܡܣܵܘܲܚ ܠܵܟ̣ ܀ ܚܲܡܪܵܟ̣ ܛܵܒ̣ܵܐ ܒܚܲܪܬܼܵܐ ܕܙܲܒ̣̈ܢܹܐ ܢܦܲܩ̣ ܠܲܒ̣ܪܝܼܬܼܵܐ : ܕܢܲܛ̣ܪܵܟ̣ ܐܲܒ̣ܘܼܟ̣ ܕܲܠܒ̣ܘܼܝܵܐܹܗ ܕܥܵܠܡܵܐ ܬܸܗܘܸܐ ܀ pb. 321 ܛܲܥܡܵܟ̣ ܚܲܠܝܵܐ ܗܵܐ ܡܙܝܼܥ ܠܸܫܵܢܝ 4 : ܐܸܩܥܸܐ ܫܘܼܒ̣ܚܵܐ : ܠܐܲܒ̣ܵܐ ܕܫܲܠܚܵܟ̣ ܕܢܸܬܼܚܲܠܘܿܢ ܒܵܟ̣ ܟܠ ܡܲܪܝܼܪܹ̈ܐ ܀ ܝܼܫܘܿܥ ܕܸܒ̣ܫܵܐ ܕܡ̣ܢ ܬܲܓ̣ܪܘܼܡܬ݂ܗ ܕܐܲܪܝܵܐ ܡܵܘܬܵܐ : ܢܦܲܩ̣ ܕܲܢܚܲܠܸܐ ܚܸܢ̈ܟܹܐ ܕܥܵܠܡܵܐ ܕܡܲܪܝܼܪ̈ܵܢ ܗ̄ܘܲܝ̈ ܀ ܟܵܘܟ݁ܒ̣ܵܐ ܕܲܪܗܸܛ̣ ܘܲܩ̣ܪܵܐ ܒܕܸܢܚܹܗ ܠܐܲܬܼܪ̈ܵܘܵܬܼܵܐ : ܕܢܲܝܬ݁ܘܿܢ ܕܲܫܢܹ̈ܐ ܠܐܲܒ̣ܵܐ ܕܫܲܕܪܹܗ 5 : ܫܘܼܒ̣ܚܵܐ ܪܲܒܵܐ ܀ ܠܵܟ̣ ܡܵܪܝ ܬܸܬ݁ܙܝܼܥ ܟ̱ܠܵܗ̇ ܐܲܪܥܵܐ ܠܲܡܫܲܒܵܚܘܼ : ܕܟ̣ܠܵܗ̇ ܢܸܗܪܲܬ݀ ܡ̣ܢ ܙܲܠܝܼܩܲܝ̈ܟ ܐܲܠܵܗܵܝܹ̈ܐ ܀ ܡܲܝ̈ܵܐ ܐܢ̄ܬ݁ ܚܲܝܹ̈ܐ ܕܟ̣ܠ ܡܲܢ ܕܲܒ̣ܥ̣ܵܐ ܘܐܸܫܬ݁ܝܼ ܡܸܢܵܟ : ܒܣܸܡ̣ ܒܵܟ̣ ܘܲܡܣܲܒܲܥ̣ ܡ̣ܢ ܡܲܒ݁ܘܼܥܵܐ ܕܲܡܠܸܐ ܪ̈ܲܚܡܹܐ ܀ ܢܒܲܥ̣ ܝܘܼܠܦܵܢܵܟ̣ ܡ̣ܢ ܓܵܓ̣ܘܿܠܬܵܐ ܥܕܸܢ ܕܐܲܠܵܗܵܐ : ܘܲܢܦܲܩ̣ ܐܲܫܩ̣ܝܼ ܠܟ̣ܠܵܗ̇ ܒܪܝܼܬܼܵܐ ܕܚܲܪܝܼܒ̣ܵܐ ܗ̄ܘ̣ܵܬܼ ܀ ܣܸܒ̣ܥܲܬ݀ ܡܸܢܵܟ̣ ܐܲܪܥܵܐ ܨܗܝܼܬܼܵܐ ܘܲܡܛܲܪܲܦܬܵܐ : ܘܪܸܘܙܲܬ݀ ܘܲܗܘ݀ܵܬܼ ܐܲܝܟ̣ ܦܲܪܕܲܝܣܵܐ ܕܲܡܠܸܐ ܛܘܼ̈ܒܹܐ ܀ ܥܲܠ̣ܘ ܐܲܝܟ̣ ܬܲܦܹ̈ܐ ܕܢܲܗܪ̈ܵܘܵܬܼܵܐ ܠܥܵܠܡܵܐ ܫܲܪ̈ܒܲܝܟ : ܘܲܒ̣ܝܘܼܠܦܵܢܵܟ̣ ܗܵܐ ܡܸܬܼܗܲܓ݁ܝܵܐ ܒܪܝܼܬܼܵܐ ܟ̱ܠܵܗ̇ ܀ ܦܝܼܫܘܿܢ ܓܝܼܚܘܿܢ ܕܸܩܠܲܬܼ ܘܲܦܪܵܬܼ ܦܵܫ̣ܘ ܡ̣ܢ ܫܸܩܝܵܐ : ܕܡ̣ܢ ( ܬܲܠܡܝܼ̈ܕܲܝܟ ܐܸܬ݁ܬܲܦܲܦ 6 : ܠܹܗ ܠܥܵܠܡܵܐ ܢܸܫܬܸܐ ܀ ܨܠܝܼܒ̣ܵܐ ܬܪܲܥ̣ ܗ̄ܘ̣ܵܐ ܚܲܕܼ ܡܲܒ݁ܘܼܥܵܐ ܡ̣ܢ ܓܵܓ̣ܘܼܠܬܵܐ : ܘܠܲܐܪܒܲܥ ܦܸܢ̈ܝܵܢ ܦܲܠܸܓ̣ ܢܲܦ̮ܫܹܗ ܘܗܵܐ ܡܲܫܩܸܐ ܠܲܢ ܀ pb. 322 ܩܵܡ̣ ܥܲܠ ܪܵܡܬܼܵܐ ܘܲܦܬܲܚ̣ ܒܹܐܪܵܐ ܠܘܼܩܒܲܠ ܥܘܼܡܩܵܐ : ܕܬܸܗܘܸܐ ܟܵܒܼ̇ܫܵܐ ܒܫܸܩܝܵܗ̇ ܪܵܡܵܐ ܠܐܲܪܥܵܐ ܟ̱ܠܵܗ̇ ܀ ܪܲܟܸܒ̣ ܬܲܦܹ̈ܐ ܠܘܼܩܒܲܠ ܥܲܡܡܹ̈ܐ ܘܐܲܬܼܪ̈ܵܘܵܬܼܵܐ : ܘܐܸܫܬ݁ܝܼܘ ܟܠܗܘܿܢ ܘܲܣܒܲܥ̣ܘ ܡܹܐܡܪ̈ܲܝܟ 7 : ܪܘܼܚܵܢܵܐܝܼܬܼ ܀ ܫܸܡܥܲܬ݀ ܩܵܠܵܟ̣ ܟ̱ܠܵܗ̇ ܒܪܝܼܬܼܵܐ ܕܕܲܡܝܼܟ̣ܵܐ ܗ̄ܘ̣ܵܬܼ : ܘܢܵܕܲܬ݀ ܩܵܡܲܬ݀ ܢܸܩܫܲܬ݀ ܟܲܦܵܐ ܠܲܡܫܲܒܵܚܘܼ ܀ ܬܵܘ ܢܸܬܼܒܲܣܲܡ ܡ̣ܢ ܝܘܼܠܦܵܢܵܐ ܕܲܡܠܸܐ ܚܲܝܹ̈ܐ : ܒܢܲܝ̈ܵܐ ܪ̈ܚܝܼܡܹܐ 8 : ܕܝܼܠܕܲܬ݀ ܟܲܪܣܵܐ ܕܡܲܥܡܘܿܕܼܝܼܬܼܵܐ ܀ ܐܲܝܬܵܘ ܥܲܡܟ̣ܘܿܢ ܟܸܢܫܹ̈ܐ ܕܚܘܼܫܵܒܲܝ̈ܟܘܿܢ : ܕܗܵܟܲܢ ܬܵܒܲܥ̇ ܫܲܪܒܹܗ ܕܲܒ̣ܪܵܐ ܠܲܕܼܫܵܡܲܥ̇ ܠܹܗ ܀ ܟ̱ܠܵܟ̣ ܢܹܐܬܸܐ ܐܸܢ ܗܘ݀ ܕܐܵܬܹ̇ܝܬ݁ ܨܹܝܕܼ ܝܘܼܠܦܵܢܵܐ : ܕܟ̣ܠܵܟ̣ ܒܵܥܹ̇ܐ ܡܫܝܼܚܵܐ ܕܢܲܚܸܐ ܘܬܸܗܘܸܐ ܥܲܡܹܗ ܀ ܣܒܲܪܬܼܵܐ ܢܘܼܗܪܵܐ ܗ̄ܝܼ ܕܲܠܢܲܦ̮ܫܵܬܼܵܐ ܚܸܫ̈ܘܿܟ̣ܵܬܼܵܐ : ܒܕܸܢܚܵܗ̇ ܝܸܗܒܲܬ݀ ܢܘܼܗܪܵܐ ܘܚܲܝܹ̈ܐ ܘܒܲܣܝܼܡܘܼܬܼܵܐ ܀ ܡܹܐܡܪ̈ܵܘܗܝ ܕܲܒ̣ܪܵܐ ܚܲܝܹ̈ܐ ܛܥܝܼܢܝܼܢ ܠܲܡܦܲܠܵܓ̣ܘܼ : ܒܥܵܠܡܵܐ ܟ̱ܠܹܗ ܠܐܲܝܢܵܐ ܕܫܵܡܲܥ̇ ܚܲܒ݁ܝܼܒ̣ܵܐܝܼܬܼ ܀ ܛܘܼ̈ܒܹܐ ܘܥܘܼܬܼܪܹ̈ܐ ܛ̣ܥܲܢ ܘܐܲܝܬ݁ܝܼ ܠܲܢ ܡ̣ܢ ܒܹܝܬܼ ܐܲܒ̣ܘܼܗܝ : ܘܲܠܡܸܣ̈ܟܹ݁ܢܹܐ ܥ̣ܒܲܕܼ ܓܹܐܙܲܒ̣ܪܹ̈ܐ ܥܲܠ ܣܝܼ̈ܡܵܬܹܗ ܀ ܡܵܪܵܐ ܕܡܲܠܟܹ̈ܐ ܗܘ݀ܵܐ ܡܸܣܟܹ݁ܢܵܐ ܡܸܛܠ ܕܲܨܒ̣ܵܐ : ܘܗܵܐ ܥܲܬ݁ܝܼܪܵܐ ܟ̱ܠܵܗ̇ ܒܪܝܼܬܼܵܐ ܒܡܸܣܟܹ݁ܢܘܼܬܹܗ ܀ ܡܲܠܸܠ̣ ܥܲܡܲܢ ܥܲܠ ܕܲܫ̣ܦܲܪ ܠܹܗ ܕܢܸܗܘܸܐ ܡܸܢܲܢ : pb. 323 ܘܲܒ̣ܝܘܼܠܦܵܢܹܗ ܡܠܲܚ̣ ܢܲܦ̮̈ܫܵܬܼܵܐ ܕܦܲܟ݁ܝܼ̈ܗܵܢ ܗ̄ܘܲܝ̈ ܀ ܗܘ݀ܵܐ ܠܲܢ ܐܵܣܝܵܐ ܘܲܛ̣ܥܲܢ ܟܹܐܒܹ̈ܐ ܕܲܟ̣ܪܝܼܗܘܼܬܲܢ : ܗܘ݀ܵܐ ܠܲܢ ܪܵܥܝܵܐ ܘܟܲܢܫܵܗ̇ ܠܥܵܢ̈ܵܐ ܕܐܲܒ݁ܝܼܕܼܵܐ ܗ̄ܘ̣ܵܬܼ ܀ ܗܘ̣ܵܐ ܠܲܢ ܠܲܚܡܵܐ ܘܲܛ̣ܪܲܕܼ ܟܲܦܢܵܐ ܡ̣ܢ ܢܲܦ̮̈ܫܵܬܲܢ : ܗܘ݀ܵܐ ܠܲܢ ܡܲܝ̈ܵܐ ܘܦܲܝܸܓ̣ ܨܲܗܝܵܐ ܕܚܵܢܹ̇ܩ ܗ̄ܘ̣ܵܐ ܠܲܢ ܀ ܗܘ݀ܵܐ ܠܲܢ ܐܘܼܪܚܵܐ ܘܗܲܠܸ̣ܢܲܢ ܒܵܗ̇ ܕܢܹܐܬܸܐ ܠܐܲܬܼܪܹܗ : ܗܘ݀ܵܐ ܠܲܢ ܬܲܪܥܵܐ ܘܒܹܗ ܐܲܥܸܠ̣ ܠܲܢ ܨܹܝܕܼ ܝܵܠܘܿܕܹܗ ܀ ܗܘ݀ܵܐ ܠܲܢ ܐܲܚܵܐ ܕܢܸܬܼܚܲܝܲܢ ܠܹܗ 9 : ܘܢܸܗܘܸܐ ܥܲܡܹܗ : ܘܛܲܗܸܡ ܠܲܢ ܒܹܗ ܘܚܲܠܛܲܢ ܥܲܡܹܗ ܘܲܗܘ݀ܵܐ ܡܸܢܲܢ ܀ ܕܢܲܚ̣ ܒܹܗ ܒܥܵܠܡܲܢ ܐܲܝܟ̣ ܐܝܼܡܵܡܵܐ ܕܲܡܠܸܐ ܢܘܼܗܪܵܐ : ܘܣܵܦ̣ ܚܸܫܘܿܟ̣ܵܐ ܕܡܵܝ̇ܫܵܐ ܗ̄ܘ̣ܵܬܼ ܒܹܗ ܒܪܝܼܬܼܵܐ ܟ̱ܠܵܗ̇ ܀ ܒܡܲܬܼ̈ܠܹܐ ܡܲܠܸܠ̣ ܘܲܒ̣ܦܸܠܵܐ̈ܬܼܵܐ ܒܪܵܐ ܢܲܗܝܼܪܵܐ : ܕܲܒ̣ܕܼܘܼܪܵܫܵܐ ܢܚܲܟ݁ܡܵܗ̇ ܠܢܲܦ̮ܫܵܐ ܕܬܸܒ̣ܥܸܐ ܠܫܲܪ̈ܒܵܘܗܝ ܀ ܒܕܸܡ̈ܘܵܢ ܕܸܡ̈ܘܵܢ ܨܵܪ ܡܲܠܟ݁ܘܼܬܹܗ ܟܲܕܼ ܡܲܠܸܦ ܗ̄ܘ̣ܵܐ 10 : ܕܲܒ̣ܨܘܼܪ̈ܵܬܼܵܗ̇ ܢܸܬܼܪܲܓ̣ܪܲܓ̣ ܠܵܗ̇ ܥܵܠܡܵܐ ܟ̱ܠܹܗ ܀ ܒܲܚܕܼܵܐ ܕܘܼܟ݁ܬܼܵܐ ܒܲܒ̣ܬܼܘܼ̈ܠܵܬܼܵܐ ܥܣܲܪ ܨܵܪܵܗ̇ ܗ̄ܘ̣ܵܐ : ܘܲܒ̣ܡܸܫܬܘܼܬܼܵܐ ܘܲܒ̣ܠܲܡܦܹܝ̈ܕܹܐ ܕܚܲܟ݁ܝܼ̈ܡܵܬܼܵܐ ܀ ܒܕܼܘܼܟ݁ܬܼܵܐ ܐ̄ܚܪܹܬܼܵܐ ܕܲܡܝܵܗ̇ ܠܟܲܟ݁ܪܵܐ ܘܲܠܝܘܼܬܼܪ̈ܵܢܹܐ : ܕܥܘܼܬܼܪܵܐ ܪܲܒܵܐ ܕܐܵܬܹ̇ܐ ܒܐܲܥ̈ܦܹܐ ܠܡܵܪܹܐ ܒܲܝܬܵܐ ܀ ܐܝܼܬܼ ܬܘܼܒ̣ ܐܲܝܟܵܐ ܕܨܵܪ ܒܲܦܪܸܕ݁ܬܼܵܐ ܙܥܘܿܪܬܵܐ ܕܲܗܘ݀ܵܬܼ : ܐܲܝܟ̣ ܐܝܼܠܵܢܵܐ ܘܒ̣ܵܗ̇ 11 : ܦܵܪܲܚܬܼܵܐ ܩܸܢܵܗ̇ ܣܵܡܲܬ݀ ܀ pb. 324 ܘܬܼܘܼܒ̣ ܠܲܚܡܝܼܪܵܐ ܙܥܘܿܪܵܐ ܕܲܡܝܵܗ̇ ܗܵܘ̇ ܕܲܛܡܲܪܬܹܗ : ܐܲܢ̄ܬ݁ܬܼܵܐ ܒܠܲܝܫܵܐ ܘܲܚܡܲܥ̣ ܟ̱ܠܹܗ ܘܐܸܬܼܒܲܣܲܡ ܒܹܗ ܀ ܘܥܲܡ ܗܵܠܹܝܢ ܬܘܼܒ̣ ܨܵܪ ܡܲܠܟ݁ܘܼܬܹܗ ܒܡܵܪܹܗ ܒܲܝܬܵܐ : ܕܲܢܦܲܩ̣ ܘܐܸܓܲܪ ܦܵܥ̈ܠܹܐ ܠܟܲܪܡܹܐ ܠܡܸܦܠܲܚ ܥܲܡܹܗ ܀ ܢܹܐܡܲܪ ܗܵܫܵܐ ܥܠܵܘܗܝ ܥܲܠ ܗܵܢܵܐ ܡܲܬܼܠܵܐ ܕܲܥ̣ܒܲܕܼ : ܒܲܪ ܐܲܠܵܗܵܐ ܟܲܕܼ ܡܲܠܟ݁ܘܼܬܹܗ ܒܦܵܥ̈ܠܹܐ ܨܵܪܵܗ̇ ܀ ܐ̄ܡܲܪ ܗ̄ܘ̣ܵܐ ܕܕܼܵܡ̇ܝܵܐ ܗܵܝ̇ ܡܲܠܟ݁ܘܼܬܼܵܐ ܕܒܹܝܬܼ ܐܲܠܵܗܵܐ : ܠܓܲܒ̣ܪܵܐ ܕܲܢܦܲܩ̣ ܕܢܹܐܓ̣ܘܿܪ ܦܵܥ̈ܠܹܐ ܠܟܲܪܡܵܐ ܕܝܼܠܹܗ ܀ ܘܲܩ̣ܪܵܐ ܦܵܥ̈ܠܹܐ ܒܨܲܦܪܹܗ ܕܝܵܘܡܵܐ ܘܩܲܨ ܕܹܝܢܵܪܵܐ : ܠܚܲܕܼ ܚܲܕܼ ܡܸܢܗܘܿܢ ܘܐܲܥܸܠ̣ ܦܵܠܚ̇ܝܼܢ ܟܲܫܝܼܪܵܐܝܼܬܼ ܀ ܘܲܒ̣ܬܼܠܵܬܼ ܫܵܥ̈ܝܼܢ ܦܵܥ̈ܠܹܐ ܐ̄ܚܪ̈ܵܢܹܐ ܚ̣ܙܵܐ ܘܲܩ̣ܪܵܐ ܐ̄ܢܘܿܢ : ܐܲܥܸܠ̣ ܐܸܢܘܿܢ ܥܲܠ ܦܘܼܠܚܵܢܹܗ ܨܹܝܕܼ ܩܲܕܼܡܵܝܹ̈ܐ ܀ ܘܲܒ̣ܫܸܬܼ ܫܵܥ̈ܝܼܢ ܬܘܼܒ̣ ܠܲܐ̄ܚܪ̈ܵܢܹܐ ܐ̄ܓܲܪ ܒܲܛܢܵܢܹܗ : ܟܲܕܼ ܠܵܐ ܦܲܪܸܩ̣ ܕܲܟ̣ܡܵܐ ܫܵܩ̇ܠܝܼܢ ܐܲܓ̣ܪܵܐ ܡܸܢܹܗ ܀ ܘܒܲܬܼܫܲܥ ܫܵܥ̈ܝܼܢ ܚ̣ܙܵܐ ܬܘܼܒ̣ ܦܵܥ̈ܠܹܐ ܘܐܲܥܸܠ̣ ܐܸܢܘܿܢ : ܕܥܵܪܹܐ ܗ̄ܘ̣ ܟܲܪܡܹܗ ܠܟ̣ܠܵܗ̇ ܒܪܝܼܬܪܵܐ ܕܬܸܦܠܘܿܚ 12 : ܥܲܡܹܗ ܀ ܘܒ̣ܵܬܲܪ ܗܵܟܲܢ ܢܦܲܩ̣ ܒܲܚܕܲܥ̄ܣܪܹ̈ܐ ܡܵܪܹܐ ܟܲܪܡܵܐ : ܘܲܚ̣ܙܵܐ ܦܵܥ̈ܠܹܐ ܐ̄ܚܪܵܢܹܐ ܕܩܵܝ̇ܡܝܼܢ ܟܲܕܼ ܒܲܛܝܼܠܝܼܢ ܀ ܘܫܲܪܝܼ ܕܢܹܐܡܲܪ ܡܵܪܹܐ ܟܲܪܡܵܐ ܟܲܕܼ ܡܸܬܼܥܲܕܲܠ : ܒܦܵܥ̈ܠܹܐ ܕܲܒ̣ܛܸܠ̣ܘ ܡ̣ܢ ܦܘܼܠܚܵܢܵܐ ܝܵܘܡܵܐ ܟ̱ܠܹܗ ܀ ܠܡܵܢܵܐ ܐ̄ܢܵܫܵܐ ܒܲܛܝܼܠܝܼܢ ܐܢ̄ܬ݁ܘܿܢ ܘܲܣܪܝܼܩܝܼܢ ܐܢ̄ܬ݁ܘܿܢ : pb. 325 ܘܲܕܼܠܵܐ ܥܵܒ̣ܵܕܼܵܐ ܡܸܫܬܲܛܹܝܢ ܐܢ̄ܬ݁ܘܿܢ ܝܘܡܵܐ ܟ̱ܠܹܗ ܀ ܡܸܛܠ ܡܵܢܵܐ ܠܵܐ ܦܵܠܚ̇ܝܼܢ ܐܢ̄ܬ݁ܘܿܢ ܥܲܡ̣ ܚܲܒ̣ܪ̈ܲܝܟ݁ܘܿܢ : ܒܟܲܪܡܵܐ ܕܡܸܫܟܲܚ ܢܸܬܸܠ ܚܲܝܹ̈ܐ ܠܲܕܼܦܵܠܲܚ ܠܹܗ ܀ ܠܡܘܿܢ ܒܸܛܠܵܢܵܐ ܕܒܲܪܟ̣ܘܿܢ ܥܲܡܹܗ ܝܵܘܡܵܐ ܟ̱ܠܹܗ : ܘܲܡܛ̣ܵܐ ܪܲܡܫܵܐ ܘܐܲܢ̈ܬ݁ܘܿܢ ܩܵܝ̇ܡܝܼܢ ܐܲܝܟ̣ ܒܲܗܝܼ̈ܬܹܐ ܀ ܐܵܡܪܝܼܢ ܦܵܥ̈ܠܹܐ ܠܵܐ ܐ̄ܢܵܫ ܐܲܓ̣ܪܲܢ ܢܸܦܠܘܿܚ ܥܲܡܹܗ : ܐܵܦܠܵܐ ܩ̣ܪܵܐ ܠܲܢ ܡܵܪܹܐ ܟܲܪܡܵܐ ܥܲܠ ܦܘܼܠܚܵܢܹܗ ܀ ܐܵܡܲܪ ܠܗܘܿܢ ܙܸܠܘ ܐܵܦ ܐܲܢ̄ܬ݁ܘܿܢ ܒܵܥܹ̇ܐ ܗ̄ܘ̣ ܟܲܪܡܵܐ : ܦܵܥ̈ܠܹܐ ܕܫܵܥ̇ܬܼܵܐ ܕܐܝܼܬܼ ܗ̄ܘ̣ ܥ̇ܒ̣ܵܕܼܵܐ ܠܟ̣ܠ ܕܐܵܬܹ̇ܐ ܠܹܗ ܀ ܘܐܸܬ݀ܵܘ ܦܵܥ̈ܠܹܐ ܘܲܗܘ݀ܵܐ ܪܲܡܫܵܐ ܕܢܸܣܒ̣ܘܼܢ ܐܲܓ̣ܪܵܐ : ܘܲܠܪ̈ܲܒ݁ܒܲܝܬܹܗ ܡܵܪܹܐ ܒܲܝܬܵܐ ܩ̣ܪܵܐ ܘܐܸܡܲܪ ܠܹܗ ܀ ܩܘܼܡ ܗܲܒ̣ ܐܲܓ̣ܪܵܐ ܛܵܒ̣ܵܐ ܠܦܵܥ̈ܠܹܐ ܕܲܦܠܲܚ̣ܘ ܥܲܡܲܢ : ܘܗܲܒ̣ ܠܲܐ̄ܚܪ̈ܵܝܹܐ ܕܹܝܢܵܪ ܕܹܝܢܲܪ ܡܵܐ ܕܝܵܗܹ̇ܒ̣ ܐܲܢ̄ܬ݁ ܀ ܡܸܢܗܘܿܢ ܫܲܪܵܐ ܘܲܠܚܲܕܼ ܡܸܢܗܘܿܢ ܗܲܒ̣ ܕܹܝܢܵܪܵܐ : ܘܗܵܟܲܢ ܐܲܫܘܵܐ ܘܗܲܒ̣ ܠܲܐ̄ܚܪ̈ܵܝܹܐ ܘܲܠܩܲܕܼܡܵܝܹ̈ܐ ܀ ܘܩܵܡ̣ ܪܲܒ݁ ܒܲܝܬܵܐ ܕܢܸܬܸܠ ܐܲܓ̣ܪܵܐ ܐܲܝܟ̣ ܕܐܸܬܼܦܲܩܲܕܼ : ܘܝܲܗ̄ܒ̣ ܠܲܐ̄ܚܪ̈ܵܝܹܐ ܠܟ̣ܠ ܚܲܕܼ ܡܸܢܗܘܿܢ ܚܲܕܼ 13 : ܕܹܝܢܵܪܵܐ ܀ ܩܲܕܼܡܵܝܹ̈ܐ ܕܹܝܢ ܕܲܚ̣ܙܵܘ ܐܲܓ̣ܪܵܐ ܕܝܲܗ̄ܒ̣ ܠܲܐ̄ܚܪ̈ܵܝܹܐ : ܣܒܲܪܘ ܗ̄ܘ̣ܵܘ ܕܡܸܕܸܡ ܝܲܬ݁ܝܼܪ ܫܵܩ̇ܠܝܼܢ ܥܲܠ ܚܲܒ̣ܪ̈ܲܝܗܘܿܢ ܀ ܘܡܸܬܼܚܲܫܒ̣ܝܼܢ ܗ̄ܘ̣ܵܐ ܕܐܸܢ ܠܲܐ̄ܚܪܵܝܹܐ ܝܲܗ̄ܒ̣ ܕܹܝܢܵܪܵܐ : ܠܲܢ ܩܲܕܼܡܵܝܹ̈ܐ ܟܡܵܐ ܟܲܝ ܝܵܗܹ̇ܒ̣ ܡܵܐ ܕܲܡܛ̣ܵܐ 14 : ܠܲܢ ܀ pb. 326 ܪܲܒ݁ ܒܲܝܬܵܐ ܕܹܝܢ ܝܲܗ̄ܒ̣ ܠܲܐ̄ܚܪ̈ܵܝܹܐ ܘܠܲܕܼܒ̣ܵܬܲܪܗܘܿܢ : ܘܲܠܡܸܨ̈ܥܵܝܹܐ ܕܹܝܢܵܪ ܟܲܕܼ ܠܵܐ ܐܵܘܣܸܦ̣ ܀ ܘܲܥ̣ܒܲܪܘ ܟܠܗܘܿܢ ܘܥܲܠ̣ܘ ܩܲܕܼܡܵܝܹ̈ܐ ܕܢܸܣܒ̣ܘܼܢ ܐܲܓ̣ܪܵܐ : ܘܝܲܗ̄ܒ̣ ܬܘܼܒ̣ ܗܵܟܲܢ ܚܲܕܼ ܕܹܝܢܵܪܵܐ ܕܠܵܐ ܬܵܘܣܲܦܬܵܐ ܀ ܟܲܕܼ ܕܹܝܢ ܦܵܥܠܵܐ ܗܵܘ̇ ܩܲܕܼܡܵܝܵܐ ܚ̣ܙܵܐ ܕܹܝܢܵܪܵܐ : ܩܲܦܣ̣ܵܗ̇ ܠܐܝܼܕܹܗ 15 : ܟܲܕܼ ܟܲܪܝܵܐ ܠܹܗ ܘܠܵܐ ܫܵܩܹ̇ܠ ܗ̄ܘ̣ܵܐ ܀ ܩܨܝܼܨ ܗ̄ܘ̣ܵܐ ܐܲܓ̣ܪܹܗ 16 : ܘܡܸܛܠ ܕܲܣ̣ܒܲܪ ܥܲܠ ܝܲܬ݁ܝܼܪܵܐ : ܛܥ̣ܵܝܗܝ ܠܲܩܨܵܨܵܐ ܘܲܒ̣ܥ̣ܵܐ ܕܢܸܪܓܲܙ ܡܸܢܹܗ ܕܐܲܓ̣ܪܵܐ ܀ ܘܫܲܪܝܼ ܕܢܹܐܡܲܪ ܟܲܕܼ ܪܵܫܹܐ ܠܹܗ ܠܡܵܪܹܐ ܒܲܝܬܵܐ : ܡܸܛܠ ܕܐܲܫܘܝܼ ܘܝܲܗ̄ܒ̣ ܠܲܐ̄ܚܪ̈ܵܝܹܐ ܐܲܝܟ ܩܲܕܼܡܵܝܹ̈ܐ ܀ ܐܵܡܲܪ 17 : ܗ̄ܘ̣ܵܐ ܓܹܝܪ ܕܐܸܢܵܐ ܦܸܠܚܹ̇ܬܼ ܝܵܘܡܵܐ ܟ̱ܠܹܗ : ܗܵܐ ܡ̣ܢ ܨܲܦܪܵܐ ܒܥܲܡܠܵܐ ܘܠܹܐܘܬܼܵܐ ܘܲܒ̣ܛܘܼܪܵܦܵܐ ܀ ܣܲܝ̇ܒ݁ܪܹܬܼ ܚܘܼܡܵܐ ܘܛܸܥ̇ܢܹܬܼ ܝܘܼܩܪܵܐ ܕܝܵܘܡܵܐ ܟ̱ܠܹܗ : ܘܡܵܢܵܐ ܝܸܬܼܪܹܬܼ ܐܸܢܗ݀ܘ ܕܐܲܓ̣ܪܵܐ ܐܲܝܟ̣ ܕܲܐ̄ܚܪ̈ܵܝܹܐ ܗ̄ܘ̣ ܀ ܕܲܚܕܼܵܐ 18 : ܫܵܥܵܐ ܗܵܐ ܫܩܲܠ̣ܘ ܗܵܠܹܝܢ ܚܲܕܼ ܕܹܝܢܵܪܵܐ : ܬܪܸܥܣܲܪ ܡܵܕܹܝܢ ܡܸܬ݁ܬ݁ܚܝܼܒ̣ܝܼܢ ܠܝܼ ܐܸܢ ܟܹܐܢܵܐ ܐܲܢ̄ܬ݁ ܀ ܠܫܵܥܬܼܵܐ ܕܹܝܢܵܪ ܘܲܠܬܲܪܬܲܥ̄ܣܪܹ̈ܐ ܚܲܕܼ ܕܹܝܢܵܪܵܐ : ܠܵܘ ܟܹܐܢܘܼܬܼܵܐ ܗ̄ܝܼ ܐܸܣܲܒ̣ ܗܵܟܲܢ ܐܲܝܟ̣ ܕܐܵܡܲܪ ܐܲܢ̄ܬ݁ ܀ ܠܵܐ ܡܵܪܐ ܐܲܓ̣ܪܵܐ ܠܵܐ ܬܸܥܒܲܪ ܠܵܟ̣ ܡ̣ܢ ܘܵܠܝܼܬܼܵܐ : ܘܢܸܗܘܸܐ ܫܘܸܐ ܠܵܟ̣ ܐܲܝܢܵܐ ܕܦܵܠܲܚ̇ ܘܲܕܼܠܵܐ ܦܵܠܲܚ̇ ܀ pb. 327 ܠܵܘ ܥܲܠ ܕܐܲܣ̣ܓܝܼܬ݁ ܠܦܵܥ̈ܠܹܐ ܐ̄ܚܪ̈ܵܝܹܐ ܐܝܼܬܼ ܠܝܼ ܪܸܛܢܵܐ : ܐܸܠܵܐ ܡܸܛܠ ܕܲܛܠܲܡܬܵܢܝ ܠܝܼ ܡܸܬܼܡܲܪܡܲܪ ܐ̄ܢܵܐ ܀ ܐܲܣܓܝܼܬ݁ ܠܗܵܠܹܝܢ ܘܲܕܼܠܵܐ ܥܲܡܠܵܐ ܫܩܲܠ̣ܘ ܕܹܝܢܵܪܵܐ : ܚܘܼܪ ܒܝܼ ܕܥܸܡ̇ܠܹܬܼ ܘܐܲܣܓܵܐ ܐܵܦ ܠܝܼ ܐܸܢ ܛܵܒ̣ܵܐ ܐܲܢ̄ܬ݁ ܀ ܗܵܝܕܹܝܢ ܫܲܪܝܼ ܡܵܪܹܐ ܟܲܪܡܵܐ 19 : ܒܲܬܼܪܝܼܨܘܼܬܹܗ : ܕܲܠܗܵܘ̇ ܦܵܥܠܵܐ ܩܲܕܼܡܵܐ ܢܸܒ̣ܣܘܿܪ ܟܲܕܼ ܐܵܡܲܪ ܠܹܗ ܀ ܩܨܝܼܨ ܗ̄ܘ̣ ܐܲܓ̣ܪܵܟ̣ ܡܘܿܢ ܣܵܒܲܪ 20 : ܐܲܢ̄ܬ݁ ܥܲܠ ܝܲܬ݁ܝܼܪܵܐ : ܚܙܝܼ ܠܵܐ ܛܠܲܡ̇ܬܵܟ̣ ܠܵܐ ܬܸܥܕܘܿܠܲܝܢܝ ܐܲܝܟ̣ ܚܲܣܝܼܪܵܐ ܀ ( ܚܲܕܼ ܕܹܝܢܵܪܵܐ 21 : ܩܸܨܹ̇ܬܼ ܥܲܡܵܟ̣ ܟܲܕܼ ܩܲܒܸ݁ܠܬܵܟ̣ : ܗܵܐ ܕܹܝܢܵܪܵܐ ܛܵܒ̣ܵܐ ܣܲܒ̣ ܠܵܟ̣ ܡܘܿܢ ܪܵܛܸܢ ܐܲܢ̄ܬ݁ ܀ ܐܸܢ ܝܲܬ݁ܝܼܪܵܐ ܠܚܲܒ̣ܪܵܟ ܝܸܗ̇ܒܹ݁ܬܼ ܡܘܿܢ ( ܚܵܣܲܪ ܐܲܢ̄ܬ݁ 22 : ܕܠܵܟ̣ ܠܵܐ ܛܸܠܡܹ̇ܬܼ ܡ̣ܢ ܗܵܝ̇ ܬܸܢܘܲܝ ܕܲܥܒ̣ܝܼܕܼܵܐ ܠܲܢ ܀ ܐܸܢ ܛܵܒ̣ ܐ̄ܢܵܐ ܒܕܼܝܼܠܝ ܠܵܟ̣ ܡ̣ܢ ܕܼܝܼܠܵܟ̣ ܡܘܿܢ ܚܲܣܲܪܬܵܟ̣ : ܕܐܲܝܟ̣ ܕܐܸܫܬܵܘܕܝܼܬܼ ܗܵܐ ܝܸܗ̇ܒܹ݁ܬܼ ܠܵܟ̣ ܚܲܕܼ ܕܹܝܢܵܪܵܐ ܀ ܬܪܹܝܢ ܠܵܐ ܩܸܨܹ̇ܬܼ ܠܵܐ ܓܹܝܪ ܐܝܼܬܼ ܠܝܼ ܐܸܠܵܐ ܐܸܢ ܚܲܕܼ : ܐܵܦ ܠܲܐ̄ܚܪ̈ܵܝܹܐ ܘܲܠܩܲܕܼܡܵܝܹ̈ܐ ܝܵܗܹ̇ܒ̣ ܐ̄ܢܵܐ ܀ ܠܵܐ ܐܲܚ̇ܣܲܪܬܵܟ̣ ܠܵܐ ܕܲܓ݁ܠܹ̇ܬܼ ܒܵܟ̣ ܠܵܐ ܒܲܨ̇ܪܹܬܼ ܠܵܟ̣ : ܩܨܵܨܵܐ ܝܑܼܕܼܝܼܥ ܘܡܸܠܬܼܵܐ ܩܵܝ̇ܡܵܐ ܪܸܛܢܵܐ ܥܲܠ ܡܘܿܢ ܀ ܕܲܠܡܵܐ ܥܲܝܢܵܟ̣ ܕܝܼܠܵܟ̣ ܒܝܼܫܵܐ ܘܲܡܪܲܛܸܢ ܐܲܢ̄ܬ݁ : ܥܲܠ ܕܲܠܚܲܒ̣ܪܵܟ̣ ܐܲܫ̇ܘܝܼܬܼ ܥܲܡܵܟ̣ ܒܐܐܲܓ̣ܪܵܐ ܛܵܒ̣ܵܐ ܀ pb. 328 ܐܵܘ ܣܵܒܲܪ ܐܲܢ̄ܬ݁ ܕܠܵܐ ܫܲܠܝܼܛ ܐ̄ܢܵܐ ܒܕܼܝܼܠܝ ܐܲܝܟ̣ ܨܸܒ̣ܝܵܢܝ : ܐܲܫܘܸܐ ܘܐܸܬܸܠ ܐܵܦ ܠܲܐ̇ܚܪ̈ܵܝܹܐ ܘܲܠܩܲܕܼܡܵܝܹ̈ܐ ܀ ܣܲܒ̣ ܐܲܢ̄ܬ݁ ܕܝܼܠܵܟ̣ ܐܲܝܟ̣ ܕܲܩܨܝܼܨ ܠܵܟ̣ ܘܐܸܢ ܨܵܒܹ̇ܐ ܐ̄ܢܵܐ : ܕܐܵܦ ܠܲܟ̣ܢܵܬܼܵܟ̣ ܐܲܫܘܸܐ ܥܲܡܵܟ̣ ܠܵܘ ܕܝܼܠܵܟ̣ ܗ̄ܝܼ ܀ ܡܪܲܚܡܵܢܘܼܬܹܗ ܕܡܵܪܹܐ ܟܲܪܡܵܐ ܝܸܗܒܲܬ݀ ܐܲܓ̣ܪܵܐ : ܠܦܵܥ̈ܠܹܐ ܐ̄ܚܪ̈ܵܝܹܐ ܐܲܝܟ̣ ܩܲܕܼܡܵܝܹ̈ܐ ܒܠܸܒܵܐ ܛܵܒ̣ܵܐ ܀ ܐܵܠ̇ܨܵܐ ܡܸܟܸܝܠ ܥܲܠ ܣܘܼܟܵܠܵܐ ܪܘܼܚܵܢܵܝܵܐ : ܘܥܲܠ ܦܘܼܫܵܩܵܐ ܕܗ݀ܘ ܡܠܒܸ݁ܫ ܠܵܗ̇ ܠܡܸܠܬܼܵܐ ܫܘܼܦܪܵܐ 23 ܀ ܟܬܼܵܒ̣ܵܘ̈ܗܝ ܕܲܒ̣ܪܵܐ ܠܝܲܡܵܐ ܕܡܹ̇ܝܢ ܘܲܒ̣ܓ̣ܵܘ ܝܲܡܵܐ : ܫܲܕܼܝܵܐ ܘܟܲܣܝܵܐ ܡܲܪܓܵܢܝܼܬܼܵܐ ܡ̣ܢ ܬܲܓܵܪܹ̈ܐ ܀ ܘܗܵܘ̇ ܕܲܡܦܲܫܸܩ ܐܲܝܟ̣ ܥܵܡܘܿܕܼܵܐ ܒܵܬܼܪܵܗ̇ ܢܵܚܹ̇ܬܼ : ܓܵܐܹ̇ܫ ܥܘܼܡ̈ܩܹܐ ܘܡܲܣܸܩ ܥܲܡܹܗ ܡܲܪܓܵܢܝܼܬܼܵܐ ܀ ܡܵܐ ܕܣܸܠܩܲܬ݀ ܠܵܗ̇ ܗܵܐ ܡܸܬܼܝܲܒ݁ܠܵܐ ܥܲܠ ܬܲܓܵܪܹ̈ܐ : ܘܟ̣ܠܗܘܿܢ ܡܹܐܬܲܪ ܝܵܬܼ̇ܪܝܼܢ ܡܸܢܵܗ̇ ܡܵܐ ܕܲܩ̣ܢܵܐܘܼܗ̇ ܀ ܐܲܝܟ̣ ܥܵܡܘܿܕܼܵܐ ܢܵܚܚܹܬܼ ܗܵܘܢܵܐ ܠܓ̣ܵܘ ܩܸܪܝܵܢܵܐ : ܕܢܲܣܸܩ ܥܲܡܹܗ ܡܸܠܲܬܼ ܚܲܝܹ̈ܐ ܡܲܪܓܵܢܝܼܬܼܵܐ ܀ ܐܘܿ ܫܵܡ̈ܘܿܥܹܐ ܩܲܒ݁ܠܘܼܗ̇ ܠܡܸܠܬܼܵܐ ܐܲܝܟ̣ ܬܲܓܵܪܹ̈ܐ : ܘܝܼܬܲܪܘ ܘܲܥܬܲܪܘ ܟܠܟ̣ܘܿܢ ܡܸܢܵܗ̇ ܪܘܼܚܵܢܵܐܝܼܬܼ ܀ ܛܝܼ̈ܡܹܐ ܝܵܗܹ̇ܒ̣ ܐܲܝܢܵܐ ܕܙܵܒܹ̇ܢ ܡܲܪܓܵܢܝܼܬܼܵܐ : ܬܵܘ ܣܲܒ̣ܘ ܡܲܓܵܢ ܡܸܠܬܼܵܐ ܕܚܲܝܹ̈ܐ ܕܡܲܠܝܵܐ ܥܘܼܬܼܪܵܐ ܀ ܢܚܸܬܼ ܪܸܥܝܵܢܵܐ ܥܡܲܕܼ ܒܲܟ̣ܬܼܵܒܹ̈ܐ ܟܲܕܼܸ ܠܵܐ ܫܵܘܹ̇ܐ pb. 329 ܘܓܲܫܵܗ̇ ܘܠܲܒ̣ܟܵܗ̇ ܠܡܲܪܓܵܢܝܼܬܼܵܐ ܕܒܹܝܬܼ ܐܲܠܵܗܵܐ ܀ ܘܗܵܐ ܠܸܫܵܢܵܐ ܛܥܝܼܢ ܠܵܗ̇ ܕܢܸܫܕܹܝܗ̇ ܥܲܠ ܫܵܡ̈ܘܿܥܹܐ : ܬܠܵܘ ܒܐܸܕܼܢܲܝ̈ܟ݁ܘܿܢ ܒܲܪ̄ܬܼ ܢܲܗܝܼܪܵܐ ܘܐܸܨܛܲܒܲܬܼܘ ܒܵܗ̇ ܀ ܦܬܲܚ̣ ܗ̄ܘ̣ܵܐ ܦܘܼܡܹܗ ܒܡܲܬܼ̈ܠܹܐ ܡܵܪܲܢ ܐܲܟ̣ܡܵܐ ܕܲܟ̣ܬܼܝܼܒ̣ : ܘܲܒ̣ܟܸܢܵܪܹܗ 24 : ܙܡܲܪ ܐܘܼܚ̈ܕܵܬܼܵܐ ܠܥܵܠܡܵܐ ܟ̱ܠܹܗ ܀ ܚܲܦܝܼ ܡܸܠܵܘ̈ܗܝ ܕܡܲܢ ܕܲܒ̣ܛܝܼܠ ܠܹܗ ܥܲܠ ܝܘܼܬܼܪ̈ܵܢܹܐ : ܢܸܓ̣ܠܸܐ ܘܢܸܚܙܸܐ ܫܘܼܦܪܹ̈ܐ ܟܣܲܝ̈ܵܐ ܕܲܒ̣ܦܸܠܵܐ̈ܬܹܗ ܀ ܢܸܫܡܲܥ ܗܵܫܵܐ ܕܡܲܢ̣ܘܼ ܐܝܼܬܼܵܘܗܝ ܡܵܪܹܐ ܒܲܝܬܵܐ : ܘܡܵܢܵܐ ܗ̄ܘ̣ ܟܲܪܡܵܐ ܘܡܵܢܵܐ ܦܵܥ̈ܠܹܐ ܕܐܲܓ̣ܝܼܪܝܼܢ ܠܹܗ 25 :܀ ܘܡܸܛܠ ܡܵܢܵܐ ܒܨܲܦܪܵܐ ܘܒܲܬܼܠܵܬܼ ܘܲܒ̣ܫܸܬܼ ܘܒܲܬܼܫܲܥ : ܐܵܦ ܒܲܚܕܲܥ̄ܣܪܹ̈ܐ ܩܲܒܸ݁ܠ̣ ܦܵܥ̈ܠܹܐ ܡܵܪܹܐ ܟܲܪܡܵܐ ܀ ܘܲܠܡܵܢܵܐ 26 : ܟܲܝ ܐܸܬܼܦܲܩܲܕܼ ܗ̄ܘ̣ܵܐ ܗܵܘ̇ ܪܲܒ݁ ܒܲܝܬܵܐ : ܕܢܸܬܸܠ ܐܲܓ̣ܪܵܐ ܠܦܵܥ̈ܠܹܐ ܐ̄ܚܪ̈ܵܝܹܐ ܩܕܼܵܡ ܩܲܕܼܡܵܝܹ̈ܐ ܀ ܘܡܵܢܵܐ ܐܝܼܬܼܵܘܗܝ ܗܵܘ̇ ܕܹܝܢܵܪܵܐ ܕܗ݀ܘ ܠܲܐ̄ܚܪ̈ܵܝܹܐ : ܘܗ݀ܘ ܠܩܲܕܼܡܵܝܹ̈ܐ ܝܲܗ̄ܒ̣ ܪܲܒ݁ ܒܲܝܬܵܐ ܕܠܵܐ ܬܵܘܣܲܦܬܵܐ ܀ ܗܘ݀ ܐܲܠܵܗܵܐ ܕܐܲܬܼܩܸܢ ܥܵܠܡܹ̈ܐ ܡܵܪܹܐ ܒܲܝܬܵܐ ܗ̄ܘ̣ : ܘܟܲܪܡܵܐ ܐܝܼܬܼܵܘܗܝ ܗܵܘ̇ ܦܘܼܠܚܵܢܵܐ ܕܙܲܕܝܼܩܘܼܬܼܵܐ ܀ ܘܦܵܥ̈ܠܹܐ ܕܐܸܓܲܪ ܓܸܢܣܵܐ ܕܐ̄ܢܵܫܵܐ ܕܲܩܪܵܐ ܐܸܢܘܿܢ : ܕܢܸܚܘܿܢ ܫܲܦܝܼܪ ܘܢܸܗܘܘܿܢ ܝܵܪ̈ܬܹܐ ܒܹܝܬܼ ܡܲܠܟ݁ܘܼܬܼܵܐ ܀ ܦܵܥ̈ܠܹܐ ܩܲܕܼܡܹ̈ܐ ܕܒܹܝܬܼ ܐܵܕܼܵܡ ܗ̄ܘ̣ܵܘ ܕܲܒ̣ܫܘܼܪܵܝܵܐ : pb. 330 ܕܨܲܦܪܹܗ ܕܥܵܠܡܵܐ ܠܡܸܦܠܲܚ ܒܲܥܕܸܢ ܐܲܝܬܝܼ ܐܸܢܘܿܢ ܀ ܘܗܵܘ̇ ܕܹܝܢܵܪܵܐ ܕܲܠܩܲܕܼܡܵܝܹ̈ܐ ܩܲܨ̣ ܗ̄ܘ̣ܵܐ ܕܢܸܬܸܠ 27 : ܒܪܹܗ ܚܲܒ݁ܝܼܒ̣ܵܐ ܕܝܲܗ̄ܒ̣ ܠܲܐ̄ܚܪ̈ܵܝܹܐ ܒܚܲܪܲܬܼ ܙܲܒ̣̈ܢܹܐ ܀ ܘܗܵܠܹܝܢ ܦܵܥ̈ܠܹܐ ܕܲܬܼܠܵܬܼ ܫܵܥ̈ܝܼܢ ܐܸܢ ܚܵܐܲܪ ܐܲܢ̄ܬ݁ : ܕܒܹܝܬܼ ܢܘܿܚ ܐܸܢܘܿܢ ܕܐܲܩܝܼܡ ܐܸܢܘܿܢ ܥܲܠ ܦܘܼܠܚܵܢܹܗ ܀ ܘܲܕܼܫܸܬܼ ܫܵܥ̈ܝܼܢ ܕܒܹܝܬܼ ܐܲܒ̣ܪܵܗܵܡ ܒܐܲܪܥܵܐ ܕܐܵܪܵܡ : ܕܐܲܚܕܲܪܘ ܠܲܒ̣ܫܘܼܗ̇ ܠܙܲܕܝܼܩܘܼܬܼܵܐ ܐܲܝܟ̣ ܩܲܕܼܡܵܝܹ̈ܐ ܀ ܘܗܵܠܹܝܢ ܦܵܥ̈ܠܹܐ ܕܲܬܼܫܲܥ ܫܵܥ̈ܝܼܢ ܡܘܼܫܹܐ ܪܲܒܵܐ : ܘܝܼܫܘܿܥ ܒܲܪܢܘܿܢ ܘܟ̣ܠܵܗ̇ ܓܘܼܕܵܐ ܕܲܢܒ̣ܝܼܘܼܬܼܵܐ ܀ ܘܥܲܠ̣ܘ ܘܐܸܣܬܲܝܲܟ̣ܘ ܟܠܗܘܿܢ ܦܵܥ̈ܠܹܐ ܕܠܹܝܬܼ ܐܲܠܵܗܵܐ : ܒܟܲܪܡܹܗ ܕܡܵܪܝܵܐ ܕܐܝܼܬܼܵܘܗܝ ܪܲܗܛܵܐ ܕܙܲܕܝܼܩܘܼܬܼܵܐ ܀ ܘܗܲܠܟܲܬ݀ ܘܐܸܬܲܬ݀ ܐܘܼܪܚܵܐ ܕܟܹܐܢܹ̈ܐ ܡܸܢܹܗ ܕܐܵܕܼܵܡ : ܘܲܡܛܵܬ݀ ܨܹܝܕܼ ܢܘܿܚ ܘܲܪܕܼܵܬ݀ ܩܸܪܒܲܬ݀ ܨܹܝܕܼ ܐܲܒ̣ܪܵܗܵܡ ܀ ܘܥܸܒ̣ܪܲܬ݀ ܣܸܡܟܲܬ݀ ܐܘܼܪܚܵܐ ܠܡܘܼܫܹܐ ܪܲܒܵܐ ܕܲܬܼܫܲܥ : ܕܣܲܓܝܼ ܪܲܗܛ̣ܵܗ̇ ܒܲܢܛܘܼܪ̈ܵܬܼܵܐ ܕܙܲܕܝܼܩܘܼܬܼܵܐ ܀ ܘܲܠܐܝܼܘ ܦܵܥ̈ܠܹܐ ܒܟܲܪܡܹܗ ܕܚܲܒ݁ܝܼܒ̣ 28 : ܟܲܫܝܼܪܵܐܝܼܬܼ : ܗܵܠܹܝܢ ܕܐܸܓܲܪ ܒܐܲܪܒܲܥ ܙܲܒ̣̈ܢܝܼܢ ܘܐܲܝܬܝܼ ܐܸܢܘܿܢ ܀ ܘܲܪܗܸܛ̣ܘ ܟܠܗܘܿܢ ܟܲܕܼ ܦܵܠܚ̇ܝܼܢ ( ܒܵܗ̇ ܒܙܲܕܝܼܩܘܼܬܼܵܐ 29 : ܕܒܹܝܬܼ ܫܹܝܬܼ ܘܐܵܢܘܿܫ ܡ̣ܢ ܫܘܼܪܵܝܹܗ ܕܥܵܠܡܵܐ ܪܲܒܵܐ ܀ ܘܐܸܬ݁ܬܵܘܣܲܦܘ ܗ̄ܘ̣ܵܘ ܕܒܹܝܬܼ ܢܘܿܚ ܘܲܚ̣ܝܵܘ ܙܲܕܝܼܩܵܐܝܼܬܼ : ܘܩܵܡ̣ܘ ܐܲܒ̣ܪܵܗܵܡ ܘܐܝܼܣܚܵܩ ܕܲܦܠܲܚ̣ܘ ܟܲܫܝܼܪܵܐܝܼܬܼ ܀ pb. 331 ܘܐܸܬ݀ܵܐ ܡܘܼܫܹܐ ܘܥܲܡܹܗ ܢܒ̣ܝܹ̈ܐ ܐܲܠܵܗܵܝܹ̈ܐ : ܘܲܗܘ݀ܵܘ ܦܵܥ̈ܠܹܐ ܛܵܒܹ̈ܐ ܒܟܲܪܡܵܐ ܘܐܸܬܼܟܲܫܲܪܘ ܒܹܗ ܀ ܘܩܵܡ̣ܘ ܐܲܝܟ̣ ܛܲܪ̈ܩܹܐ ܘܠܲܒ̣ܫܘܼܗ̇ ܠܪܸܚܡܲܬܼ ܚܲܝܹ̈ܐ ܚܲܕܼ̈ܬܹܐ : ܘܲܠܐܝܼܘ ܫܲܦܝܼܪ ܒܟܲܪܡܵܐ ܕܦܹܐܪܹ̈ܐ ܪ̈ܘܼܚܵܢܵܝܹܐ ܀ ܘܲܛܥܲܢܘ ܝܘܼܩܪܹܗ ܕܥܵܠܡܵܐ ܒܝܼܫܵܐ ܒܓܸܠܝܵܢܲܝ̈ܗܘܿܢ : ܘܣܲܝܒܲܪܘ ܨܲܥܪܵܐ ܕܪܸܚܡܲܬܼ ܨܲܠܡܹ̈ܐ ܕܲܣܪܝܼܩܘܼܬܼܵܐ ܀ ܘܲܥ̣ܩܲܪܘ ܟܘܼ̈ܒܹܐ ܘܝܲܥܪܵܐ ܕܛܘܼܥܝܲܝ ܡ̣ܢ ܐܲܪ̈ܥܵܬܼܵܐ : ܘܲܠܢܲܦ̮̈ܫܵܬܼܵܐ ܓܘܼ̈ܦܢܹܐ ܕܲܟ݁ܝܼܘ ܡ̣ܢ ܒܝܼ̈ܫܵܬܼܵܐ ܀ ܘܲܒ̣ܢܲܟ̣ܦܘܼܬܼܵܐ ܘܲܒ̣ܕܲܟ̣ܝܘܼܬܼܵܐ ܘܩܲܕܝܼܫܘܼܬܼܵܐ : ܙܩܲܦ̣ܘ ܚܲܝܲܝ̈ܗܘܿܢ ܘܲܥ̣ܒܲܕܼܘ ܦܹܐܪܹ̈ܐ ܕܗܲܝܡܵܢܘܼܬܼܵܐ ܀ ܘܒ̣ܵܬܲܪ ܗܵܠܹܝܢ ܟܲܕܼ ܗܵܐ ܩ̣ܪܸܒ̣ ܠܹܗ ܥܵܠܡܵܐ ܕܢܸܫܠܲܡ : ܐܲܝܟ̣ ܕܲܠܡܹܐܡܲܪ ܟܲܕܼ ܡܲܛܝܼ ܗ̄ܘ̣ܵܐ ܝܵܘܡܵܐ ܕܢܸܥܡܲܕܼ ܀ ܢܦܲܩ̣ ܒܲܚܕܲܥ̄ܣܪܹ̈ܐ ܡܵܪܹܐ ܟܲܪܡܵܐ ܡ̣ܢ ܐܵܦܲܪܬܵܐ : ܘܲܚ̣ܙܵܐ ܠܥܲܡܡܹ̈ܐ ܣܪ̈ܝܼܩܹܐ ܣܦܝܼ̈ܩܹܐ ܘܲܕܼܠܵܐ ܥܡܠܵܐ ܀ ܡܫܲܦ̈ܠܹܐ ܣܚܝܼ̈ܦܹܐ ܐܵܦ ܒܲܛܝܼ̈ܠܹܐ ܘܲܚܒܸܢܵܢܹ̈ܐ : ܡܫܲܡ̈ܕܹܐ ܕܕܲܡܟ݁ܘܼܝܗܝ ܟ̱ܠܹܗ ܝܵܘܡܵܐ ܕܠܵܐ ܦܘܼܠܚܵܢܵܐ ܀ ܐ̄ܢܵܫܵܐ ܕܲܗܘ݀ܵܘ ܒܟ̣ܠܹܗ ܥܵܠܡܵܐ ܕܠܵܐ ܝܑܼܕܲܥܬܼܵܐ : ܘܲܕܼܠܵܐ ܪܲܗܛܵܐ ܕܙܲܕܝܼܩܘܼܬܼܵܐ ܘܲܬܼܪܝܼܨܘܼܬܼܵܐ ܀ ܘܠܵܐ ܥܲܠ̣ܘ ܘܲܦܠܲܚ̣ܘ ܒܹܝܬܼ ܐܲܠܵܗܵܐ ܒܗܲܝܡܵܢܘܼܬܼܵܐ : ܘܠܵܐ ܥ̣ܒܲܕܼܘ ܦܹܐܪܹ̈ܐ ܛܵܒܹ̈ܐ ܕܫܘܼܪܒ̣ܚܵܐ ܠܡܵܪܹܐ ܟܲܪܡܵܐ ܀ ܐܸܠܵܐ ܥܲܒ̣ܪܘܼܗܝ ܙܲܒ̣ܢܹܗ ܕܥܵܠܡܵܐ ܒܚܲܝܹ̈ܐ ܒܝܼ̈ܫܹܐ : ܘܲܒ̣ܛܵܥܝܘܼܬܼܵܐ ܙܲܒ̣ܢܹܗ ܕܥܵܠܡܵܐ ܒܚܲܝܹ̈ܐ ܒܝܼ̈ܫܹܐ ܘܲܒ̣ܛܵܥܝܘܼܬܼܵܐ ܕܪܸܚܡܲܬܼ ܨܲܠܡܹ̈ܐ ܕܲܣܪܝܼܩܘܼܬܼܵܐ ܀ pb. 332 ܘܲܚ̣ܙܵܐ ܠܗܵܠܹܝܢ ܡܵܪܹܐ ܟܲܪܡܵܐ ܟܲܕܼ ܒܲܛܝܼܠܝܼܢ : ܘܫܲܪܝܼ ܕܢܸܫܪܸܐ ܘܲܢܚܲܣܸܕܼ ܗ̄ܘ̣ܵܐ ܘܢܸܒ̣ܣܘܿܪ ܐܸܢܘܹܢ ܀ ܥܲܠ ܡܘܿܢ ܐ̄ܢܵܫܵܐ ܒܲܛܝܼܠܝܼܢ ܐܢ̄ܬ݁ܘܿܢ ܝܵܘܡܵܐ ܟ̱ܠܹܗ : ܘܲܣܪܝܼܩܝܼܢ ܐܢ̄ܬ݁ܘܿܢ ܡ̣ܢ ܦܘܼܠܚܵܢܵܐ ܕܙܲܕܝܼܩܘܼܬܼܵܐ ܀ ܥܲܠ ܡܘܿܢ ܗܵܟܲܢ ܕܲܡܝܼܟ̣ܝܼܢ ܐܢ̄ܬ݁ܘܿܢ ܡ̣ܢ ܛܵܒ̣ܵܬܼܵܐ : ܘܠܵܐ ܐܝܼܬܼ ܕܩܵܪܹܐ ܒܙܲܕܝܼܩܘܼܬܼܵܐ ܘܗܲܝܡܵܢܘܼܬܼܵܐ ܀ ܠܡܘܿܢ ܗܵܟܲܢܵܐ ܐܵܘܦܝܼܘ ܙܲܒ̣̈ܢܹܐ ܘܲܓ̣ܡܲܪܘ ܚܲܝܹ̈ܐ : ܘܐܲܢ̄ܬ݁ܘܿܢ ܕܲܡܟ݁ܝܼܢ ܡ̣ܢ ܦܘܼܠܚܵܢܵܐ 30 : ܘܡ̣ܢ ܣܘܼܟܵܠܵܐ ܀ ܥܡܲܕܼ ܠܹܗ ܝܵܘܡܵܐ ܫܠܸܡ̣ ܠܹܗ ܥܵܠܡܵܐ ܩܘܼܡܘ ܒܲܛܝܼ̈ܠܹܐ : ܐܸܬܼܟܲܫܲܪܘ ܒܵܗ̇ ܒܫܵܥܬܼܵܐ ܪܚܝܼܡܬܵܐ ܕܲܬܼܝܵܒ̣ܘܼܬܼܵܐ ܀ ܠܡܵܢܵܐ ܒܛܸܠܬ݁ܘܿܢ ܘܲܥ̣ܒܲܪܘ ܙܲܒ̣ܢܹ̈ܐ ܕܥܵܠܡܵܐ ܟ̱ܠܹܗ : ܘܠܵܐ ܦܠܲܚܬ݁ܘܿܢ ܒܹܗ ܒܟܲܪܡܵܐ ܒܪܝܼܟ̣ܵܐ ܕܒܹܝܬܼ ܐܲܠܵܗܵܐ ܀ ܐܵܡ̇ܪܝܼܢ ܥܲܡܡܹ̈ܐ ܠܵܐ ܐ̄ܢܵܫ ܐܲܓ̣ܪܲܢ ܢܸܠܐܸܐ 31 : ܥܲܡܹܗ : ܘܡܸܛܠܗܵܢܵܐ ܒܲܛܝܼܠܝܼܢܲܢ ܘܲܣܦܝܼܩܝܼܢܲܢ ܀ ܠܵܐ ܢܵܡܘܿܣܵܐ ܘܠܵܐ ܦܘܼܩ̈ܕܵܢܹܐ ܘܠܵܐ ܢܛܘܼܪ̈ܘܵܬܼܵܐ : ܐܵܦܠܵܐ ܢܒ̣ܝܹ̈ܐ ܘܠܵܐ ܓܸܠܝܵܢܹ̈ܐ ܕܫܲܪܝܼܪ̈ܵܬܼܵܐ ܀ ܠܵܐ ܐ̄ܢܱܵ ܐܲܓ̣ܪܲܢ ܠܵܐ ܐ̄ܢܵܫ ܐܲܠܦܲܢ ܐܵܘ ܚܲܟܸܡ ܠܲܢ : ܠܵܐ ܐ̄ܢܵܫ ܬܲܒ̣ܥܲܢ ܢܸܥܘܿܠ ܢܸܦܠܘܿܚ ܒܹܝܬܼ ܐܲܠܵܗܵܐ ܀ ܩ̣ܪܵܘ ܠܐܲܒ̣ܪܵܗܵܡ ܡ̣ܢ ܓܵܘ ܐܵܪܵܡ ܠܐܲܪܥܵܐ ܕܲܟ̣ܢܲܥ̄ܢ : ܘܲܩ̣ܪܵܘ ܠܐܝܼܣܚܵܩ ܢܸܗܘܸܐ ܕܸܒ̣ܚܵܐ ܒܛܘܼܪ̈ܲܝ ܝܵܒ̣ܘܿܣ ܀ pb. 333 ܩ̣ܪܵܘ ܠܹܗ ܠܝܲܥܩܘܿܒ̣ ܨܹܝܕܼ ܣܸܒ̣ܠ̣ܬܵܐ ܕܲܫܡܲܝܵܢܹ̈ܐ : ܠܝܵܘܣܲܦ ܕܲܒ̣ܪܘܼܗܝ ܢܸܬܸ݁ܠ ܣܲܒ̣ܥܵܐ ܠܟ̣ܠܵܗ̇ ܡܸܨܪܹܝܢ ܀ ܡܫܲܠܲܛ ܡܘܼܫܹܐ ܥܲܠ ܓܸܠܝܵܢܹ̈ܐ ܕܲܢܒ̣ܝܼܘܼܬܼܵܐ : ܘܐܲܗܪܘܿܢ ܟܘܿܡܪܵܐ ܥܵܐܹ̇ܠ ܘܲܬܼܟ̣ܝܼܠ ܨܹܝܕܼ ܐܲܠܵܗܵܐ ܀ ܢܵܚܹ̇ܬܼ 32 : ܪܵܡܵܐ ܥܲܠ ܛܘܼܪ ܣܝܼܢܲܝ ܨܹܝܕܼ ܥܸܒ̣ܪ̈ܵܝܹܐ : ܘܠܲܚܡܵܐ ܕܡܲܓܵܢ ܐܵܟܹ̇ܠ 33 : ܥܲܡܵܐ ܡ̣ܢ ܥܲܪܦܸܠܵܐ ܀ ܫܵܬܼ̇ܝܵܐ ܟܢܘܼܫܬܵܐ ܡܲܝ̈ܵܐ ܒܪ̈ܝܼܟܹܐ ܡ̣ܢ ܛܲܪܵܢܵܐ : ܘܲܬܼܪܝܼܥ ܝܘܿܪܢܵܢ ܬܸܥܘܿܠ ܬܹܐܪܲܬܼ ܠܐܵܡܘܿܪ̈ܵܝܹܐ ܀ ܝܼܫܘܿܥ ܒܲܪܢܘܿܢ ܥܲܩܲܪ ܩܘܼܕܼܡܹܝܗ̇ ܫܘܼܪܹ̈ܐ ܪ̈ܵܡܹܐ : ܘܲܒ̣ܓ̣ܝܼܪ ܫܸܡܫܵܐ ܕܢܸܦ̮ܬܲܚ ܬܲܪ̈ܥܹܐ ܩܕܼܵܡ ܡܲܥܲܠܬܵܗ̇ ܀ ܐܲܙܝܼܠ ܒܵܬܼܪܵܗ̇ ܕܵܘܝܼܕܼ ܢܲܝܬܹܝܗ̇ ܨܹܝܕܼ ܐܲܠܵܗܵܐ : ܘܲܙܗܸܐ ܫܡܘܼܐܹܝܠ ܘܲܡܫܲܡܸܫ ܠܵܗ̇ ܒܹܝܬܼ ܚܘܼܣܵܝܵܐ ܀ ܠܚܝܼܡ ܐܹܠܝܼܵܐ ܘܡܲܚܪܸܒ̣ ܐܲܪܥܵܐ ܟܲܕܼ ܡܲܠܸܦ ܠܵܗ̇ : ܘܲܥܒ̣ܝܼܕܼܝܼܢ ܠܵܗ̇ ܢܒ̣ܝܹ̈ܐ ܕܪܵܡܵܐ ܐܲܝܟ̣ ܫܲܡܵܫܹ̈ܐ ܀ ܐܲܠܦ̣ܘܼܗ̇ ܢܒ̣ܝܹ̈ܐ ܘܐܸܫܬܵܘܕܝܼܘ ܠܵܗ̇ ܘܩܲܨ̣ܘ ܠܵܗ̇ ܐܲܓ̣ܪܵܐ : ܘܐܲܥܠܘܼܗ̇ ܕܬܸܦܠܘܿܚ ܒܹܝܬܼ ܐܲܠܵܗܵܐ ܒܫܘܼܕܵܠܲܝ̈ܗܘܿܢ ܀ ܠܲܢ ܕܹܝܢ ܥܲܡܡܹ̈ܐ ܠܵܐ ܐ̄ܢܵܫ ܐܲܓ̣ܪܲܢ ܡ̣ܢ ܚܲܙܵܝܹ̈ܐ : ܘܠܵܐ ܓܸܠܝܵܢܹ̈ܐ ܐܸܫܣܬܲܕܲܪܘ ܠܲܢ ܡ̣ܢ ܥܸܠܵܝܵܐ ܀ ܐܲܦܠܵܐ ܢܒ̣ܝܼܵܐ ܡܸܢܲܢ ܩܵܡ̣ ܒܲܢ ܢܸܬܼܢܲܒܸ݁ܐ ܠܲܢ : ܘܠܵܐ ܟܵܪܘܿܙܵܐ ܕܲܡܚܵܘܸܐ ܠܲܢ ܟܲܪܡܵܐ ܢܸܦܠܘܿܚ ܀ ܘܗܵܐ ܫܒ̣ܝܼܩܝܼܢܲܢ ܐܲܝܟ̣ ܝܲܬ݁ܝܼܪܹ̈ܐ ܘܐܲܝܟ̣ ܒܲܪܵܝܹܐ : pb. 334 ܘܒܲܛܠܝܼܢܲܢ ܘܲܣܪܝܼܩܝܼܢܲܢ ܘܲܣܦܝܼܩܝܼܢܲܢ ܀ ܘܠܵܐ ܐܵܓ̣ܘܿܪܵܐ ܘܠܵܐ ܬܵܒ̣ܘܿܥܵܐ ܘܠܵܐ ܡܵܠܘܿܟ̣ܵܐ : ܘܠܵܐ ܡܵܪܐ ܐܲܓ̣ܪܵܐ ܕܲܡܓܲܪܸܓ̣ ܠܲܢ ܢܸܠܐܸܐ ܥܲܡܹܗ ܀ ܠܵܐ ܐ̄ܢܵܫ ܘܐܸܠܘܼ ܐܝܼܬܪܵܘܗܝ ܗܵܘ̇ ܕܐܵܓܲܪ ܠܲܢ : ܗܵܐ ܩܵܝ̇ܡܝܼܢܲܢ ܘܲܚܢܲܢ ܢܸܦܠܘܿܚ ܐܲܝܟ ܟܲܫܝܼܪܹ̈ܐ ܀ ܘܲܦܬܲܚ̣ ܬܲܪܥܹܗ ܡܵܪܹܐ ܟܲܪܡܵܐ ܠܥܲܡܡܹ̈ܐ ܕܐܲܪܥܵܐ : ܘܥܸܠܲܬ݀ ܦܸܠܚܲܬ݀ ܟ̱ܠܹܗ ܒܪܝܼܬܼܵܐ ܒܹܝܬܼ ܐܲܠܵܗܵܐ ܀ ܒܫܘܼܠܵܡ ܥܵܠܡܵܐ ܒܚܲܪܬܼܵܐ ܕܙܲܒ̣̈ܢܹܐ ܘܲܕܼܥܸܕܵܢܹ̈ܐ : ܥܲܠܘ ܒܲܚܕܲܥ̄ܣܪܹ̈ܐ ܟܠܗܘܿܢ ܥܲܡܡܹ̈ܐ ܠܒܲܝܬܵܐ ܪܲܒܵܐ ܀ ܘܫܲܪܝܼܘ ܒܪܲܗܛܵܐ ܕܫܲܦܝܼܪ̈ܵܬܼܵܐ ܟܲܫܝܼܪܵܐܝܼܬܼ : ܘܲܙܩܲܪܘ ܠܲܒ̣ܫܘܼܗ̇ ܠܙܲܕܝܼܩܘܼܬܼܵܐ ܓܘܼܫܡܵܢܵܐܝܼܬܼ ܀ ܘܬܲܒܲܪܘ ܘܲܫܕܼܵܘ ܠܲܓ̣ܝܼܦܲܝ̈ܗܘܿܢ ܘܲܠܨܲܠܡܲܝ̈ܗܘܿܢ : ܘܲܠܒܲܟ̣ܘ ܪܲܗܛܵܐ ܚܝܼܨܵܐ ܒܐܘܼܪܚܵܐ ܕܗܲܝܡܵܢܘܼܬܼܵܐ ܀ ܘܝܼܕܲܥ̣ܘ ܠܐܲܒ̣ܵܐ ܘܗܲܝܡܸܢ̣ܘ ܒܲܒ̣ܪܵܐ 34 : ܘܝܲܩܲܪܘ ܠܪܘܼܚܵܐ : ܘܲܗܘ݀ܵܘ ܟܠܗܘܿܢ ܢܵܘܣܹ̈ܐ ܓܒܲܝ̈ܵܐ 35 : ܠܐܲܠܵܗܘܼܬܼܵܐ ܀ ܥܲܠ̣ܘ ܒܲܚܕܲܥ̄ܣܪܹ̈ܐ ܘܲܒ̣ܟܹܐܢܘܼܬܼܵܐ ܫܩܲܠ̣ܘ ܕܹܝܢܵܪܵܐ : ܕܗܘ݀ܝܘܼ ܡܵܪܲܢ ܐܲܓ̣ܪܵܐ ܕܟ̣ܠܵܗ̇ ܙܲܕܝܼܩܘܼܬܼܵܐ ܀ ܦܵܫ̣ܘ ܩܲܕܼܡܵܝܹ̈ܐ ܕܲܙܪܲܥ̣ܘ ܘܲܕܼܡܸܟ̣ܘ ܥܲܡ ܕܵܪ̈ܲܝܗܘܿܢ 36 : ܘܗܵܐ ܛܥܝܼܢܝܼܢ ܠܵܗ̇ ܐ̄ܚܪ̈ܵܝܹܐ ܠܟܲܦܵܐ ܕܡܲܠܝܵܐ ܣܲܒ̣ܥܵܐ ܀ ܥܲܡܡܹ̈ܐ ܐ̄ܚܪ̈ܵܝܹܐ ܗܘ݀ܵܘ ܩܲܕܼܡܵܝܹ̈ܐ ܒܦܲܓ̣ܪܹܗ ܕܲܒ̣ܪܵܐ : ܕܗܸܢܘܿܢ ܠܲܒ̣ܫܘܼܗܝ ܡ̣ܢ ܓܵܘ ܡܲܝ̈ܵܐ ܕܡܲܥܡܘܿܕܼܝܼܬܼܵܐ ܀ pb. 335 ܪܲܚܝܼܩ ܐܵܢܘܿܫ ܢܘܿܚ ܘܐܲܒ̣ܪܵܗܵܡ ܘܲܕܼܒܹܝܬܼ ܡܘܼܫܹܐ : ܘܜܵܥ̈ܠܹܐ ܐ̄ܚܪ̈ܵܝܹܐ ܫܩܲܠ̣ܘ ܕܹܝܢܵܪܵܐ ܘܗܵܐ ܥܲܬ݁ܝܼܪܝܼܢ ܀ ܡܵܟ̣ܣܵܐ ܡܙܲܕܲܩ ܘܗܵܐ ܓܲܝܵܣܵܐ ܒܓܲܢܬܼܵܐ ܢܵܨܲܚ̇ : ܐܵܦ ܙܵܢܝܼܬܼܵܐ ܡܢܲܫܩܵܐ ܡܥܲܦܩܵܐ ܠܒܲܪ ܐܲܠܵܗܵܐ ܀ ܡܘܼܫܹܐ ܪܲܚܝܼܩ ܘܗܵܐ ܚܲܛܵܝܬܵܐ ܠܒ̣ܝܼܟ̣ܵܐ ܪܸ̈ܓ̣ܠܵܘܗܝ : ܘܲܡܨܲܒ݁ܥܵܐ ܠܹܗ 37 : ܒܡܸܫܚܵܐ ܘܕܸܡ̈ܥܹܐ ܚܲܒ݁ܝܼܒ̣ܵܐܝܼܬܼ ܀ ܦܵܫ̣ ܐܲܒ̣ܪܵܗܵܡ ܕܲܡܣܵܘܲܚ ܗ̄ܘ̣ܵܐ ܕܢܸܚܙܸܐ ܝܵܘܡܹܗ : ܘܗܵܐ ܚܵܝ̇ܪܝܼܢ ܒܵܗ̇ ܟܠܗܘܿܢ ܥܲܡܡܹ̈ܐ ܒܲܙܩܝܼܦܘܼܬܹܗ ܀ ܡ̣ܢ ܕܐܸܬ݁ܛܲܠܲܩܘ ܟܠܗܘܿܢ ܚܲܝܹ̈ܐ ܕܥܵܠܡܵܐ ܘܐܵܘܦ̣ܝܼܘ : ܐܲܪܓܸܫ̣ܘ ܥܲܡܡܹ̈ܐ ܕܐܝܼܬܼ ܐܲܠܵܗܵܐ ܡܸܚܕܼܵܐ ܢܲܩ̣ܦܘܼܗܝ ܀ ܥܲܠ̣ܘ ܒܲܚܕܲܥ̄ܣܪܹ̈ܐ ܘܐܸܬܼܟܲܫܲܪܘ ܒܵܗ̇ ܒܲܬܼܝܵܒ̣ܘܼܬܼܵܐ : ܘܗܵܐ ܠܒ̣ܝܼܫܝܼܢ ܠܹܗ ܠܒܲܪ ܐܲܠܵܗܵܐ ܓܘܼܫܡܵܢܵܐܝܼܬܼ ܀ ܒܚܲܪܬܼܵܐ ܐܸܬ݀ܵܘ ܡ̣ܢ ܕܐܸܫܬܲܠܲܡܘ ܟܠܗܘܿܢ ܙܲܒ̣̈ܢܹܐ : ܘܗܵܐ ܩܲܕܼܡܵܝܹ̈ܐ ܗܘ݀ܵܘ ܒܲܣܒܲܪܬܼܵܐ ܕܡܲܠܝܵܐ ܚܲܝܹ̈ܐ ܀ ܦܵܥ̈ܠܹܐ ܐ̄ܚܪ̈ܵܝܹܐ ܥܲܡܡܹ݁̈ܐ ܐܸܢܘܿܢ ܕܥܲܠ̣ܘ ܒܲܚܕܲܥ̄ܣܪܹ̈ܐ : ܒܐܘܼܪܚܵܐ ܕܚܲܡܸܫ ܕܐܸܓܲܪ ܦܵܥ̈ܠܹܐ ܡܵܪܹܐ ܟܲܪܡܵܐ ܀ ܒܚܲܡܫܵܐ ܪܸ̈ܓ̣ܫܝܼܢ ܩܵܐܹ̇ܡ ܓܘܼܫܡܹܐ ܕܲܒ̣ܢܲܝ̈ܢܵܫܵܐ : ܚܲܡܫܵܐ ܣܸܦܪ̈ܝܼܢ ܐܝܼܬܼ ܠܐܘܿܪܵܝܬܵܐ ܕܡܲܠܝܵܐ ܐ̄ܪ̈ܵܙܹܐ ܀ ܚܲܡܫܵܐ ܩܵܝܵܡܝܼ̈ܢ ܐܲܩܝܼܡ̣ ܡܵܪܝܵܐ ܥܲܡ ܐ̄ܢܵܫܘܼܬܼܵܐ : ܚܲܡܸܫ ܙܲܒ̣̈ܢܝܼܢ ܐܸܓܲܪ ܦܵܥ̈ܠܹܐ ܡܵܪܹܐ ܟܲܪܡܵܐ ܀ ܩܝܵܡܵܐ ܩܲܕܼܡܵܐ ܐܲܩܝܼܡ̣ ܠܐܵܕܼܵܡ ܒܹܝܬܼ ܐܝܼܠܵܢܹ̈ܐ : pb. 336 ܘܲܬܼܪܲܝܵܢܵܐ ܠܢܘܿܚ 38 : ܙܲܕܝܼܩܵܐ ܒܲܪ ܟܹܘܸܠܵܐ ܀ ܘܗܵܘ̇ ܕܲܬܼܠܵܬܼܵܐ ܥܲܡ ܐܲܒ̣ܪܵܗܵܡ ܪܵܚܡܵܐ ܛܵܒ̣ܵܐ : ܘܕܲܐܪܒ݁ܥܵܐ ܕܡܘܼܫܹܐ ܘܲܚܡܝܼܫܵܝܵܐ 39 : ܕܒܲܪ ܐܲܠܵܗܵܐ ܀ ܒܨܲܦܪܵܐ ܘܒܲܬܼܠܵܬܼ ܘܲܒ̣ܫܸܬܼ ܘܒܲܬܼܫܲܥ ܐܵܦ ܒܲܚܕܲܥ̄ܣܪܹ̈ܐ : ܘܬܼܘܼܒ̣ ܠܲܩܝܵܡܵܐ ܐ̄ܚܪܹܢܵܐ ܒ̣ܥܵܠܡܵܐ ܐܲـܪܪܵܐ ܠܵܐ ܐܝܼܬܼ ܀ ܘܠܵܐ ܠܒܲܪܢܵܫܵܐ ܪܸ̈ܓ̣ܫܹܐ ܐ̄ܚܪ̈ܵܢܹܐ ܐܸܠܵܐ ܚܲܡܫܵܐ : ܘܠܵܐ ܒܝܲܡܝܼܢܵܐ ܐܸܠܵܐ ܚܲܡܸܫ ܩܲܛܝܼ̈ܢܵܬܼܵܐ ܀ ܘܠܵܐ ܝܘܼܠܦܵܢܵܐ ܒܵܬܲܪ ܬܹܐܓ̣ܪܵܗ̇ ܕܲܙܩܝܼܦܘܼܬܼܵܐ : ܕܒܲܚܡܝܼܫܵܝܵܐ ܫܵܠܹ̇ܡ ܥܵܠܡܵܐ ܘܡܵܘܦܸܐ ܟ̱ܠܹܗ ܀ ܐܵܦ ܒܲܪܢܵܫܵܐ ܒܚܲܡܸܫ ܡܘܼܫ̈ܚܵܢ ܐܲܝܟ̣ ܕܲܒ̣ܕܲܪ̈ܓܹܐ : ܐܼܬܼ ܠܹܗ ܕܢܸܣܲܩ ܘܟܸܢ ܡܸܫܬܲܡܠܸܐ ܕܢܸܗܘܸܐ ܓܲܒ̣ܪܵܐ ܀ ܗܵܘܹ̇ܐ ܥܘܸܠܵܐ ܘܒ̣ܵܬܲܪ ܗܵܟܲܢ ܐܵܦ ܝܲܠܘܼܕܼܵܐ : ܘܒ̣ܵܬܲܪ ܛܲܠܝܵܐ ܗܵܘܹ̇ܐ ܥܠܲܝܡܵܐ ܘܗܵܘܹ̇ܐ ܓܲܒ̣ܪܵܐ ܀ ܗܵܐ ܥܘܸܠܘܼܬܼܵܐ ܘܝܲܠܘܼܕܼܘܼܬܼܵܐ ܐܵܦ ܛܲܠܝܘܼܬܼܵܐ : ܘܲܥܠܲܝܡܘܼܬܼܵܐ ܘܟܸܢ ܠܲܡܫܘܼܚܬܼܵܐ ܕܓܲܒ̣ܪܵܐ ܡܵܛܹ̇ܐ ܀ ܘܒ̣ܵܬܲܪ ܗܵܕܹܐ ܡܫܘܼܚܬܼܵܐ ܕܚܲܡܸܫ ܠܵܐ ܐܝܼܬܼ ܐܲܬܼܪܵܐ : ܕܬܼܘܼܒ̣ ܢܸܬ݁ܬܵܘܣܲܦ ܥܲܠ ܡܘܼܫ̈ܚܵܬܼܵܐ ܕܲܒ̣ܢܲܝ̈ܢܵܫܵܐ ܀ ܡܛ̣ܵܐ ܠܹܗ ܥܵܠܡܵܐ ܡܫܘܼܚܬܼܵܐ ܕܚܲܡܸܫ ܗܵܝ̇ ܕܲܙܩܝܼܦܵܐ : ܘܐܸܫܬܲܡܠܝܼ ܠܹܗ ܘܲܗܘ݀ܵܐ ܓܲܒ̣ܪܵܐ ܘܬܼܘܼܒ̣ ܠܵܐ ܪܵܒܹ݁ܐ 40 :܀ ܥ̣ܒܲܪ ܠܹܗ ܙܲܒ̣ܢܵܐ ܕܥܘܸܠܵܐ ܐܵܕܼܵܡ ܗܵܘ̇ ܩܲܕܼܡܵܝܵܐ : ܘܲܕܼܝܲܠܘܼܕܼܵܐ ܢܘܿܚ ܙܲܕܝܼܩܵܐ ܕܝܲܬܸܒ̣ ܐܲܪܥܵܐ ܀ pb. 337 ܘܲܕܼܐܲܒ̣ܪܵܗܵܡ ܛܲܠܝܵܐ ܕܲܪܗܸܛ̣ ܥܲܡ ܐܲܠܵܗܵܐ : ܘܙܲܒ̣ܢܹܗ ܕܡܘܼܫܹܐ ܥܠܲܝܡܵܐ ܥܝܼܪܵܐ ܘܐܲܠܵܗܵܝܵܐ ܀ ܘܥܲܠ̣ ܩܵܡ̣ ܙܲܒ̣ܢܵܐ ܐ̄ܚܪܵܝܵܐ 41 : ܕܚܲܡܫܵܐ ܗܵܘ̇ ܕܲܡܫܝܼܚܵܐ : ܘܲܫܠܸܡ̣ܘ ܙܲܒܼ̈ܢܹܐ ܘܡܸܟܹܝܠ ܚܲܪܬܵܐ ܗ̄ܝܼ ܠܲܕܼܡܸܣܬܲܟܲܠ ܀ ܥܒܲܪ ܠܹܗ ܨܲܦܪܵܐ ܕܒܹܗ ܥܲܠ̣ܘ ܦܵܥ̈ܠܹܐ ܠܟܲܪܡܵܐ ܪܲܒܵܐ : ܘܲܥ̣ܒܲܪ ܙܲܒ̣ܢܵܐ ܕܲܬܼܠܵܬܼ ܫܵܥܹ̈ܐ ܢܲܗܝܼܪ̈ܵܬܼܵܐ ܀ ܘܲܥ̣ܒܲܪ ܘܐܸܙܲܠ̣ ܕܫܸܬܼ ܐܵܦ ܕܲܬܼܫܲܥ ܚܲܡܝܼ̈ܡܵܬܼܵܐ : ܘܗܵܐ ܒܲܚܕܲܥ̄ܣܪܹ̈ܐ ܩܲܪܝܼܪ̈ܵܬܼܵܐ ܥܵܠܡܵܐ ܪܵܗܹ̇ܛ ܀ ܥ̣ܒܲܪ ܠܹܗ ܛܲܗܪܵܐ ܘܦ̣ܵܓ̣ ܠܹܗ ܚܘܼܒܵܐ 42 : ܕܲܒ̣ܢܲܝ̈ܢܵܫܵܐ : ܪܟܸܢ ܠܹܗ ܪܲܡܫܵܐ ܘܗܵܐ ܛܲܦܛܸܦ̣ ܠܹܗ ܥܵܠܡܵܐ ܢܵܘܦܸܐ ܀ ܐܘܿ ܕܲܚܕܲܥ̄ܣܪܹ̈ܐ ܐܲܩܸܠܘ ܪܲܗܛܵܐ ܒܲܬܼܝܵܒܝܘܼܬܼܵܐ : ܥܲܡܡܹ̈ܐ ܐ̄ܚܪ̈ܵܝܹܐ ܗܘ݀ܵܘ ܩܲܕܼܡܵܝܹ̈ܐ ܒܙܲܕܝܼܩܘܼܬܼܵܐ ܀ ܡܸܠܬܹܗ ܕܡܵܪܝܵܐ ܣܲܓܝܼ ܕܵܡ̇ܝܵܐ ܠܡܲܪܓܵܢܝܼܬܼܵܐ : ܘܐܲܦܹ̈ܐ ܕܢܘܼܗܪܵܐ ܡܲܠܝܵܐ ܟ̱ܠܵܗ̇ ܠܲܕܼܚܵܙܹ̇ܐ ܠܵܗ̇ ܀ ܠܐܲܝܢܵܐ ܕܐܲܦܸܩ̣ ܣܘܿܓ̣ܵܐܐ ܕܝܵܘܡܵܘ̈ܗܝ ܒܲܣܪܝܼܩܘܼܬܼܵܐ : ܝܵܗܹ̇ܒ̣ ܗ̄ܘ̣ ܠܹܗ ܐܝܼܕܼܵܐ ܡܲܬܼܠܹܗ ܕܒܲܪ ܐܲܠܵܗܵܐ ܀ ( ܘܐܠܲܝܢܵܐ ܕܲܚܛ̣ܵܐ 43 : ܘܲܒ̣ܛܲܠܝܘܼܬܹܗ ܘܒܲܥܠܲܝܡܘܼܬܹܗ : ܘܲܡܛ̣ܵܐ ( ܓܕܼܵܕܹܗ ܢܵܘܠܵܐ 44 : ܕܚܲܝܵܘ̈ܗܝ ܟܲܕܼ ܡܸܫܬܲܛܸܐ ܀ ܐܘܿ ܠܵܟ̣ ܣܵܒ̣ܵܐ ܕܟܟܵܐܹ̇ܒ̣ ܘܲܟ̣ܦܝܼܦ ܡ̣ܢ ܣܲܝܒ݁ܘܼܬܼܵܐ : ܘܒ̣ܵܥܹ̇ܐ ܕܲܢܬܼܘܼܒ̣ ܥܘܿܠ ܒܲܚܕܲܥ̄ܣܪܹ̈ܐ ܘܡܸܬܼܩܲܒܲܠ ܐܲܢ̄ܬ݁ ܀ pb. 338 ܫܵܥܬܼܵܐ ܕܚܲܝܹ̈ܐ ܩܲܝܵܡܵܐ ܠܵܟ̣ ܘܐܸܢ ܬܸܬܼܟܲܫܲܪ : ܒܵܗ̇ ܡܸܫܟܲܚ ܐܲܢ̄ܬ݁ ܟܠܗܘܿܢ ܚܲܝܹ̈ܐ ܕܠܵܐ ܫܘܼܠܵܡܵܐ ܀ ܒܝܼܫܵܐ ܫܲܕܠܵܟ̣ ܒܲܪ̈ܓ̣ܝܼܓ̣ܵܬܼܵܐ ܟܲܕܼ ܚܵܛܹ̇ܐ ܗ̄ܘܲܝܬ݁ : ܚܙܝܼ ܠܵܐ ܢܹܐܚܘܿܕܼ ܬܲܪܥܵܐ ܩܕܼܵܡܲܝܟ ܐܸܢ ܬܵܐܹ̇ܒ̣ ܐܲܢ̄ܬ݁ ܀ ܠܵܐ ܢܹܐܡܲܪ ܠܵܟ̣ ܕܐܲܝܟܲܢ ܡܸܟܹܝܠ ܐܝܼܬܼ ܠܵܗ̇ ܦܘܼܪܣܵܐ : ܕܬܸܬܼܩܲܒܲܠ ܐܲܢ̄ܬ݁ ܒܲܬܼܝܵܒ̣ܘܼܬܼܵܐ ܕܒܲܛܝܼܠ ܐܲܢ̄ܬ݁ ܗ̄ܘ̣ ܀ ܠܲܝܬ݁ ܒܵܟ̣ ܚܲܝܠܵܐ ܬܸܟ݁ܘܿܦ ܢܲܦ̮ܫܵܟ̣ ܥܲܠ ܒܵܥܘܼܬܼܵܐ : ܐܵܦܠܵܐ ܨܵܘܡܵܐ ܦܫܝܼܩ ܠܵܟ̣ ܕܬܸܠܒ݁ܘܿܟ̣ ܐܲܝܟ̣ ܟܲܫܝܼܪܵܐ ܀ ܐܵܦܠܵܐ ܠܥܲܡܠܵܐ ܘܠܹܐܘܬܼܵܐ ܝܵܗܹ̇ܒ̣ ܐܝܼܕܼܵܐ ܦܲܓ̣ܪܵܟ̣ : ܘܣܲܓܝܼ ܚܛܸܐ ܠܵܟ̣ ܘܲܒ̣ܡܵܢ ܬܸܫܦܲܪ ܐܸܢ ܬܵܐܹ̇ܒ̣ ܐܲܢ̄ܬ݁ ܀ ܚܲܝܠܵܟ̣ ܢܲܦܝܼܠ ܘܢܘܼܗܪܵܟ̣ ܚܲܣܝܼܪ ܘܲܡܚܝܼܠ ܓܘܼܫܡܵܟ̣ : ܐܲܗܡܵܐ ܡܸܟܹܝܠ ܡ̣ܢ ܦܘܼܠܚܵܢܵܐ ܕܙܲܕܝܼܩܘܼܬܼܵܐ ܀ ܗܵܠܹܝܢ ܡܸܠܟܹ̈ܐ ܝܵܗܹ̇ܒ̣ ܒܝܼܫܵܐ ܠܐܲܝܢܵܐ ܕܚܵܛܹ̇ܐ : ܕܢܸܦܣܘܿܩ ܣܲܒ̣ܪܹܗ ܘܠܵܐ ܢܸܬܼܩܲܪܲܒ̣ ܠܲܬܼܝܵܒ̣ܘܼܬܼܵܐ ܀ ܐܲܢ̄ܬ݁ ܕܹܝܢ ܦܵܥܠܵܐ ܕܥܲܠ̣ ܒܲܚܕܲܥ̄ܣܪܹ̈ܐ ܠܵܐ ܬܸܬܼܦܲܠܲܓ̣ : ܕܥܲܡ ܩܲܕܼܡܵܝܹ̈ܐ ܡܲܬܼܩܲܢ ܐܲܓ̣ܪܵܟ̣ ܐܸܢ ܬܵܐܹ̇ܒ̣ ܐܲܢ̄ܬ݁ ܀ ܠܒܲܪ ܐܲܠܵܗܵܐ ܦܵܥ̈ܠܹܐ ܐ̄ܚܪ̈ܵܝܹܐ ܚܲܒ݁ܝܼܒ̣ܝܼܢ ܠܹܗ : ܕܐܵܦ ܗܘ݀ ܒܚܲܪܬܼܵܐ ܕܙܲܒ̣̈ܢܹܐ ܐܸܬ݀ܵܐ ܣܲܥ̣ܪܵܗ̇ ܠܐܲܪܥܵܐ ܀ ܫܲܩ̣ܠܵܟ̣ ܚܹܐܦܵܐ ܕܲܥܠܲܝܡܘܼܬܼܵܐ ܟܲܕܼ ܚܵܛܹ̇ܐ ܗ̄ܘܲܝܬ݁ : ܘܲܒ̣ܒܸܛܠܵܢܵܐ 45 : ܕܚܲܝܹ̈ܐ ܒܝܼ̈ܫܹܐ ܥ̣ܒܲܪܘ ܝܵܘ̈ܡܵܬܼܵܟ̣ ܀ ܗܵܘ̇ ܫܲܪܟܵܢܵܐ ܕܚܲܝܹ̈ܐ ܙܥܘܿܪܹ̈ܐ ܗܲܒ̣ ܠܐܲܠܵܗܵܐ : pb. 339 ܕܲܡܩܲܒܸ݁ܠ ܗ̄ܘ̣ ܕܠܲܚܕܼܵܐ 46 : ܫܵܥܬܼܵܐ ܕܦܵܥܠܵܐ 47 : ܢܸܬܸܠ ܀ ܐܸܬܼܢܲܣܝܼ ܠܹܗ ܕܐܲܝܟܲܢ ܝܵܗܹ̇ܒ̣ ܐܲܓ̣ܪܵܐ ܡܵܪܲܢ : ܘܣܵܡ̣ ܣܵܗܕܘܼܬܹܗ ܒܦܵܥ̈ܠܹܐ ܐ̄ܚܪ̈ܵܝܹܐ ܟܡܵܐ ܚܲܒ݁ܝܼܒ̣ܝܼܢ ܀ ܝܲܗ̄ܒ̣ ܠܘܼܒܵܒ̣ܵܐ ܠܐܲܝܢܵܐ ܠܲܬܼܝܵܒ̣ܘܼܬܼܵܐ : ܕܲܚܕܼܵܐ ܫܲܥܬܼܵܐ ܐܸܢ ܦܵܠܲܚ̇ ܠܵܗ̇ ܗܘ݀ܵܐ ܩܲܕܼܡܵܝܵܐ ܀ ܐܘܿ ܚܲܛܵܝܵܐ ܕܐܲܦܸܩ̣ ܒܝܼܫ ܒܝܼܫ ܟܲܒܠܵܐ ܕܲܫܢܵܘ̈ܗܝ : ܗܵܐ ܡܵܪܐ ܐܲܓ̣ܪܵܐ ܕܲܦܬܼܝܼܚ ܬܲܪܥܹܗ ܘܕܼܵܪܹܐ ܓܲܙܵܘ̈ܗܝ ܀ ܘܲܒ̣ܫܘܼܠܵܡܵܐ ܕ̣ܠܗܘܿܢ ܚܲܝܹ̈ܐ ܐܸܢ ܬܵܐܹ̇ܒ̣ ܐܲܢ̄ܬ݁ : ܠܥܸܕܵܢ ܐܲܓ̣ܪܵܐ ܚܵܫܹ̇ܒ̣ ܠܵܟ̣ ܡ̣ܢ ܒܲܛܝܼ̈ܠܹܐ ܀ ܐܸܠܵܐ ܐܝܼܬܼ ܠܵܟ̣ ܚܲܝܠܵܐ ܠܥܲܡܠܵܐ ܕܙܲܕܝܼܩܘܼܬܼܵܐ : ܗܘ݀ ܨܸܒ̣ܝܵܢܵܟ̣ ܗܲܒ̣ ܠܐܲܠܵܗܵܐ ܘܡܸܬܼܩܲܒܲܠ ܗ̄ܘ̣ ܀ ܣܢܝܼ ܠܲܚܛܵܗܵܐ ܗܵܘ̇ ܕܲܦܠܝܼܚ ܠܵܟ̣ ܢܘܼܓ̣ܪܵܐ ܪܲܒܵܐ : ܘܲܗܘ݀ܝܼ ܠܙܲܕܝܼܩܘܼܬܼܵܐ ܕܠܵܐ ܚܲܙܝܵܐ ܠܵܟ̣ ܀ ܥܒܲܪ ܡ̣ܢ ܥܵܘ̣ܠܵܐ ܐܵܦܸܢ ܗܵܫܵܐ ܕܣܵܦ̣ܘ ܝܵܘ̈ܡܵܬܼܵܟ̣ : ܘܲܗܘ݀ܝܼ ܦܵܥܠܵܐ ܐ̄ܚܪܵܝܵܐ ܕܫܵܩܹ̇ܠ ܐܲܓ̣ܪܵܐ ܛܵܒ̣ܵܐ ܀ ܬܸܒ̣ ܕܘܼܢ ܢܲܦ̮ܫܵܟ̣ ܘܲܩܛܸܓ̣ܪܵܢܵܐ ܗ݀ܘܝܼ ܠܲܩܢܘܿܡܵܟ̣ : ܟܲܕܼ 48 : ܡܲܟ݁ܣܵܐ ܠܵܟ̣ ܬܹܐܪܬܵܟ̣ ܬܸܒ̣ܗܲܬܼ ܡ̣ܢ ܒܝܼ̈ܫܵܬܼܵܟ̣ ܀ ܐ̄ܡܲܪ ܠܵܗ̇ ܠܢܲܦ̮ܫܵܟ̣ ܐܘܿ ܛܵܥܝܼܬܼܵܐ 49 : ܢܸܩܝܵܐ ܕܐܸܒ̣ܕܲܬ݀ : ܛܘܼܪܝ 50 : ܠܹܗ ܠܪܵܥܝܵܐ ܐܵܦܸܢ ܪܘܼܫܡܵܐ 51 : ܘܡܸܫܟܲܚ ܗ̄ܘ̣ ܠܹܟ̣ܝ ܀ ܚܛܵܗܹ̈ܐ ܕܹܐܒܹ̈ܐ ܣܲܪܲܚ̣ܘ ܢܲܬܫܘܼܟ̣ܝ ܒܲܝܢܵܬܼ ܛܘܼܪܹ̈ܐ : pb. 340 ܥܘܿܠ ܠܲܛܝܵܪܹܗ ܕܗܵܘ̇ ܕܲܡܥܲܝܨܸܒ̣ ܠܲܟ̣ܪ̈ܝܼܗܵܬܼܵܐ ܀ ܝܵܘܡܵܐ ܪܟܸܢ ܠܹܗ ܘܗܵܐ ܛܸܠܵܠܹ̈ܐ ܕܡܵܘܬܵܐ ܚܲܕܼܪܘܼܢܝ : ܗ݀ܘܝܼ ܠܝܼ ܫܸܡܫܵܐ ܒܪܲܡܫܵܐ ܡܵܪܲܢ ܘܐܸܚܙܸܐ ܢܘܼܗܪܵܟ̣ ܀ ܠܵܐ ܢܸܥܡܲܕܼ ܠܝܼ ܝܵܘܡܹܗ ܕܡܵܘܬܵܐ ܠܒܲܪ ܡ̣ܢ ܟܲܪܡܵܟ̣ : ܛܵܒܲܐ ܗ̄ܝܼ ܥܲܝܢܵܟ̣ ܩܲܒܸ݁ܠ ܫܵܥܬܼܵܐ ܕܲܬܼܝܵܒ̣ܘܼܬܼܵܐ ܀ ܫܠܸܡ̣ܘ ܥܸܕܵܢܲܝ̈ ܟܲܕܼ ܦܵܠܲܚ̇ ܐ̄ܢܵܐ ܠܲܣܪܝܼܩܘܼܬܼܵܐ : ܫܘܼܠܵܡ ܙܲܒ̣ܢܵܐ ܕܚܲܝܲܝ̈ ܩܲܒܸ݁ܠ ܢܸܗܘܸܐ ܕܝܼܠܵܟ̣ ܀ ܠܲܬܼܝܵܒ̣ܘܼܬܼܵܐ ܠܵܐ ܐܝܼܬܼ ܙܲܒ̣ܢܵܐ ܕܠܵܘ ܙܲܒ̣ܢܵܗ̇ ܗ̄ܘ̣ : ܘܐܸܠܵܐ ܡܛ̣ܵܐ ܐ̄ܢܵܫ ܬܲܪܥܵܐ ܕܲܫܝܘܿܠ ܠܵܐ ܡܵܘܒܸ݁ܕܼ ܠܵܗ̇ ܀ ܟܡܵܐ ܕܩܲܝܵܡܵܐ ܢܲܦ̮ܫܵܐ ܘܫܲܪܝܵܐ ܒܦܲܓ̣ܪܵܐ ܕܲܚܛ̣ܵܐ : ܐܝܼܬܼ ܗ̄ܘ̣ ܣܲܒ̣ܪܵܐ ܕܲܬܼܝܵܒ̣ܘܼܬܼܵܐ ܠܟ̣ܠ ܚܲܛܵܝܹ̈ܐ ܀ ܟܡܵܐ ܕܪܵܗܹ̇ܛ ܗ̄ܘ̣ ܕܡܵܐ ܒܫܸܪ̈ܝܵܢܹܐ ܘܲܒ̣ܗܲܕܵܡܹ̈ܐ : ܐܝܼܬܼ ܗ̄ܘ̣ ܐܲܬܼܪܵܐ ܐܵܦ ܠܲܚܛܝܼܬܼܵܐ ܘܙܲܕܝܼܩܘܼܬܼܵܐ ܀ ܟܡܵܐ ܕܐܝܼܬܼ ܕܸܡ̈ܥܹܐ ܕܢܹܐܫ̈ܕܵܢ ܥܲܝ̈ܢܹܐ ܥܲܠ ܦܲܪܨܘܿܦܵܐ : ܐܝܼܬܼ ܗ̄ܘ̣ ܪ̈ܲܚܡܹܐ ܕܲܢܦܲܨܘܿܢܵܝܗܝ ܠܐܲܝܢܵܐ ܕܲܚܛܵܐ ܀ ܟܡܵܐ ܕܲܦܫܝܼܩ ܠܵܟ̣ ܬܸܒ̣ܟܸ݁ܐ ܦܫܝܼܩ ܠܵܟ̣ ܬܸܒ̣ܥܸܐ ܪ̈ܲܚܡܹܐ : ܘܐܸܢ ܐܝܼܬܼ ܒܸܟ̣ܝܵܐ ܐܝܼܬܼ ܗ̄ܘ̣ ܚܢܵܢܵܐ ܠܟ̣ܠ ܚܲܛܵܝܹ̈ܐ ܀ ܐܵܦ ܗܘ݀ ܟܪܝܼܗܵܐ ܡܵܐ ܕܥܲܠ ܥܲܪܣܵܐ ܕܟܹܐܒܹ̈ܐ ܡܲܓܸܣ : ܐܸܢ ܡܸܬܼܟܲܫܲܦ ܥܲܠ ܫܘܼܒ̣ܩܵܢܵܐ ܦܫܝܼܩ ܠܹܗ ܢܸܣܲܒ̣ ܀ ܒܲܚܕܼܵܐ ܫܵܥܬܼܵܐ ܐܸܢ ܩܵܪܹܒ̣ ܐ̄ܢܵܫ ܨܹܝܕܼ ܐܲܠܵܗܵܐ : ܗܝ݀ ܗܵܝ̇ ܫܵܥܬܼܵܐ ܛܵܒ̣ ܡ̣ܢ ܡܸܬܼܚܵܐ ܕܚܲܝܹ̈ܐ ܛܵܒܲܐ ܗ̄ܝܼ ܀ ܐܸܠܵܐ ܥܲܠ̣ ܐ̄ܢܵܫ ܘܐܸܬ݁ܬ݁ܚܸܕܼܘ ܒܐܲܦܵܘ̈ܗܝ ܣܘܼܟ݁ܪܹ̈ܝܗ̇ ܕܲܫܝܘܿܠ : pb. 341 ܠܵܐ ܗܘ݀ܵܐ ܪܲܚܝܼܩ ܡ̣ܢ ܫܘܼܠܛܵܢܵܗ̇ ܕܲܬܼܝܵܒ̣ܘܼܬܼܵܐ ܀ ܐܸܠܵܐ ܣܸܡܟܲܬ݀ ܐܸܠܦܵܐ ܕܚܲܝܹ̈ܐ ܠܩܲܒ̣ܪܵܐ ܫܲܠܝܵܐ 52 : ܠܵܐ ܡܸܫܬܲܩܠܵܐ ܡܵܘܒܲܠ ܥܘܼܬܼܪܵܐ ܡ̣ܢ ܬܲܝܵܒܹ̈ܐ ܀ ܟܡܵܐ ܕܚܲܝܵܐ ܐܲܢ̄ܬ݁ ܬܲܝܵܒ̣ܵܐ ܐܲܢ̄ܬ݁ ܐܸܢ ܨܵܒܹ̇ܐ ܐܲܢ̄ܬ݁ : ܐܸܢ ܕܹܝܢ ܡܵܘܬܵܐ ܦܓܲܥ̣ ܒܵܟ̣ ܚܲܛ̣ܦܵܗ̇ ܠܲܬܼܝܵܒ̣ܘܼܬܼܵܟ̣ ܀ ܒܩܲܒ̣ܪܵܐ ܒܲܠܚܘܿܕܼ ܡܸܬ݁ܬ݁ܚܸܕܼ ܬܲܪܥܵܗ̇ ܕܲܬܼܝܵܒ̣ܘܼܬܼܵܐ : ܕܠܵܐ ܝܵܗ̇ܒ݁ܝܼܢ ܠܹܗ ܠܡܝܼܬܼܵܐ ܕܲܢܬܼܘܼܒ̣ ܒܹܝܬܼ ܐܲܒ̣ܕܵܢܵܐ ܀ ܐܵܦ ܒܵܗ̇ ܒܫܵܥܬܼܵܐ ܕܡܵܘܬܵܐ ܐܝܼܬܼ ܒܵܗ̇ ܐܲܬܼܪܵܐ ܕܲܬ݁ܬܼܘܼܒ̣ : ܘܡܸܣܬܲܥܪ̈ܵܢ ܒܵܗ̇ ܐܵܦ ܛܵܒ̣ܵܬܼܵܐ ܐܸܢ ܨܵܒܹ̇ܐ ܐܲܢ̄ܬ݁ ܀ ܐܵܦ ܡܵܐ ܕܪܵܚ̇ܫܵܐ ܢܲܦ̮ܫܵܐ ܬܸܣܲܩ ܡ̣ܢ ܗܲܕܵܡܹ̈ܐ : ܐܸܢ ܨܸܒ̣ܝܵܢܵܐ ܛܵܒ̣ܵܐ ܬܸܩܢܸܐ ܚܲܝܹ̈ܐ ܬܸܫܟܲܚ ܀ ܡܵܐ ܕܥܲܠ̣ ܡܵܘܬܵܐ ܘܩܵܡ ܥܲܠ ܬܲܪܥܵܐ ܘܲܫ̣ܕܼܵܐ ܓܹܐܪܵܐ : ܐܲܪܗܸܒ̣ ܦܲܪܢܸܣ ܠܥܒ̣ܝܼ̈ܕܼܵܬܼܵܟ̣ ܙܲܕܝܼܩܵܐܝܼܬܼ ܀ ܐܸܢ ܐܝܼܬܼ ܕܲܒ̣ܙܝܼܙ ܦܲܢܵܐ ܒܸܙܬܼܵܐ ܘܟܸܢ ܐܵܙܹ̇ܠ ܐܲܢ̄ܬ݁ : ܕܲܕܠܡܵܐ ܒܙܝܼܙܵܐ ܩܪܘܿܒ̣ܝܵܐ ܢܸܥܒܸ݁ܕܼ ܘܲܢܥܝܼܩܵܟ̣ ܒܹܗ ܀ ܐܸܢ ܐܝܼܬܼ ܦܵܥܠܵܐ ܕܠܵܐ ܫܩܲܠ̣ ܐܲܓ̣ܪܹܗ ܥܘܿܦ ܠܹܗ ܕܝܼܠܹܗ : ܕܠܵܐ ܬܸܗܘܸܐ ܥܕܼܝܼܠ ܥܲܠ ܡܲܥܒܲܪܬܵܐ ܐܸܢ ܦܵܓܲܥ ܒܵܟ̣ ܀ ܐܸܢ ܐܲܪܡܲܠܬܵܐ ܛܠܝܼܡܵܐ ܡܸܢܵܟ̣ ܩܪܝܼ ܠܵܗ̇ ܘܲܫܪܝܼܗ̇ : ܥܲܕܼܠܵܐ ܡܙܝܼܥܵܐ ܒܩܵܠܵܗ̇ ܬܲܪܥܵܐ ܕܒܹܝܬܼ ܕܲܝܵܢܵܐ ܀ ܐܸܢ ܡ̣ܢ ܝܲܬܼܡܵܐ ܫܩܝܼܠ ܠܵܟ̣ ܡܸܕܸܡ ܗܲܒ̣ ܠܹܗ ܕܝܼܠܹܗ : ܕܲܒ̣ܗܵܘ̇ ܬܲܪܥܵܐ ܩܪܘܼܒ̣ܝܵܐ ܕܝܲܬܼܡܹ̈ܐ ܛܵܒ̣ ܡܸܬܼܩܲܒܲܠ ܀ pb. 342 ܐܸܢ ܒܲܚܛܵܗܹ̈ܐ ܕܓ̣ܘܼܫܡܵܐ ܐܲܚܕܼܵܟ̣ ܙܲܒ̣ܢܵܐ ܪܲܦܝܵܐ : ܫܲܕܲܪ ܕܲܫ̈ܢܹܐ ܠܝܼܚܝܼܕܼܵܝܹܐ ܘܲܠܩܲܕܝܼܫܹ̈ܐ ܀ ܘܐܲܦܝܼܣ ܘܲܒ̣ܟ̣ܝܼ ܘܦܲܪܣܵܐ ܢܲܦ̮ܫܵܟ̣ ܘܲܓ̣ܠܝܼ ܫܘܼܚܢܵܟ̣ : ܘܲܒ̣ܥܝܼ ܡܸܢܗܘܿܢ ܢܸܒ̣ܥܘܿܢ ܪ̈ܲܚܡܹܐ ܡܸܛܠܵܬܼܵܟ̣ ܀ ܫܵܥܬܼܵܐ ܗ̄ܝܼ ܕܚܲܝܹ̈ܐ ܘܐܝܼܬܼ ܗ̄ܘ̣ ܐܲܬܼܪܵܐ ܠܙܲܕܝܼܩܘܼܬܼܵܐ : ܒܲܚܕܲܥ̄ܣܪܹ̈ܐ ܥܲܠ̣ܬ݁ ܐܲܩܸܠ ܪܲܗܛܵܐ ܕܫܲܦܝܼܪ̈ܵܬܼܵܐ ܀ ܚܘܼܪ ܒܹܗ ܒܒܲܝܬܵܐ ܗܵܘ̇ ܕܲܒ̣ܨܸܦܬܼܵܐ ܡܟܲܢܲܫ ܗ̄ܘ̣ܵܐ ܠܵܟ̣ : ܘܲܙܒܸܢ ܠܵܟ̣ ܒܹܗ ܡܲܝ̈ܵܐ ܠܢܘܼܪܵܐ ܕܲܠܚܝܼܡܵܐ ܠܵܟ̣ ܀ ܐܲܦܸܩ ܘܲܕܼܪܝܼ ܠܗܵܘ̇ ܡܲܪܛܘܼܛܵܐ ܠܚܲܒ̣ܪܹܗ ܢܲܚܬܵܐ : ܠܗܵܢܵܐ ܠܒ̣ܘܼܫܵܐ ܠܗܵܘ̇ ܬܲܟ̣ܣܝܼܬܼܵܐ ܠܚܲܒ̣ܪܹܗ ܠܲܚܡܵܐ ܀ ܩܪܝܼ ܠܡܸܣ̈ܟܹ݁ܢܹܐ ܘܲܠܚܵܕܼܘܿܪܹ̈ܐ ܘܲܒ̣ܐܝܼܕܼܵܝ̈ܗܘܿܢ : ܫܲܕܲܪ ܫܘܼܚܕܵܐ ܠܢܘܼܪܵܐ ܕܬܸܫܠܸܐ ܡܵܐ ܕܥܵܒܲܪ ܐܲܢ̄ܬ݁ ܀ ܒܥܝܼ ܡ̣ܢ ܝܵܪ̈ܬܲܝܟ ܘܐܲܦܝܼܣ ܐܸܢܘܿܢ ܘܲܒ̣ܣܘܿܪ ܐܸܢܘܿܢ : ܕܠܵܐ ܢܸܬ݁ܬ݁ܥܝܼܩܘܼܢ ܐܸܢ ܝܵܨܹ̇ܦ ܐܲܢ̄ܬ݁ ܕܬܲܚܸܐ ܢܲܦ̮ܫܵܟ̣ ܀ ܘܐܲܝܢܵܐ ܕܡܸܬ݁ܬ݁ܥܝܼܩ ܢܸܗܘܸܬܐ ܚܫܝܼܚ ܠܵܟ̣ ܣܵܢܐܵܐ ܪܲܒܵܐ : ܕܒ̣ܵܥܹ̇ܐ ܕܬܹܐܩܲܕܼ ܟܲܕܼ ܝܵܪܹܬܼ ܗܘ݀ ܠܲܥܒ̣ܝܼ̈ܕܼܵܬܼܵܟ̣ ܀ ܐܲܙܝܼܥ ܢܲܦ̮ܫܵܟ̣ ܥܲܠ ܝܘܼܬܼܪܵܢܵܐ ܒܫܵܥܲܬܼ ܡܵܘܬܵܐ : ܕܲܒ̣ܟ̣ܠ ܩܘܼܪ̈ܣܝܼܢ ܬܸܥܨܘܿܒ̣ ܫܘܼܚ̈ܢܹܐ ܕܣܲܓܝܼܐܝܼܢ ܒܵܟ̣ ܀ ܬܠܘܿܚ ܐܸܫܛܵܪܹ̈ܐ 53 : ܘܲܫܕܼܝܼ ܒܢܘܼܪܵܐ ܡܩܲܒ݁ܠܵܐ ܗ̄ܝܼ ܡܸܢܵܟ̣ : ܘܐܸܢ 54 : ܐܸܫܛܵܪܹ̈ܐ ܬܸܬܸܠ ܣܵܒ̣݁ܥܵܐ ܕܠܵܟ̣ ܠܵܐ ܬܸܩܪܘܿܒ̣ ܀ pb. 343 ܪܗܸܛ̣ܬ݁ ܒܹܗ ܒܥܵܠܡܵܐ ܘܲܠܐܝܼܬ݁ ܣܲܓܝܼ ܠܲܣܪܝܼܩܘܼܬܼܵܐ : ܦܲܪܢܸܣ ܢܲܦ̮ܫܵܟ̣ ܥܲܕܼܠܵܐ ܡܸܬ݁ܬܥܚܸܕܼ ܬܲܪܥܵܐ ܒܐܲܦܲܝ̈ܟ̣ 55 :܀ ܠܵܟ̣ ܠܵܐ ܐܝܼܬܼ ܠܵܟ̣ ܥܸܠܬܼܵܐ ܕܬܹܐܡܲܪ ܠܵܐ ܐ̄ܢܵܫ ܐܲܓ̣ܪܲܢܝ : ܕܗܵܐ ܡܵܪܐ ܐܲܓ̣ܪܵܐ ܡܬܼܝܼܚ ܒܲܙܩܝܼܦܵܐ ܘܲܡܣܲܟܸ݁ܐ ܠܵܟ̣ ܀ ܗܵܐ ܦܫܝܼ̈ܛܵܢ ܠܹܗ ܐܝܼܕܼܵܘ̈ܗܝ ܘܩܵܐܹ̇ܡ ܥܲܠ ܓܵܓ̣ܘܿܠܬܵܐ : ܘܩܵܪܹܐ ܠܟ̣ܠܢܵܫ ܢܹܐܬܸܐ ܠܟܲܪܡܵܐ ܕܙܲܕܝܼܩܘܼܬܼܵܐ ܀ ܩܵܠܵܐ ܪܵܡܵܐ ܩܥ̣ܵܐ ܒܲܙܩܝܼܦܵܐ ܘܪܸܥܠܲܬ݀ ܐܲܪܥܵܐ : ܘܲܠܒܲܛܝܼ̈ܠܹܐ ܟܠܗܘܿܢ ܐܲܥܝܼܪ ܠܲܬܼܝܵܒ̣ܘܼܬܼܵܐ ܀ ܗܵܐ ܕܹܝܢܵܪܵܐ ܣܝܼܡ ܠܵܟ̣ ܒܐܝܼܕܼܵܟ̣ ܦܲܓ̣ܪܹܗ ܕܲܩ̣ܨܵܐ : ܘܣܵܡ̣ܵܟ̣ ܬܸܦܠܘܿܚ ܒܐܲܓ̣ܪܵܐ ܛܵܒ̣ܵܐ ܠܡܘܿܢ ܒܲܛܝܼܠ ܐܲܢ̄ܬ݁ ܀ ܚܣܝܼܡܵܐ ܥܲܒ̣ܕܵܟ̣ ܘܲܠܩܲܕܼܡܵܝܹ̈ܐ ܘܲܠܡܸܨ̈ܥܵܝܹܐ : ܗ݀ܘܝܼ ܚܲܟ݁ܝܼܡܵܐ ܒܫܵܥܬܼܵܐ ܕܚܲܝܹ̈ܐ ܕܩܲܝܵܡܵܐ ܠܵܟ̣ ܀ ܩܢܝܼ ܠܵܟ̣ ܪ̈ܵܚܡܹ̇ܐ ܡ̣ܢ ܡܵܡܘܿܢܵܐ ܕܥܵܘ̣ܠܵܐ ܕܲܩ̣ܢܲܝܬ݁ : ܕܲܢܩܲܒ݁ܠܘܼܢܵܟ̣ ܒܲܡܛܲܠܠܲܝ̈ܗܘܿܢ ܢܲܗܝܼܪ̈ܵܬܼܵܐ ܀ ܦܪܘܿܥ ܚܵܘ̈ܒܵܬܼܵܟ̣ ܥܲܕܼ ܐܲܢ̄ܬ݁ ܒܐܲܬܼܪܵܟ̣ ܨܹܝܕܼ ܝܵܕܼܘܿܥܲܝ̈ܟ̣ : ܕܲܒ̣ܗܵܘ̇ ܐܲܬܼܪܵܐ ܒܢܘܼܪܵܐ ܬܵܒ̣݁ܥܝܼܢ ܟܠ ܚܵܘ̈ܒܵܬܼܵܐ ܀ ܚܘܼܪ ܒܲܙܩܝܼܦܵܐ ܐܲܝܟ̣ ܕܲܒ̣ܚܸܘܝܵܐ ܗܵܘ̇ ܕܲܢܚܵܫܵܐ : ܘܲܬܼܒܲܥ ܡܸܢܹܗ ܣܲܡܵܐ ܕܡܲܚܠܸܡ ܠܲܚܒ̣ܵܪ̈ܵܬܼܵܟ̣ ܀ ܫܵܥܬܼܵܐ ܗ̄ܘ̣ 56 : ܐܝܼܬܼ ܠܵܟ̣ ܒܥܝܼ ܫܘܼܒ̣ܩܵܢܵܐ ܒܗܲܝܡܵܢܘܼܬܼܵܐ : ܕܠܵܐ ܡܬܼܘܿܡ ܗܵܦ̇ܟ̣ܵܐ ܐܸܠܵܐ ܫܸܩܠܲܬ݀ ܟܠ ܫܸܐ̈ܠܵܬܼܵܗ̇ ܀ pb. 344 ܐܵܦ ܓܲܝܵܣܵܐ ܒܨܸܨܹ̈ܐ ܩܒ̣ܝܼܥ ܗ̄ܘ̣ܵܐ ܘܲܡܣܲܟܲܟ̣ ܗ̄ܘ̣ܵܐ : ܘܡܵܚܹ̇ܝܢ ܗ̄ܘ̣ܵܘ ܠܹܗ ܓܹܐܪܹ̈ܐ ܕܡܵܘܬܵܐ ܨܹܝܕܼ ܓܵܓ̣ܘܿܠܬܵܐ ܀ ܘܒ̣ܵܗ̇ ܒܗܵܝ̇ ܫܵܥܬܼܵܐ ܕܡܵܘܬܵܐ ܒܥ̣ܵܐ ܗ̄ܘ̣ܵܐ ܪ̈ܲܚܡܹܐ ܘܐܸܫܟܲܚ̣ : ܐܲܝܟܲܢ ܕܲܒ̣ܥ̣ܵܐ ܡܸܛܠ ܕܲܒ̣ܥ̣ܵܐ ܒܗܲܝܡܵܢܘܼܬܼܵܐ ܀ ܒܐܲܓ̣ܪܵܐ ܛܵܒ̣ܵܐ ܕܝܲܗ̄ܒ̣ ܠܲܐ̄ܚܪ̈ܵܝܹܐ ܝܲܗ̄ܒ̣ ܠܘܼܒܵܒ̣ܵܐ : ܠܐܲܝܢܵܐ ܕܐܵܬܹ̇ܐ 57 : ܒܫܘܼܠܵܡ ܝܵܘܡܵܘ̈ܗܝ ܠܲܬܼܝܵܒ̣ܘܼܬܼܵܐ ܀ ܕܢܹܐܠܲܦ ܥܵܠܡܵܐ ܕܟ̣ܠ ܡܲܢ ܕܐܵܬܹ̇ܐ ܡܩܲܒܸ݁ܠ ܗ̄ܘ̣ ܠܹܗ : ܒܪܝܼܟ̣ ܩܲܕܼܡܵܝܵܐ ܕܝܲܗ̄ܒ̣ ܠܲܐ̄ܚܪ̈ܵܝܹܐ ܐܲܓ̣ܪܵܐ ܛܵܒ̣ܵܐ ܀ ܐܸܦ̮ܬܲܚ ܣܸܦ̈ܘܵܬܼܝ ܠܲܡܡܲܠܵܠܘܼ ܒܚܘܼܒܵܐ ܫܲܪܒܵܟ̣ : ܒܲܪ ܐܲܠܵܗܵܐ ܗܲܒ̣ ܠܝܼ ܕܐܸܡܪܵܟ̣ ܥܲܬ݁ܝܼܪܵܐܝܼܬܼ ܀ ܒܵܟ̣ ܗܵܡܹ̇ܣ ܐ̄ܢܵܐ ܐܸܓ̣ܢܘܿܒ̣ ܡܸܢܸܟ̣ ܟܠ ܣܝܼ̈ܡܵܬܼܵܐ : ܡܵܪܵܐ ܕܓܲܙܹ̈ܐ ܗܲܒ̣ ܠܝܼ ܥܘܼܬܼܪ̈ܲܝܟ ܐܸܣܒܲܥ ܐܸܢܘܿܢ ܀ ܓܠܝܼ ܠܝܼ ܐ̄ܪ̈ܵܙܲܝܟ ܕܐܸܓ̣ܠܸܐ ܐܸܢܘܿܢ ܠܐܲܪܥܵܐ ܟ̱ܠܵܗ̇ : ܕܬܸܗܘܸܐ ܟ̱ܠܵܗ̇ ܙܵܡ̇ܪܵܐ ܫܘܼܒ̣ܚܵܐ ܠܐܲܠܵܗܘܼܬܼܵܟ̣ ܀ ܕܝܼܠܵܟ̣ ܐܸܢܘܿܢ ܟܠܗܘܿܢ ܥܘܼܬܼܪܹ̈ܐ ܕܐܝܼܬܼ ܠܹܗ ܠܐܲܒ̣ܘܼܟ̣ : ܡܸܢܗܘܿܢ ܗܲܒ̣ ܠܝܼ ܕܐܸܥܬܲܪ ܘܐܲܥܬܲܪ ܠܲܕܼܫܵܡܲܥ ܠܝܼ ܀ ܗܲܒ̣ ܠܝܼ ܡܸܠܬܼܵܟ̣ ܕܐܝܼܬܹܝܗ̇ ܥܘܼܬܼܪܵܐ ܠܲܕܼܩܵܢܹ̇ܐ 1 : ܠܵܗ̇ : ܐܸܩܢܹܝܗ̇ ܘܐܲܩܢܹܝܗ̇ ܠܐܲܝܢܵܐ ܕܚܵܒܹ̇ܨ ܥܲܠ ܝܘܼܬܼܪ̈ܵܢܹܐ ܀ ܘܲܪܕܼܵܐ ܕܡܸܠܲܝ̈ܟ ܐܸܥܦܸܐ ܒܠܸܫܵܢܝ ܡ̣ܢ ܩܸܪ̈ܝܵܢܲܝܟ : ܘܐܲܦܸܩ 2 : ܐܸܕܼܪܸܐ ܠܟ̣ܢܫܹ̈ܐ ܫܲܪ̈ܒܲܝܟ ܒܲܣܝܼܡܵܐܝܼܬܼ ܀ ܙܡܝܼ̈ܢܹܐ ܚܵܝ̇ܪܝܼܢ ܢܸܫܬ݁ܘܿܢ ܚܲܝܹ̈ܐ ܡ̣ܢ ܐܲܓܵܢܵܟ̣ : ܟܵܣܵܟ̣ ܚܲܝܵܐ ܢܲܪܘܸܐ 3 : ܠܟܸܢܫܵܐ ܕܲܡܣܵܘܲܚ ܠܵܟ̣ ܀ ܚܲܡܪܵܟ̣ ܛܵܒ̣ܵܐ ܒܚܲܪܬܼܵܐ ܕܙܲܒ̣̈ܢܹܐ ܢܦܲܩ̣ ܠܲܒ̣ܪܝܼܬܼܵܐ : ܕܢܲܛ̣ܪܵܟ̣ ܐܲܒ̣ܘܼܟ̣ ܕܲܠܒ̣ܘܼܝܵܐܹܗ ܕܥܵܠܡܵܐ ܬܸܗܘܸܐ ܀  pb. 321 ܛܲܥܡܵܟ̣ ܚܲܠܝܵܐ ܗܵܐ ܡܙܝܼܥ ܠܸܫܵܢܝ 4 : ܐܸܩܥܸܐ ܫܘܼܒ̣ܚܵܐ : ܠܐܲܒ̣ܵܐ ܕܫܲܠܚܵܟ̣ ܕܢܸܬܼܚܲܠܘܿܢ ܒܵܟ̣ ܟܠ ܡܲܪܝܼܪܹ̈ܐ ܀ ܝܼܫܘܿܥ ܕܸܒ̣ܫܵܐ ܕܡ̣ܢ ܬܲܓ̣ܪܘܼܡܬ݂ܗ ܕܐܲܪܝܵܐ ܡܵܘܬܵܐ : ܢܦܲܩ̣ ܕܲܢܚܲܠܸܐ ܚܸܢ̈ܟܹܐ ܕܥܵܠܡܵܐ ܕܡܲܪܝܼܪ̈ܵܢ ܗ̄ܘܲܝ̈ ܀ ܟܵܘܟ݁ܒ̣ܵܐ ܕܲܪܗܸܛ̣ ܘܲܩ̣ܪܵܐ ܒܕܸܢܚܹܗ ܠܐܲܬܼܪ̈ܵܘܵܬܼܵܐ : ܕܢܲܝܬ݁ܘܿܢ ܕܲܫܢܹ̈ܐ ܠܐܲܒ̣ܵܐ ܕܫܲܕܪܹܗ 5 : ܫܘܼܒ̣ܚܵܐ ܪܲܒܵܐ ܀ ܠܵܟ̣ ܡܵܪܝ ܬܸܬ݁ܙܝܼܥ ܟ̱ܠܵܗ̇ ܐܲܪܥܵܐ ܠܲܡܫܲܒܵܚܘܼ : ܕܟ̣ܠܵܗ̇ ܢܸܗܪܲܬ݀ ܡ̣ܢ ܙܲܠܝܼܩܲܝ̈ܟ ܐܲܠܵܗܵܝܹ̈ܐ ܀ ܡܲܝ̈ܵܐ ܐܢ̄ܬ݁ ܚܲܝܹ̈ܐ ܕܟ̣ܠ ܡܲܢ ܕܲܒ̣ܥ̣ܵܐ ܘܐܸܫܬ݁ܝܼ ܡܸܢܵܟ : ܒܣܸܡ̣ ܒܵܟ̣ ܘܲܡܣܲܒܲܥ̣ ܡ̣ܢ ܡܲܒ݁ܘܼܥܵܐ ܕܲܡܠܸܐ ܪ̈ܲܚܡܹܐ ܀ ܢܒܲܥ̣ ܝܘܼܠܦܵܢܵܟ̣ ܡ̣ܢ ܓܵܓ̣ܘܿܠܬܵܐ ܥܕܸܢ ܕܐܲܠܵܗܵܐ : ܘܲܢܦܲܩ̣ ܐܲܫܩ̣ܝܼ ܠܟ̣ܠܵܗ̇ ܒܪܝܼܬܼܵܐ ܕܚܲܪܝܼܒ̣ܵܐ ܗ̄ܘ̣ܵܬܼ ܀ ܣܸܒ̣ܥܲܬ݀ ܡܸܢܵܟ̣ ܐܲܪܥܵܐ ܨܗܝܼܬܼܵܐ ܘܲܡܛܲܪܲܦܬܵܐ : ܘܪܸܘܙܲܬ݀ ܘܲܗܘ݀ܵܬܼ ܐܲܝܟ̣ ܦܲܪܕܲܝܣܵܐ ܕܲܡܠܸܐ ܛܘܼ̈ܒܹܐ ܀ ܥܲܠ̣ܘ ܐܲܝܟ̣ ܬܲܦܹ̈ܐ ܕܢܲܗܪ̈ܵܘܵܬܼܵܐ ܠܥܵܠܡܵܐ ܫܲܪ̈ܒܲܝܟ : ܘܲܒ̣ܝܘܼܠܦܵܢܵܟ̣ ܗܵܐ ܡܸܬܼܗܲܓ݁ܝܵܐ ܒܪܝܼܬܼܵܐ ܟ̱ܠܵܗ̇ ܀ ܦܝܼܫܘܿܢ ܓܝܼܚܘܿܢ ܕܸܩܠܲܬܼ ܘܲܦܪܵܬܼ ܦܵܫ̣ܘ ܡ̣ܢ ܫܸܩܝܵܐ : ܕܡ̣ܢ ( ܬܲܠܡܝܼ̈ܕܲܝܟ ܐܸܬ݁ܬܲܦܲܦ 6 : ܠܹܗ ܠܥܵܠܡܵܐ ܢܸܫܬܸܐ ܀ ܨܠܝܼܒ̣ܵܐ ܬܪܲܥ̣ ܗ̄ܘ̣ܵܐ ܚܲܕܼ ܡܲܒ݁ܘܼܥܵܐ ܡ̣ܢ ܓܵܓ̣ܘܼܠܬܵܐ : ܘܠܲܐܪܒܲܥ ܦܸܢ̈ܝܵܢ ܦܲܠܸܓ̣ ܢܲܦ̮ܫܹܗ ܘܗܵܐ ܡܲܫܩܸܐ ܠܲܢ ܀  pb. 322 ܩܵܡ̣ ܥܲܠ ܪܵܡܬܼܵܐ ܘܲܦܬܲܚ̣ ܒܹܐܪܵܐ ܠܘܼܩܒܲܠ ܥܘܼܡܩܵܐ : ܕܬܸܗܘܸܐ ܟܵܒܼ̇ܫܵܐ ܒܫܸܩܝܵܗ̇ ܪܵܡܵܐ ܠܐܲܪܥܵܐ ܟ̱ܠܵܗ̇ ܀ ܪܲܟܸܒ̣ ܬܲܦܹ̈ܐ ܠܘܼܩܒܲܠ ܥܲܡܡܹ̈ܐ ܘܐܲܬܼܪ̈ܵܘܵܬܼܵܐ : ܘܐܸܫܬ݁ܝܼܘ ܟܠܗܘܿܢ ܘܲܣܒܲܥ̣ܘ ܡܹܐܡܪ̈ܲܝܟ 7 : ܪܘܼܚܵܢܵܐܝܼܬܼ ܀ ܫܸܡܥܲܬ݀ ܩܵܠܵܟ̣ ܟ̱ܠܵܗ̇ ܒܪܝܼܬܼܵܐ ܕܕܲܡܝܼܟ̣ܵܐ ܗ̄ܘ̣ܵܬܼ : ܘܢܵܕܲܬ݀ ܩܵܡܲܬ݀ ܢܸܩܫܲܬ݀ ܟܲܦܵܐ ܠܲܡܫܲܒܵܚܘܼ ܀ ܬܵܘ ܢܸܬܼܒܲܣܲܡ ܡ̣ܢ ܝܘܼܠܦܵܢܵܐ ܕܲܡܠܸܐ ܚܲܝܹ̈ܐ : ܒܢܲܝ̈ܵܐ ܪ̈ܚܝܼܡܹܐ 8 : ܕܝܼܠܕܲܬ݀ ܟܲܪܣܵܐ ܕܡܲܥܡܘܿܕܼܝܼܬܼܵܐ ܀ ܐܲܝܬܵܘ ܥܲܡܟ̣ܘܿܢ ܟܸܢܫܹ̈ܐ ܕܚܘܼܫܵܒܲܝ̈ܟܘܿܢ : ܕܗܵܟܲܢ ܬܵܒܲܥ̇ ܫܲܪܒܹܗ ܕܲܒ̣ܪܵܐ ܠܲܕܼܫܵܡܲܥ̇ ܠܹܗ ܀ ܟ̱ܠܵܟ̣ ܢܹܐܬܸܐ ܐܸܢ ܗܘ݀ ܕܐܵܬܹ̇ܝܬ݁ ܨܹܝܕܼ ܝܘܼܠܦܵܢܵܐ : ܕܟ̣ܠܵܟ̣ ܒܵܥܹ̇ܐ ܡܫܝܼܚܵܐ ܕܢܲܚܸܐ ܘܬܸܗܘܸܐ ܥܲܡܹܗ ܀ ܣܒܲܪܬܼܵܐ ܢܘܼܗܪܵܐ ܗ̄ܝܼ ܕܲܠܢܲܦ̮ܫܵܬܼܵܐ ܚܸܫ̈ܘܿܟ̣ܵܬܼܵܐ : ܒܕܸܢܚܵܗ̇ ܝܸܗܒܲܬ݀ ܢܘܼܗܪܵܐ ܘܚܲܝܹ̈ܐ ܘܒܲܣܝܼܡܘܼܬܼܵܐ ܀ ܡܹܐܡܪ̈ܵܘܗܝ ܕܲܒ̣ܪܵܐ ܚܲܝܹ̈ܐ ܛܥܝܼܢܝܼܢ ܠܲܡܦܲܠܵܓ̣ܘܼ : ܒܥܵܠܡܵܐ ܟ̱ܠܹܗ ܠܐܲܝܢܵܐ ܕܫܵܡܲܥ̇ ܚܲܒ݁ܝܼܒ̣ܵܐܝܼܬܼ ܀ ܛܘܼ̈ܒܹܐ ܘܥܘܼܬܼܪܹ̈ܐ ܛ̣ܥܲܢ ܘܐܲܝܬ݁ܝܼ ܠܲܢ ܡ̣ܢ ܒܹܝܬܼ ܐܲܒ̣ܘܼܗܝ : ܘܲܠܡܸܣ̈ܟܹ݁ܢܹܐ ܥ̣ܒܲܕܼ ܓܹܐܙܲܒ̣ܪܹ̈ܐ ܥܲܠ ܣܝܼ̈ܡܵܬܹܗ ܀ ܡܵܪܵܐ ܕܡܲܠܟܹ̈ܐ ܗܘ݀ܵܐ ܡܸܣܟܹ݁ܢܵܐ ܡܸܛܠ ܕܲܨܒ̣ܵܐ : ܘܗܵܐ ܥܲܬ݁ܝܼܪܵܐ ܟ̱ܠܵܗ̇ ܒܪܝܼܬܼܵܐ ܒܡܸܣܟܹ݁ܢܘܼܬܹܗ ܀ ܡܲܠܸܠ̣ ܥܲܡܲܢ ܥܲܠ ܕܲܫ̣ܦܲܪ ܠܹܗ ܕܢܸܗܘܸܐ ܡܸܢܲܢ : pb. 323 ܘܲܒ̣ܝܘܼܠܦܵܢܹܗ ܡܠܲܚ̣ ܢܲܦ̮̈ܫܵܬܼܵܐ ܕܦܲܟ݁ܝܼ̈ܗܵܢ ܗ̄ܘܲܝ̈ ܀ ܗܘ݀ܵܐ ܠܲܢ ܐܵܣܝܵܐ ܘܲܛ̣ܥܲܢ ܟܹܐܒܹ̈ܐ ܕܲܟ̣ܪܝܼܗܘܼܬܲܢ : ܗܘ݀ܵܐ ܠܲܢ ܪܵܥܝܵܐ ܘܟܲܢܫܵܗ̇ ܠܥܵܢ̈ܵܐ ܕܐܲܒ݁ܝܼܕܼܵܐ ܗ̄ܘ̣ܵܬܼ ܀ ܗܘ̣ܵܐ ܠܲܢ ܠܲܚܡܵܐ ܘܲܛ̣ܪܲܕܼ ܟܲܦܢܵܐ ܡ̣ܢ ܢܲܦ̮̈ܫܵܬܲܢ : ܗܘ݀ܵܐ ܠܲܢ ܡܲܝ̈ܵܐ ܘܦܲܝܸܓ̣ ܨܲܗܝܵܐ ܕܚܵܢܹ̇ܩ ܗ̄ܘ̣ܵܐ ܠܲܢ ܀ ܗܘ݀ܵܐ ܠܲܢ ܐܘܼܪܚܵܐ ܘܗܲܠܸ̣ܢܲܢ ܒܵܗ̇ ܕܢܹܐܬܸܐ ܠܐܲܬܼܪܹܗ : ܗܘ݀ܵܐ ܠܲܢ ܬܲܪܥܵܐ ܘܒܹܗ ܐܲܥܸܠ̣ ܠܲܢ ܨܹܝܕܼ ܝܵܠܘܿܕܹܗ ܀ ܗܘ݀ܵܐ ܠܲܢ ܐܲܚܵܐ ܕܢܸܬܼܚܲܝܲܢ ܠܹܗ 9 : ܘܢܸܗܘܸܐ ܥܲܡܹܗ : ܘܛܲܗܸܡ ܠܲܢ ܒܹܗ ܘܚܲܠܛܲܢ ܥܲܡܹܗ ܘܲܗܘ݀ܵܐ ܡܸܢܲܢ ܀ ܕܢܲܚ̣ ܒܹܗ ܒܥܵܠܡܲܢ ܐܲܝܟ̣ ܐܝܼܡܵܡܵܐ ܕܲܡܠܸܐ ܢܘܼܗܪܵܐ : ܘܣܵܦ̣ ܚܸܫܘܿܟ̣ܵܐ ܕܡܵܝ̇ܫܵܐ ܗ̄ܘ̣ܵܬܼ ܒܹܗ ܒܪܝܼܬܼܵܐ ܟ̱ܠܵܗ̇ ܀ ܒܡܲܬܼ̈ܠܹܐ ܡܲܠܸܠ̣ ܘܲܒ̣ܦܸܠܵܐ̈ܬܼܵܐ ܒܪܵܐ ܢܲܗܝܼܪܵܐ : ܕܲܒ̣ܕܼܘܼܪܵܫܵܐ ܢܚܲܟ݁ܡܵܗ̇ ܠܢܲܦ̮ܫܵܐ ܕܬܸܒ̣ܥܸܐ ܠܫܲܪ̈ܒܵܘܗܝ ܀ ܒܕܸܡ̈ܘܵܢ ܕܸܡ̈ܘܵܢ ܨܵܪ ܡܲܠܟ݁ܘܼܬܹܗ ܟܲܕܼ ܡܲܠܸܦ ܗ̄ܘ̣ܵܐ 10 : ܕܲܒ̣ܨܘܼܪ̈ܵܬܼܵܗ̇ ܢܸܬܼܪܲܓ̣ܪܲܓ̣ ܠܵܗ̇ ܥܵܠܡܵܐ ܟ̱ܠܹܗ ܀ ܒܲܚܕܼܵܐ ܕܘܼܟ݁ܬܼܵܐ ܒܲܒ̣ܬܼܘܼ̈ܠܵܬܼܵܐ ܥܣܲܪ ܨܵܪܵܗ̇ ܗ̄ܘ̣ܵܐ : ܘܲܒ̣ܡܸܫܬܘܼܬܼܵܐ ܘܲܒ̣ܠܲܡܦܹܝ̈ܕܹܐ ܕܚܲܟ݁ܝܼ̈ܡܵܬܼܵܐ ܀ ܒܕܼܘܼܟ݁ܬܼܵܐ ܐ̄ܚܪܹܬܼܵܐ ܕܲܡܝܵܗ̇ ܠܟܲܟ݁ܪܵܐ ܘܲܠܝܘܼܬܼܪ̈ܵܢܹܐ : ܕܥܘܼܬܼܪܵܐ ܪܲܒܵܐ ܕܐܵܬܹ̇ܐ ܒܐܲܥ̈ܦܹܐ ܠܡܵܪܹܐ ܒܲܝܬܵܐ ܀ ܐܝܼܬܼ ܬܘܼܒ̣ ܐܲܝܟܵܐ ܕܨܵܪ ܒܲܦܪܸܕ݁ܬܼܵܐ ܙܥܘܿܪܬܵܐ ܕܲܗܘ݀ܵܬܼ : ܐܲܝܟ̣ ܐܝܼܠܵܢܵܐ ܘܒ̣ܵܗ̇ 11 : ܦܵܪܲܚܬܼܵܐ ܩܸܢܵܗ̇ ܣܵܡܲܬ݀ ܀  pb. 324 ܘܬܼܘܼܒ̣ ܠܲܚܡܝܼܪܵܐ ܙܥܘܿܪܵܐ ܕܲܡܝܵܗ̇ ܗܵܘ̇ ܕܲܛܡܲܪܬܹܗ : ܐܲܢ̄ܬ݁ܬܼܵܐ ܒܠܲܝܫܵܐ ܘܲܚܡܲܥ̣ ܟ̱ܠܹܗ ܘܐܸܬܼܒܲܣܲܡ ܒܹܗ ܀ ܘܥܲܡ ܗܵܠܹܝܢ ܬܘܼܒ̣ ܨܵܪ ܡܲܠܟ݁ܘܼܬܹܗ ܒܡܵܪܹܗ ܒܲܝܬܵܐ : ܕܲܢܦܲܩ̣ ܘܐܸܓܲܪ ܦܵܥ̈ܠܹܐ ܠܟܲܪܡܹܐ ܠܡܸܦܠܲܚ ܥܲܡܹܗ ܀ ܢܹܐܡܲܪ ܗܵܫܵܐ ܥܠܵܘܗܝ ܥܲܠ ܗܵܢܵܐ ܡܲܬܼܠܵܐ ܕܲܥ̣ܒܲܕܼ : ܒܲܪ ܐܲܠܵܗܵܐ ܟܲܕܼ ܡܲܠܟ݁ܘܼܬܹܗ ܒܦܵܥ̈ܠܹܐ ܨܵܪܵܗ̇ ܀ ܐ̄ܡܲܪ ܗ̄ܘ̣ܵܐ ܕܕܼܵܡ̇ܝܵܐ ܗܵܝ̇ ܡܲܠܟ݁ܘܼܬܼܵܐ ܕܒܹܝܬܼ ܐܲܠܵܗܵܐ : ܠܓܲܒ̣ܪܵܐ ܕܲܢܦܲܩ̣ ܕܢܹܐܓ̣ܘܿܪ ܦܵܥ̈ܠܹܐ ܠܟܲܪܡܵܐ ܕܝܼܠܹܗ ܀ ܘܲܩ̣ܪܵܐ ܦܵܥ̈ܠܹܐ ܒܨܲܦܪܹܗ ܕܝܵܘܡܵܐ ܘܩܲܨ ܕܹܝܢܵܪܵܐ : ܠܚܲܕܼ ܚܲܕܼ ܡܸܢܗܘܿܢ ܘܐܲܥܸܠ̣ ܦܵܠܚ̇ܝܼܢ ܟܲܫܝܼܪܵܐܝܼܬܼ ܀ ܘܲܒ̣ܬܼܠܵܬܼ ܫܵܥ̈ܝܼܢ ܦܵܥ̈ܠܹܐ ܐ̄ܚܪ̈ܵܢܹܐ ܚ̣ܙܵܐ ܘܲܩ̣ܪܵܐ ܐ̄ܢܘܿܢ : ܐܲܥܸܠ̣ ܐܸܢܘܿܢ ܥܲܠ ܦܘܼܠܚܵܢܹܗ ܨܹܝܕܼ ܩܲܕܼܡܵܝܹ̈ܐ ܀ ܘܲܒ̣ܫܸܬܼ ܫܵܥ̈ܝܼܢ ܬܘܼܒ̣ ܠܲܐ̄ܚܪ̈ܵܢܹܐ ܐ̄ܓܲܪ ܒܲܛܢܵܢܹܗ : ܟܲܕܼ ܠܵܐ ܦܲܪܸܩ̣ ܕܲܟ̣ܡܵܐ ܫܵܩ̇ܠܝܼܢ ܐܲܓ̣ܪܵܐ ܡܸܢܹܗ ܀ ܘܒܲܬܼܫܲܥ ܫܵܥ̈ܝܼܢ ܚ̣ܙܵܐ ܬܘܼܒ̣ ܦܵܥ̈ܠܹܐ ܘܐܲܥܸܠ̣ ܐܸܢܘܿܢ : ܕܥܵܪܹܐ ܗ̄ܘ̣ ܟܲܪܡܹܗ ܠܟ̣ܠܵܗ̇ ܒܪܝܼܬܪܵܐ ܕܬܸܦܠܘܿܚ 12 : ܥܲܡܹܗ ܀ ܘܒ̣ܵܬܲܪ ܗܵܟܲܢ ܢܦܲܩ̣ ܒܲܚܕܲܥ̄ܣܪܹ̈ܐ ܡܵܪܹܐ ܟܲܪܡܵܐ : ܘܲܚ̣ܙܵܐ ܦܵܥ̈ܠܹܐ ܐ̄ܚܪܵܢܹܐ ܕܩܵܝ̇ܡܝܼܢ ܟܲܕܼ ܒܲܛܝܼܠܝܼܢ ܀ ܘܫܲܪܝܼ ܕܢܹܐܡܲܪ ܡܵܪܹܐ ܟܲܪܡܵܐ ܟܲܕܼ ܡܸܬܼܥܲܕܲܠ : ܒܦܵܥ̈ܠܹܐ ܕܲܒ̣ܛܸܠ̣ܘ ܡ̣ܢ ܦܘܼܠܚܵܢܵܐ ܝܵܘܡܵܐ ܟ̱ܠܹܗ ܀ ܠܡܵܢܵܐ ܐ̄ܢܵܫܵܐ ܒܲܛܝܼܠܝܼܢ ܐܢ̄ܬ݁ܘܿܢ ܘܲܣܪܝܼܩܝܼܢ ܐܢ̄ܬ݁ܘܿܢ : pb. 325 ܘܲܕܼܠܵܐ ܥܵܒ̣ܵܕܼܵܐ ܡܸܫܬܲܛܹܝܢ ܐܢ̄ܬ݁ܘܿܢ ܝܘܡܵܐ ܟ̱ܠܹܗ ܀ ܡܸܛܠ ܡܵܢܵܐ ܠܵܐ ܦܵܠܚ̇ܝܼܢ ܐܢ̄ܬ݁ܘܿܢ ܥܲܡ̣ ܚܲܒ̣ܪ̈ܲܝܟ݁ܘܿܢ : ܒܟܲܪܡܵܐ ܕܡܸܫܟܲܚ ܢܸܬܸܠ ܚܲܝܹ̈ܐ ܠܲܕܼܦܵܠܲܚ ܠܹܗ ܀ ܠܡܘܿܢ ܒܸܛܠܵܢܵܐ ܕܒܲܪܟ̣ܘܿܢ ܥܲܡܹܗ ܝܵܘܡܵܐ ܟ̱ܠܹܗ : ܘܲܡܛ̣ܵܐ ܪܲܡܫܵܐ ܘܐܲܢ̈ܬ݁ܘܿܢ ܩܵܝ̇ܡܝܼܢ ܐܲܝܟ̣ ܒܲܗܝܼ̈ܬܹܐ ܀ ܐܵܡܪܝܼܢ ܦܵܥ̈ܠܹܐ ܠܵܐ ܐ̄ܢܵܫ ܐܲܓ̣ܪܲܢ ܢܸܦܠܘܿܚ ܥܲܡܹܗ : ܐܵܦܠܵܐ ܩ̣ܪܵܐ ܠܲܢ ܡܵܪܹܐ ܟܲܪܡܵܐ ܥܲܠ ܦܘܼܠܚܵܢܹܗ ܀ ܐܵܡܲܪ ܠܗܘܿܢ ܙܸܠܘ ܐܵܦ ܐܲܢ̄ܬ݁ܘܿܢ ܒܵܥܹ̇ܐ ܗ̄ܘ̣ ܟܲܪܡܵܐ : ܦܵܥ̈ܠܹܐ ܕܫܵܥ̇ܬܼܵܐ ܕܐܝܼܬܼ ܗ̄ܘ̣ ܥ̇ܒ̣ܵܕܼܵܐ ܠܟ̣ܠ ܕܐܵܬܹ̇ܐ ܠܹܗ ܀ ܘܐܸܬ݀ܵܘ ܦܵܥ̈ܠܹܐ ܘܲܗܘ݀ܵܐ ܪܲܡܫܵܐ ܕܢܸܣܒ̣ܘܼܢ ܐܲܓ̣ܪܵܐ : ܘܲܠܪ̈ܲܒ݁ܒܲܝܬܹܗ ܡܵܪܹܐ ܒܲܝܬܵܐ ܩ̣ܪܵܐ ܘܐܸܡܲܪ ܠܹܗ ܀ ܩܘܼܡ ܗܲܒ̣ ܐܲܓ̣ܪܵܐ ܛܵܒ̣ܵܐ ܠܦܵܥ̈ܠܹܐ ܕܲܦܠܲܚ̣ܘ ܥܲܡܲܢ : ܘܗܲܒ̣ ܠܲܐ̄ܚܪ̈ܵܝܹܐ ܕܹܝܢܵܪ ܕܹܝܢܲܪ ܡܵܐ ܕܝܵܗܹ̇ܒ̣ ܐܲܢ̄ܬ݁ ܀ ܡܸܢܗܘܿܢ ܫܲܪܵܐ ܘܲܠܚܲܕܼ ܡܸܢܗܘܿܢ ܗܲܒ̣ ܕܹܝܢܵܪܵܐ : ܘܗܵܟܲܢ ܐܲܫܘܵܐ ܘܗܲܒ̣ ܠܲܐ̄ܚܪ̈ܵܝܹܐ ܘܲܠܩܲܕܼܡܵܝܹ̈ܐ ܀ ܘܩܵܡ̣ ܪܲܒ݁ ܒܲܝܬܵܐ ܕܢܸܬܸܠ ܐܲܓ̣ܪܵܐ ܐܲܝܟ̣ ܕܐܸܬܼܦܲܩܲܕܼ : ܘܝܲܗ̄ܒ̣ ܠܲܐ̄ܚܪ̈ܵܝܹܐ ܠܟ̣ܠ ܚܲܕܼ ܡܸܢܗܘܿܢ ܚܲܕܼ 13 : ܕܹܝܢܵܪܵܐ ܀ ܩܲܕܼܡܵܝܹ̈ܐ ܕܹܝܢ ܕܲܚ̣ܙܵܘ ܐܲܓ̣ܪܵܐ ܕܝܲܗ̄ܒ̣ ܠܲܐ̄ܚܪ̈ܵܝܹܐ : ܣܒܲܪܘ ܗ̄ܘ̣ܵܘ ܕܡܸܕܸܡ ܝܲܬ݁ܝܼܪ ܫܵܩ̇ܠܝܼܢ ܥܲܠ ܚܲܒ̣ܪ̈ܲܝܗܘܿܢ ܀ ܘܡܸܬܼܚܲܫܒ̣ܝܼܢ ܗ̄ܘ̣ܵܐ ܕܐܸܢ ܠܲܐ̄ܚܪܵܝܹܐ ܝܲܗ̄ܒ̣ ܕܹܝܢܵܪܵܐ : ܠܲܢ ܩܲܕܼܡܵܝܹ̈ܐ ܟܡܵܐ ܟܲܝ ܝܵܗܹ̇ܒ̣ ܡܵܐ ܕܲܡܛ̣ܵܐ 14 : ܠܲܢ ܀  pb. 326 ܪܲܒ݁ ܒܲܝܬܵܐ ܕܹܝܢ ܝܲܗ̄ܒ̣ ܠܲܐ̄ܚܪ̈ܵܝܹܐ ܘܠܲܕܼܒ̣ܵܬܲܪܗܘܿܢ : ܘܲܠܡܸܨ̈ܥܵܝܹܐ ܕܹܝܢܵܪ ܟܲܕܼ ܠܵܐ ܐܵܘܣܸܦ̣ ܀ ܘܲܥ̣ܒܲܪܘ ܟܠܗܘܿܢ ܘܥܲܠ̣ܘ ܩܲܕܼܡܵܝܹ̈ܐ ܕܢܸܣܒ̣ܘܼܢ ܐܲܓ̣ܪܵܐ : ܘܝܲܗ̄ܒ̣ ܬܘܼܒ̣ ܗܵܟܲܢ ܚܲܕܼ ܕܹܝܢܵܪܵܐ ܕܠܵܐ ܬܵܘܣܲܦܬܵܐ ܀ ܟܲܕܼ ܕܹܝܢ ܦܵܥܠܵܐ ܗܵܘ̇ ܩܲܕܼܡܵܝܵܐ ܚ̣ܙܵܐ ܕܹܝܢܵܪܵܐ : ܩܲܦܣ̣ܵܗ̇ ܠܐܝܼܕܹܗ 15 : ܟܲܕܼ ܟܲܪܝܵܐ ܠܹܗ ܘܠܵܐ ܫܵܩܹ̇ܠ ܗ̄ܘ̣ܵܐ ܀ ܩܨܝܼܨ ܗ̄ܘ̣ܵܐ ܐܲܓ̣ܪܹܗ 16 : ܘܡܸܛܠ ܕܲܣ̣ܒܲܪ ܥܲܠ ܝܲܬ݁ܝܼܪܵܐ : ܛܥ̣ܵܝܗܝ ܠܲܩܨܵܨܵܐ ܘܲܒ̣ܥ̣ܵܐ ܕܢܸܪܓܲܙ ܡܸܢܹܗ ܕܐܲܓ̣ܪܵܐ ܀ ܘܫܲܪܝܼ ܕܢܹܐܡܲܪ ܟܲܕܼ ܪܵܫܹܐ ܠܹܗ ܠܡܵܪܹܐ ܒܲܝܬܵܐ : ܡܸܛܠ ܕܐܲܫܘܝܼ ܘܝܲܗ̄ܒ̣ ܠܲܐ̄ܚܪ̈ܵܝܹܐ ܐܲܝܟ ܩܲܕܼܡܵܝܹ̈ܐ ܀ ܐܵܡܲܪ 17 : ܗ̄ܘ̣ܵܐ ܓܹܝܪ ܕܐܸܢܵܐ ܦܸܠܚܹ̇ܬܼ ܝܵܘܡܵܐ ܟ̱ܠܹܗ : ܗܵܐ ܡ̣ܢ ܨܲܦܪܵܐ ܒܥܲܡܠܵܐ ܘܠܹܐܘܬܼܵܐ ܘܲܒ̣ܛܘܼܪܵܦܵܐ ܀ ܣܲܝ̇ܒ݁ܪܹܬܼ ܚܘܼܡܵܐ ܘܛܸܥ̇ܢܹܬܼ ܝܘܼܩܪܵܐ ܕܝܵܘܡܵܐ ܟ̱ܠܹܗ : ܘܡܵܢܵܐ ܝܸܬܼܪܹܬܼ ܐܸܢܗ݀ܘ ܕܐܲܓ̣ܪܵܐ ܐܲܝܟ̣ ܕܲܐ̄ܚܪ̈ܵܝܹܐ ܗ̄ܘ̣ ܀ ܕܲܚܕܼܵܐ 18 : ܫܵܥܵܐ ܗܵܐ ܫܩܲܠ̣ܘ ܗܵܠܹܝܢ ܚܲܕܼ ܕܹܝܢܵܪܵܐ : ܬܪܸܥܣܲܪ ܡܵܕܹܝܢ ܡܸܬ݁ܬ݁ܚܝܼܒ̣ܝܼܢ ܠܝܼ ܐܸܢ ܟܹܐܢܵܐ ܐܲܢ̄ܬ݁ ܀ ܠܫܵܥܬܼܵܐ ܕܹܝܢܵܪ ܘܲܠܬܲܪܬܲܥ̄ܣܪܹ̈ܐ ܚܲܕܼ ܕܹܝܢܵܪܵܐ : ܠܵܘ ܟܹܐܢܘܼܬܼܵܐ ܗ̄ܝܼ ܐܸܣܲܒ̣ ܗܵܟܲܢ ܐܲܝܟ̣ ܕܐܵܡܲܪ ܐܲܢ̄ܬ݁ ܀ ܠܵܐ ܡܵܪܐ ܐܲܓ̣ܪܵܐ ܠܵܐ ܬܸܥܒܲܪ ܠܵܟ̣ ܡ̣ܢ ܘܵܠܝܼܬܼܵܐ : ܘܢܸܗܘܸܐ ܫܘܸܐ ܠܵܟ̣ ܐܲܝܢܵܐ ܕܦܵܠܲܚ̇ ܘܲܕܼܠܵܐ ܦܵܠܲܚ̇ ܀  pb. 327 ܠܵܘ ܥܲܠ ܕܐܲܣ̣ܓܝܼܬ݁ ܠܦܵܥ̈ܠܹܐ ܐ̄ܚܪ̈ܵܝܹܐ ܐܝܼܬܼ ܠܝܼ ܪܸܛܢܵܐ : ܐܸܠܵܐ ܡܸܛܠ ܕܲܛܠܲܡܬܵܢܝ ܠܝܼ ܡܸܬܼܡܲܪܡܲܪ ܐ̄ܢܵܐ ܀ ܐܲܣܓܝܼܬ݁ ܠܗܵܠܹܝܢ ܘܲܕܼܠܵܐ ܥܲܡܠܵܐ ܫܩܲܠ̣ܘ ܕܹܝܢܵܪܵܐ : ܚܘܼܪ ܒܝܼ ܕܥܸܡ̇ܠܹܬܼ ܘܐܲܣܓܵܐ ܐܵܦ ܠܝܼ ܐܸܢ ܛܵܒ̣ܵܐ ܐܲܢ̄ܬ݁ ܀ ܗܵܝܕܹܝܢ ܫܲܪܝܼ ܡܵܪܹܐ ܟܲܪܡܵܐ 19 : ܒܲܬܼܪܝܼܨܘܼܬܹܗ : ܕܲܠܗܵܘ̇ ܦܵܥܠܵܐ ܩܲܕܼܡܵܐ ܢܸܒ̣ܣܘܿܪ ܟܲܕܼ ܐܵܡܲܪ ܠܹܗ ܀ ܩܨܝܼܨ ܗ̄ܘ̣ ܐܲܓ̣ܪܵܟ̣ ܡܘܿܢ ܣܵܒܲܪ 20 : ܐܲܢ̄ܬ݁ ܥܲܠ ܝܲܬ݁ܝܼܪܵܐ : ܚܙܝܼ ܠܵܐ ܛܠܲܡ̇ܬܵܟ̣ ܠܵܐ ܬܸܥܕܘܿܠܲܝܢܝ ܐܲܝܟ̣ ܚܲܣܝܼܪܵܐ ܀ ( ܚܲܕܼ ܕܹܝܢܵܪܵܐ 21 : ܩܸܨܹ̇ܬܼ ܥܲܡܵܟ̣ ܟܲܕܼ ܩܲܒܸ݁ܠܬܵܟ̣ : ܗܵܐ ܕܹܝܢܵܪܵܐ ܛܵܒ̣ܵܐ ܣܲܒ̣ ܠܵܟ̣ ܡܘܿܢ ܪܵܛܸܢ ܐܲܢ̄ܬ݁ ܀ ܐܸܢ ܝܲܬ݁ܝܼܪܵܐ ܠܚܲܒ̣ܪܵܟ ܝܸܗ̇ܒܹ݁ܬܼ ܡܘܿܢ ( ܚܵܣܲܪ ܐܲܢ̄ܬ݁ 22 : ܕܠܵܟ̣ ܠܵܐ ܛܸܠܡܹ̇ܬܼ ܡ̣ܢ ܗܵܝ̇ ܬܸܢܘܲܝ ܕܲܥܒ̣ܝܼܕܼܵܐ ܠܲܢ ܀ ܐܸܢ ܛܵܒ̣ ܐ̄ܢܵܐ ܒܕܼܝܼܠܝ ܠܵܟ̣ ܡ̣ܢ ܕܼܝܼܠܵܟ̣ ܡܘܿܢ ܚܲܣܲܪܬܵܟ̣ : ܕܐܲܝܟ̣ ܕܐܸܫܬܵܘܕܝܼܬܼ ܗܵܐ ܝܸܗ̇ܒܹ݁ܬܼ ܠܵܟ̣ ܚܲܕܼ ܕܹܝܢܵܪܵܐ ܀ ܬܪܹܝܢ ܠܵܐ ܩܸܨܹ̇ܬܼ ܠܵܐ ܓܹܝܪ ܐܝܼܬܼ ܠܝܼ ܐܸܠܵܐ ܐܸܢ ܚܲܕܼ : ܐܵܦ ܠܲܐ̄ܚܪ̈ܵܝܹܐ ܘܲܠܩܲܕܼܡܵܝܹ̈ܐ ܝܵܗܹ̇ܒ̣ ܐ̄ܢܵܐ ܀ ܠܵܐ ܐܲܚ̇ܣܲܪܬܵܟ̣ ܠܵܐ ܕܲܓ݁ܠܹ̇ܬܼ ܒܵܟ̣ ܠܵܐ ܒܲܨ̇ܪܹܬܼ ܠܵܟ̣ : ܩܨܵܨܵܐ ܝܑܼܕܼܝܼܥ ܘܡܸܠܬܼܵܐ ܩܵܝ̇ܡܵܐ ܪܸܛܢܵܐ ܥܲܠ ܡܘܿܢ ܀ ܕܲܠܡܵܐ ܥܲܝܢܵܟ̣ ܕܝܼܠܵܟ̣ ܒܝܼܫܵܐ ܘܲܡܪܲܛܸܢ ܐܲܢ̄ܬ݁ : ܥܲܠ ܕܲܠܚܲܒ̣ܪܵܟ̣ ܐܲܫ̇ܘܝܼܬܼ ܥܲܡܵܟ̣ ܒܐܐܲܓ̣ܪܵܐ ܛܵܒ̣ܵܐ ܀  pb. 328 ܐܵܘ ܣܵܒܲܪ ܐܲܢ̄ܬ݁ ܕܠܵܐ ܫܲܠܝܼܛ ܐ̄ܢܵܐ ܒܕܼܝܼܠܝ ܐܲܝܟ̣ ܨܸܒ̣ܝܵܢܝ : ܐܲܫܘܸܐ ܘܐܸܬܸܠ ܐܵܦ ܠܲܐ̇ܚܪ̈ܵܝܹܐ ܘܲܠܩܲܕܼܡܵܝܹ̈ܐ ܀ ܣܲܒ̣ ܐܲܢ̄ܬ݁ ܕܝܼܠܵܟ̣ ܐܲܝܟ̣ ܕܲܩܨܝܼܨ ܠܵܟ̣ ܘܐܸܢ ܨܵܒܹ̇ܐ ܐ̄ܢܵܐ : ܕܐܵܦ ܠܲܟ̣ܢܵܬܼܵܟ̣ ܐܲܫܘܸܐ ܥܲܡܵܟ̣ ܠܵܘ ܕܝܼܠܵܟ̣ ܗ̄ܝܼ ܀ ܡܪܲܚܡܵܢܘܼܬܹܗ ܕܡܵܪܹܐ ܟܲܪܡܵܐ ܝܸܗܒܲܬ݀ ܐܲܓ̣ܪܵܐ : ܠܦܵܥ̈ܠܹܐ ܐ̄ܚܪ̈ܵܝܹܐ ܐܲܝܟ̣ ܩܲܕܼܡܵܝܹ̈ܐ ܒܠܸܒܵܐ ܛܵܒ̣ܵܐ ܀ ܐܵܠ̇ܨܵܐ ܡܸܟܸܝܠ ܥܲܠ ܣܘܼܟܵܠܵܐ ܪܘܼܚܵܢܵܝܵܐ : ܘܥܲܠ ܦܘܼܫܵܩܵܐ ܕܗ݀ܘ ܡܠܒܸ݁ܫ ܠܵܗ̇ ܠܡܸܠܬܼܵܐ ܫܘܼܦܪܵܐ 23 ܀ ܟܬܼܵܒ̣ܵܘ̈ܗܝ ܕܲܒ̣ܪܵܐ ܠܝܲܡܵܐ ܕܡܹ̇ܝܢ ܘܲܒ̣ܓ̣ܵܘ ܝܲܡܵܐ : ܫܲܕܼܝܵܐ ܘܟܲܣܝܵܐ ܡܲܪܓܵܢܝܼܬܼܵܐ ܡ̣ܢ ܬܲܓܵܪܹ̈ܐ ܀ ܘܗܵܘ̇ ܕܲܡܦܲܫܸܩ ܐܲܝܟ̣ ܥܵܡܘܿܕܼܵܐ ܒܵܬܼܪܵܗ̇ ܢܵܚܹ̇ܬܼ : ܓܵܐܹ̇ܫ ܥܘܼܡ̈ܩܹܐ ܘܡܲܣܸܩ ܥܲܡܹܗ ܡܲܪܓܵܢܝܼܬܼܵܐ ܀ ܡܵܐ ܕܣܸܠܩܲܬ݀ ܠܵܗ̇ ܗܵܐ ܡܸܬܼܝܲܒ݁ܠܵܐ ܥܲܠ ܬܲܓܵܪܹ̈ܐ : ܘܟ̣ܠܗܘܿܢ ܡܹܐܬܲܪ ܝܵܬܼ̇ܪܝܼܢ ܡܸܢܵܗ̇ ܡܵܐ ܕܲܩ̣ܢܵܐܘܼܗ̇ ܀ ܐܲܝܟ̣ ܥܵܡܘܿܕܼܵܐ ܢܵܚܚܹܬܼ ܗܵܘܢܵܐ ܠܓ̣ܵܘ ܩܸܪܝܵܢܵܐ : ܕܢܲܣܸܩ ܥܲܡܹܗ ܡܸܠܲܬܼ ܚܲܝܹ̈ܐ ܡܲܪܓܵܢܝܼܬܼܵܐ ܀ ܐܘܿ ܫܵܡ̈ܘܿܥܹܐ ܩܲܒ݁ܠܘܼܗ̇ ܠܡܸܠܬܼܵܐ ܐܲܝܟ̣ ܬܲܓܵܪܹ̈ܐ : ܘܝܼܬܲܪܘ ܘܲܥܬܲܪܘ ܟܠܟ̣ܘܿܢ ܡܸܢܵܗ̇ ܪܘܼܚܵܢܵܐܝܼܬܼ ܀ ܛܝܼ̈ܡܹܐ ܝܵܗܹ̇ܒ̣ ܐܲܝܢܵܐ ܕܙܵܒܹ̇ܢ ܡܲܪܓܵܢܝܼܬܼܵܐ : ܬܵܘ ܣܲܒ̣ܘ ܡܲܓܵܢ ܡܸܠܬܼܵܐ ܕܚܲܝܹ̈ܐ ܕܡܲܠܝܵܐ ܥܘܼܬܼܪܵܐ ܀ ܢܚܸܬܼ ܪܸܥܝܵܢܵܐ ܥܡܲܕܼ ܒܲܟ̣ܬܼܵܒܹ̈ܐ ܟܲܕܼܸ ܠܵܐ ܫܵܘܹ̇ܐ pb. 329 ܘܓܲܫܵܗ̇ ܘܠܲܒ̣ܟܵܗ̇ ܠܡܲܪܓܵܢܝܼܬܼܵܐ ܕܒܹܝܬܼ ܐܲܠܵܗܵܐ ܀ ܘܗܵܐ ܠܸܫܵܢܵܐ ܛܥܝܼܢ ܠܵܗ̇ ܕܢܸܫܕܹܝܗ̇ ܥܲܠ ܫܵܡ̈ܘܿܥܹܐ : ܬܠܵܘ ܒܐܸܕܼܢܲܝ̈ܟ݁ܘܿܢ ܒܲܪ̄ܬܼ ܢܲܗܝܼܪܵܐ ܘܐܸܨܛܲܒܲܬܼܘ ܒܵܗ̇ ܀ ܦܬܲܚ̣ ܗ̄ܘ̣ܵܐ ܦܘܼܡܹܗ ܒܡܲܬܼ̈ܠܹܐ ܡܵܪܲܢ ܐܲܟ̣ܡܵܐ ܕܲܟ̣ܬܼܝܼܒ̣ : ܘܲܒ̣ܟܸܢܵܪܹܗ 24 : ܙܡܲܪ ܐܘܼܚ̈ܕܵܬܼܵܐ ܠܥܵܠܡܵܐ ܟ̱ܠܹܗ ܀ ܚܲܦܝܼ ܡܸܠܵܘ̈ܗܝ ܕܡܲܢ ܕܲܒ̣ܛܝܼܠ ܠܹܗ ܥܲܠ ܝܘܼܬܼܪ̈ܵܢܹܐ : ܢܸܓ̣ܠܸܐ ܘܢܸܚܙܸܐ ܫܘܼܦܪܹ̈ܐ ܟܣܲܝ̈ܵܐ ܕܲܒ̣ܦܸܠܵܐ̈ܬܹܗ ܀ ܢܸܫܡܲܥ ܗܵܫܵܐ ܕܡܲܢ̣ܘܼ ܐܝܼܬܼܵܘܗܝ ܡܵܪܹܐ ܒܲܝܬܵܐ : ܘܡܵܢܵܐ ܗ̄ܘ̣ ܟܲܪܡܵܐ ܘܡܵܢܵܐ ܦܵܥ̈ܠܹܐ ܕܐܲܓ̣ܝܼܪܝܼܢ ܠܹܗ 25 :܀ ܘܡܸܛܠ ܡܵܢܵܐ ܒܨܲܦܪܵܐ ܘܒܲܬܼܠܵܬܼ ܘܲܒ̣ܫܸܬܼ ܘܒܲܬܼܫܲܥ : ܐܵܦ ܒܲܚܕܲܥ̄ܣܪܹ̈ܐ ܩܲܒܸ݁ܠ̣ ܦܵܥ̈ܠܹܐ ܡܵܪܹܐ ܟܲܪܡܵܐ ܀ ܘܲܠܡܵܢܵܐ 26 : ܟܲܝ ܐܸܬܼܦܲܩܲܕܼ ܗ̄ܘ̣ܵܐ ܗܵܘ̇ ܪܲܒ݁ ܒܲܝܬܵܐ : ܕܢܸܬܸܠ ܐܲܓ̣ܪܵܐ ܠܦܵܥ̈ܠܹܐ ܐ̄ܚܪ̈ܵܝܹܐ ܩܕܼܵܡ ܩܲܕܼܡܵܝܹ̈ܐ ܀ ܘܡܵܢܵܐ ܐܝܼܬܼܵܘܗܝ ܗܵܘ̇ ܕܹܝܢܵܪܵܐ ܕܗ݀ܘ ܠܲܐ̄ܚܪ̈ܵܝܹܐ : ܘܗ݀ܘ ܠܩܲܕܼܡܵܝܹ̈ܐ ܝܲܗ̄ܒ̣ ܪܲܒ݁ ܒܲܝܬܵܐ ܕܠܵܐ ܬܵܘܣܲܦܬܵܐ ܀ ܗܘ݀ ܐܲܠܵܗܵܐ ܕܐܲܬܼܩܸܢ ܥܵܠܡܹ̈ܐ ܡܵܪܹܐ ܒܲܝܬܵܐ ܗ̄ܘ̣ : ܘܟܲܪܡܵܐ ܐܝܼܬܼܵܘܗܝ ܗܵܘ̇ ܦܘܼܠܚܵܢܵܐ ܕܙܲܕܝܼܩܘܼܬܼܵܐ ܀ ܘܦܵܥ̈ܠܹܐ ܕܐܸܓܲܪ ܓܸܢܣܵܐ ܕܐ̄ܢܵܫܵܐ ܕܲܩܪܵܐ ܐܸܢܘܿܢ : ܕܢܸܚܘܿܢ ܫܲܦܝܼܪ ܘܢܸܗܘܘܿܢ ܝܵܪ̈ܬܹܐ ܒܹܝܬܼ ܡܲܠܟ݁ܘܼܬܼܵܐ ܀ ܦܵܥ̈ܠܹܐ ܩܲܕܼܡܹ̈ܐ ܕܒܹܝܬܼ ܐܵܕܼܵܡ ܗ̄ܘ̣ܵܘ ܕܲܒ̣ܫܘܼܪܵܝܵܐ : pb. 330 ܕܨܲܦܪܹܗ ܕܥܵܠܡܵܐ ܠܡܸܦܠܲܚ ܒܲܥܕܸܢ ܐܲܝܬܝܼ ܐܸܢܘܿܢ ܀ ܘܗܵܘ̇ ܕܹܝܢܵܪܵܐ ܕܲܠܩܲܕܼܡܵܝܹ̈ܐ ܩܲܨ̣ ܗ̄ܘ̣ܵܐ ܕܢܸܬܸܠ 27 : ܒܪܹܗ ܚܲܒ݁ܝܼܒ̣ܵܐ ܕܝܲܗ̄ܒ̣ ܠܲܐ̄ܚܪ̈ܵܝܹܐ ܒܚܲܪܲܬܼ ܙܲܒ̣̈ܢܹܐ ܀ ܘܗܵܠܹܝܢ ܦܵܥ̈ܠܹܐ ܕܲܬܼܠܵܬܼ ܫܵܥ̈ܝܼܢ ܐܸܢ ܚܵܐܲܪ ܐܲܢ̄ܬ݁ : ܕܒܹܝܬܼ ܢܘܿܚ ܐܸܢܘܿܢ ܕܐܲܩܝܼܡ ܐܸܢܘܿܢ ܥܲܠ ܦܘܼܠܚܵܢܹܗ ܀ ܘܲܕܼܫܸܬܼ ܫܵܥ̈ܝܼܢ ܕܒܹܝܬܼ ܐܲܒ̣ܪܵܗܵܡ ܒܐܲܪܥܵܐ ܕܐܵܪܵܡ : ܕܐܲܚܕܲܪܘ ܠܲܒ̣ܫܘܼܗ̇ ܠܙܲܕܝܼܩܘܼܬܼܵܐ ܐܲܝܟ̣ ܩܲܕܼܡܵܝܹ̈ܐ ܀ ܘܗܵܠܹܝܢ ܦܵܥ̈ܠܹܐ ܕܲܬܼܫܲܥ ܫܵܥ̈ܝܼܢ ܡܘܼܫܹܐ ܪܲܒܵܐ : ܘܝܼܫܘܿܥ ܒܲܪܢܘܿܢ ܘܟ̣ܠܵܗ̇ ܓܘܼܕܵܐ ܕܲܢܒ̣ܝܼܘܼܬܼܵܐ ܀ ܘܥܲܠ̣ܘ ܘܐܸܣܬܲܝܲܟ̣ܘ ܟܠܗܘܿܢ ܦܵܥ̈ܠܹܐ ܕܠܹܝܬܼ ܐܲܠܵܗܵܐ : ܒܟܲܪܡܹܗ ܕܡܵܪܝܵܐ ܕܐܝܼܬܼܵܘܗܝ ܪܲܗܛܵܐ ܕܙܲܕܝܼܩܘܼܬܼܵܐ ܀ ܘܗܲܠܟܲܬ݀ ܘܐܸܬܲܬ݀ ܐܘܼܪܚܵܐ ܕܟܹܐܢܹ̈ܐ ܡܸܢܹܗ ܕܐܵܕܼܵܡ : ܘܲܡܛܵܬ݀ ܨܹܝܕܼ ܢܘܿܚ ܘܲܪܕܼܵܬ݀ ܩܸܪܒܲܬ݀ ܨܹܝܕܼ ܐܲܒ̣ܪܵܗܵܡ ܀ ܘܥܸܒ̣ܪܲܬ݀ ܣܸܡܟܲܬ݀ ܐܘܼܪܚܵܐ ܠܡܘܼܫܹܐ ܪܲܒܵܐ ܕܲܬܼܫܲܥ : ܕܣܲܓܝܼ ܪܲܗܛ̣ܵܗ̇ ܒܲܢܛܘܼܪ̈ܵܬܼܵܐ ܕܙܲܕܝܼܩܘܼܬܼܵܐ ܀ ܘܲܠܐܝܼܘ ܦܵܥ̈ܠܹܐ ܒܟܲܪܡܹܗ ܕܚܲܒ݁ܝܼܒ̣ 28 : ܟܲܫܝܼܪܵܐܝܼܬܼ : ܗܵܠܹܝܢ ܕܐܸܓܲܪ ܒܐܲܪܒܲܥ ܙܲܒ̣̈ܢܝܼܢ ܘܐܲܝܬܝܼ ܐܸܢܘܿܢ ܀ ܘܲܪܗܸܛ̣ܘ ܟܠܗܘܿܢ ܟܲܕܼ ܦܵܠܚ̇ܝܼܢ ( ܒܵܗ̇ ܒܙܲܕܝܼܩܘܼܬܼܵܐ 29 : ܕܒܹܝܬܼ ܫܹܝܬܼ ܘܐܵܢܘܿܫ ܡ̣ܢ ܫܘܼܪܵܝܹܗ ܕܥܵܠܡܵܐ ܪܲܒܵܐ ܀ ܘܐܸܬ݁ܬܵܘܣܲܦܘ ܗ̄ܘ̣ܵܘ ܕܒܹܝܬܼ ܢܘܿܚ ܘܲܚ̣ܝܵܘ ܙܲܕܝܼܩܵܐܝܼܬܼ : ܘܩܵܡ̣ܘ ܐܲܒ̣ܪܵܗܵܡ ܘܐܝܼܣܚܵܩ ܕܲܦܠܲܚ̣ܘ ܟܲܫܝܼܪܵܐܝܼܬܼ ܀  pb. 331 ܘܐܸܬ݀ܵܐ ܡܘܼܫܹܐ ܘܥܲܡܹܗ ܢܒ̣ܝܹ̈ܐ ܐܲܠܵܗܵܝܹ̈ܐ : ܘܲܗܘ݀ܵܘ ܦܵܥ̈ܠܹܐ ܛܵܒܹ̈ܐ ܒܟܲܪܡܵܐ ܘܐܸܬܼܟܲܫܲܪܘ ܒܹܗ ܀ ܘܩܵܡ̣ܘ ܐܲܝܟ̣ ܛܲܪ̈ܩܹܐ ܘܠܲܒ̣ܫܘܼܗ̇ ܠܪܸܚܡܲܬܼ ܚܲܝܹ̈ܐ ܚܲܕܼ̈ܬܹܐ : ܘܲܠܐܝܼܘ ܫܲܦܝܼܪ ܒܟܲܪܡܵܐ ܕܦܹܐܪܹ̈ܐ ܪ̈ܘܼܚܵܢܵܝܹܐ ܀ ܘܲܛܥܲܢܘ ܝܘܼܩܪܹܗ ܕܥܵܠܡܵܐ ܒܝܼܫܵܐ ܒܓܸܠܝܵܢܲܝ̈ܗܘܿܢ : ܘܣܲܝܒܲܪܘ ܨܲܥܪܵܐ ܕܪܸܚܡܲܬܼ ܨܲܠܡܹ̈ܐ ܕܲܣܪܝܼܩܘܼܬܼܵܐ ܀ ܘܲܥ̣ܩܲܪܘ ܟܘܼ̈ܒܹܐ ܘܝܲܥܪܵܐ ܕܛܘܼܥܝܲܝ ܡ̣ܢ ܐܲܪ̈ܥܵܬܼܵܐ : ܘܲܠܢܲܦ̮̈ܫܵܬܼܵܐ ܓܘܼ̈ܦܢܹܐ ܕܲܟ݁ܝܼܘ ܡ̣ܢ ܒܝܼ̈ܫܵܬܼܵܐ ܀ ܘܲܒ̣ܢܲܟ̣ܦܘܼܬܼܵܐ ܘܲܒ̣ܕܲܟ̣ܝܘܼܬܼܵܐ ܘܩܲܕܝܼܫܘܼܬܼܵܐ : ܙܩܲܦ̣ܘ ܚܲܝܲܝ̈ܗܘܿܢ ܘܲܥ̣ܒܲܕܼܘ ܦܹܐܪܹ̈ܐ ܕܗܲܝܡܵܢܘܼܬܼܵܐ ܀ ܘܒ̣ܵܬܲܪ ܗܵܠܹܝܢ ܟܲܕܼ ܗܵܐ ܩ̣ܪܸܒ̣ ܠܹܗ ܥܵܠܡܵܐ ܕܢܸܫܠܲܡ : ܐܲܝܟ̣ ܕܲܠܡܹܐܡܲܪ ܟܲܕܼ ܡܲܛܝܼ ܗ̄ܘ̣ܵܐ ܝܵܘܡܵܐ ܕܢܸܥܡܲܕܼ ܀ ܢܦܲܩ̣ ܒܲܚܕܲܥ̄ܣܪܹ̈ܐ ܡܵܪܹܐ ܟܲܪܡܵܐ ܡ̣ܢ ܐܵܦܲܪܬܵܐ : ܘܲܚ̣ܙܵܐ ܠܥܲܡܡܹ̈ܐ ܣܪ̈ܝܼܩܹܐ ܣܦܝܼ̈ܩܹܐ ܘܲܕܼܠܵܐ ܥܡܠܵܐ ܀ ܡܫܲܦ̈ܠܹܐ ܣܚܝܼ̈ܦܹܐ ܐܵܦ ܒܲܛܝܼ̈ܠܹܐ ܘܲܚܒܸܢܵܢܹ̈ܐ : ܡܫܲܡ̈ܕܹܐ ܕܕܲܡܟ݁ܘܼܝܗܝ ܟ̱ܠܹܗ ܝܵܘܡܵܐ ܕܠܵܐ ܦܘܼܠܚܵܢܵܐ ܀ ܐ̄ܢܵܫܵܐ ܕܲܗܘ݀ܵܘ ܒܟ̣ܠܹܗ ܥܵܠܡܵܐ ܕܠܵܐ ܝܑܼܕܲܥܬܼܵܐ : ܘܲܕܼܠܵܐ ܪܲܗܛܵܐ ܕܙܲܕܝܼܩܘܼܬܼܵܐ ܘܲܬܼܪܝܼܨܘܼܬܼܵܐ ܀ ܘܠܵܐ ܥܲܠ̣ܘ ܘܲܦܠܲܚ̣ܘ ܒܹܝܬܼ ܐܲܠܵܗܵܐ ܒܗܲܝܡܵܢܘܼܬܼܵܐ : ܘܠܵܐ ܥ̣ܒܲܕܼܘ ܦܹܐܪܹ̈ܐ ܛܵܒܹ̈ܐ ܕܫܘܼܪܒ̣ܚܵܐ ܠܡܵܪܹܐ ܟܲܪܡܵܐ ܀ ܐܸܠܵܐ ܥܲܒ̣ܪܘܼܗܝ ܙܲܒ̣ܢܹܗ ܕܥܵܠܡܵܐ ܒܚܲܝܹ̈ܐ ܒܝܼ̈ܫܹܐ : ܘܲܒ̣ܛܵܥܝܘܼܬܼܵܐ ܙܲܒ̣ܢܹܗ ܕܥܵܠܡܵܐ ܒܚܲܝܹ̈ܐ ܒܝܼ̈ܫܹܐ ܘܲܒ̣ܛܵܥܝܘܼܬܼܵܐ ܕܪܸܚܡܲܬܼ ܨܲܠܡܹ̈ܐ ܕܲܣܪܝܼܩܘܼܬܼܵܐ ܀  pb. 332 ܘܲܚ̣ܙܵܐ ܠܗܵܠܹܝܢ ܡܵܪܹܐ ܟܲܪܡܵܐ ܟܲܕܼ ܒܲܛܝܼܠܝܼܢ : ܘܫܲܪܝܼ ܕܢܸܫܪܸܐ ܘܲܢܚܲܣܸܕܼ ܗ̄ܘ̣ܵܐ ܘܢܸܒ̣ܣܘܿܪ ܐܸܢܘܹܢ ܀ ܥܲܠ ܡܘܿܢ ܐ̄ܢܵܫܵܐ ܒܲܛܝܼܠܝܼܢ ܐܢ̄ܬ݁ܘܿܢ ܝܵܘܡܵܐ ܟ̱ܠܹܗ : ܘܲܣܪܝܼܩܝܼܢ ܐܢ̄ܬ݁ܘܿܢ ܡ̣ܢ ܦܘܼܠܚܵܢܵܐ ܕܙܲܕܝܼܩܘܼܬܼܵܐ ܀ ܥܲܠ ܡܘܿܢ ܗܵܟܲܢ ܕܲܡܝܼܟ̣ܝܼܢ ܐܢ̄ܬ݁ܘܿܢ ܡ̣ܢ ܛܵܒ̣ܵܬܼܵܐ : ܘܠܵܐ ܐܝܼܬܼ ܕܩܵܪܹܐ ܒܙܲܕܝܼܩܘܼܬܼܵܐ ܘܗܲܝܡܵܢܘܼܬܼܵܐ ܀ ܠܡܘܿܢ ܗܵܟܲܢܵܐ ܐܵܘܦܝܼܘ ܙܲܒ̣̈ܢܹܐ ܘܲܓ̣ܡܲܪܘ ܚܲܝܹ̈ܐ : ܘܐܲܢ̄ܬ݁ܘܿܢ ܕܲܡܟ݁ܝܼܢ ܡ̣ܢ ܦܘܼܠܚܵܢܵܐ 30 : ܘܡ̣ܢ ܣܘܼܟܵܠܵܐ ܀ ܥܡܲܕܼ ܠܹܗ ܝܵܘܡܵܐ ܫܠܸܡ̣ ܠܹܗ ܥܵܠܡܵܐ ܩܘܼܡܘ ܒܲܛܝܼ̈ܠܹܐ : ܐܸܬܼܟܲܫܲܪܘ ܒܵܗ̇ ܒܫܵܥܬܼܵܐ ܪܚܝܼܡܬܵܐ ܕܲܬܼܝܵܒ̣ܘܼܬܼܵܐ ܀ ܠܡܵܢܵܐ ܒܛܸܠܬ݁ܘܿܢ ܘܲܥ̣ܒܲܪܘ ܙܲܒ̣ܢܹ̈ܐ ܕܥܵܠܡܵܐ ܟ̱ܠܹܗ : ܘܠܵܐ ܦܠܲܚܬ݁ܘܿܢ ܒܹܗ ܒܟܲܪܡܵܐ ܒܪܝܼܟ̣ܵܐ ܕܒܹܝܬܼ ܐܲܠܵܗܵܐ ܀ ܐܵܡ̇ܪܝܼܢ ܥܲܡܡܹ̈ܐ ܠܵܐ ܐ̄ܢܵܫ ܐܲܓ̣ܪܲܢ ܢܸܠܐܸܐ 31 : ܥܲܡܹܗ : ܘܡܸܛܠܗܵܢܵܐ ܒܲܛܝܼܠܝܼܢܲܢ ܘܲܣܦܝܼܩܝܼܢܲܢ ܀ ܠܵܐ ܢܵܡܘܿܣܵܐ ܘܠܵܐ ܦܘܼܩ̈ܕܵܢܹܐ ܘܠܵܐ ܢܛܘܼܪ̈ܘܵܬܼܵܐ : ܐܵܦܠܵܐ ܢܒ̣ܝܹ̈ܐ ܘܠܵܐ ܓܸܠܝܵܢܹ̈ܐ ܕܫܲܪܝܼܪ̈ܵܬܼܵܐ ܀ ܠܵܐ ܐ̄ܢܱܵ ܐܲܓ̣ܪܲܢ ܠܵܐ ܐ̄ܢܵܫ ܐܲܠܦܲܢ ܐܵܘ ܚܲܟܸܡ ܠܲܢ : ܠܵܐ ܐ̄ܢܵܫ ܬܲܒ̣ܥܲܢ ܢܸܥܘܿܠ ܢܸܦܠܘܿܚ ܒܹܝܬܼ ܐܲܠܵܗܵܐ ܀ ܩ̣ܪܵܘ ܠܐܲܒ̣ܪܵܗܵܡ ܡ̣ܢ ܓܵܘ ܐܵܪܵܡ ܠܐܲܪܥܵܐ ܕܲܟ̣ܢܲܥ̄ܢ : ܘܲܩ̣ܪܵܘ ܠܐܝܼܣܚܵܩ ܢܸܗܘܸܐ ܕܸܒ̣ܚܵܐ ܒܛܘܼܪ̈ܲܝ ܝܵܒ̣ܘܿܣ ܀  pb. 333 ܩ̣ܪܵܘ ܠܹܗ ܠܝܲܥܩܘܿܒ̣ ܨܹܝܕܼ ܣܸܒ̣ܠ̣ܬܵܐ ܕܲܫܡܲܝܵܢܹ̈ܐ : ܠܝܵܘܣܲܦ ܕܲܒ̣ܪܘܼܗܝ ܢܸܬܸ݁ܠ ܣܲܒ̣ܥܵܐ ܠܟ̣ܠܵܗ̇ ܡܸܨܪܹܝܢ ܀ ܡܫܲܠܲܛ ܡܘܼܫܹܐ ܥܲܠ ܓܸܠܝܵܢܹ̈ܐ ܕܲܢܒ̣ܝܼܘܼܬܼܵܐ : ܘܐܲܗܪܘܿܢ ܟܘܿܡܪܵܐ ܥܵܐܹ̇ܠ ܘܲܬܼܟ̣ܝܼܠ ܨܹܝܕܼ ܐܲܠܵܗܵܐ ܀ ܢܵܚܹ̇ܬܼ 32 : ܪܵܡܵܐ ܥܲܠ ܛܘܼܪ ܣܝܼܢܲܝ ܨܹܝܕܼ ܥܸܒ̣ܪ̈ܵܝܹܐ : ܘܠܲܚܡܵܐ ܕܡܲܓܵܢ ܐܵܟܹ̇ܠ 33 : ܥܲܡܵܐ ܡ̣ܢ ܥܲܪܦܸܠܵܐ ܀ ܫܵܬܼ̇ܝܵܐ ܟܢܘܼܫܬܵܐ ܡܲܝ̈ܵܐ ܒܪ̈ܝܼܟܹܐ ܡ̣ܢ ܛܲܪܵܢܵܐ : ܘܲܬܼܪܝܼܥ ܝܘܿܪܢܵܢ ܬܸܥܘܿܠ ܬܹܐܪܲܬܼ ܠܐܵܡܘܿܪ̈ܵܝܹܐ ܀ ܝܼܫܘܿܥ ܒܲܪܢܘܿܢ ܥܲܩܲܪ ܩܘܼܕܼܡܹܝܗ̇ ܫܘܼܪܹ̈ܐ ܪ̈ܵܡܹܐ : ܘܲܒ̣ܓ̣ܝܼܪ ܫܸܡܫܵܐ ܕܢܸܦ̮ܬܲܚ ܬܲܪ̈ܥܹܐ ܩܕܼܵܡ ܡܲܥܲܠܬܵܗ̇ ܀ ܐܲܙܝܼܠ ܒܵܬܼܪܵܗ̇ ܕܵܘܝܼܕܼ ܢܲܝܬܹܝܗ̇ ܨܹܝܕܼ ܐܲܠܵܗܵܐ : ܘܲܙܗܸܐ ܫܡܘܼܐܹܝܠ ܘܲܡܫܲܡܸܫ ܠܵܗ̇ ܒܹܝܬܼ ܚܘܼܣܵܝܵܐ ܀ ܠܚܝܼܡ ܐܹܠܝܼܵܐ ܘܡܲܚܪܸܒ̣ ܐܲܪܥܵܐ ܟܲܕܼ ܡܲܠܸܦ ܠܵܗ̇ : ܘܲܥܒ̣ܝܼܕܼܝܼܢ ܠܵܗ̇ ܢܒ̣ܝܹ̈ܐ ܕܪܵܡܵܐ ܐܲܝܟ̣ ܫܲܡܵܫܹ̈ܐ ܀ ܐܲܠܦ̣ܘܼܗ̇ ܢܒ̣ܝܹ̈ܐ ܘܐܸܫܬܵܘܕܝܼܘ ܠܵܗ̇ ܘܩܲܨ̣ܘ ܠܵܗ̇ ܐܲܓ̣ܪܵܐ : ܘܐܲܥܠܘܼܗ̇ ܕܬܸܦܠܘܿܚ ܒܹܝܬܼ ܐܲܠܵܗܵܐ ܒܫܘܼܕܵܠܲܝ̈ܗܘܿܢ ܀ ܠܲܢ ܕܹܝܢ ܥܲܡܡܹ̈ܐ ܠܵܐ ܐ̄ܢܵܫ ܐܲܓ̣ܪܲܢ ܡ̣ܢ ܚܲܙܵܝܹ̈ܐ : ܘܠܵܐ ܓܸܠܝܵܢܹ̈ܐ ܐܸܫܣܬܲܕܲܪܘ ܠܲܢ ܡ̣ܢ ܥܸܠܵܝܵܐ ܀ ܐܲܦܠܵܐ ܢܒ̣ܝܼܵܐ ܡܸܢܲܢ ܩܵܡ̣ ܒܲܢ ܢܸܬܼܢܲܒܸ݁ܐ ܠܲܢ : ܘܠܵܐ ܟܵܪܘܿܙܵܐ ܕܲܡܚܵܘܸܐ ܠܲܢ ܟܲܪܡܵܐ ܢܸܦܠܘܿܚ ܀ ܘܗܵܐ ܫܒ̣ܝܼܩܝܼܢܲܢ ܐܲܝܟ̣ ܝܲܬ݁ܝܼܪܹ̈ܐ ܘܐܲܝܟ̣ ܒܲܪܵܝܹܐ : pb. 334 ܘܒܲܛܠܝܼܢܲܢ ܘܲܣܪܝܼܩܝܼܢܲܢ ܘܲܣܦܝܼܩܝܼܢܲܢ ܀ ܘܠܵܐ ܐܵܓ̣ܘܿܪܵܐ ܘܠܵܐ ܬܵܒ̣ܘܿܥܵܐ ܘܠܵܐ ܡܵܠܘܿܟ̣ܵܐ : ܘܠܵܐ ܡܵܪܐ ܐܲܓ̣ܪܵܐ ܕܲܡܓܲܪܸܓ̣ ܠܲܢ ܢܸܠܐܸܐ ܥܲܡܹܗ ܀ ܠܵܐ ܐ̄ܢܵܫ ܘܐܸܠܘܼ ܐܝܼܬܪܵܘܗܝ ܗܵܘ̇ ܕܐܵܓܲܪ ܠܲܢ : ܗܵܐ ܩܵܝ̇ܡܝܼܢܲܢ ܘܲܚܢܲܢ ܢܸܦܠܘܿܚ ܐܲܝܟ ܟܲܫܝܼܪܹ̈ܐ ܀ ܘܲܦܬܲܚ̣ ܬܲܪܥܹܗ ܡܵܪܹܐ ܟܲܪܡܵܐ ܠܥܲܡܡܹ̈ܐ ܕܐܲܪܥܵܐ : ܘܥܸܠܲܬ݀ ܦܸܠܚܲܬ݀ ܟ̱ܠܹܗ ܒܪܝܼܬܼܵܐ ܒܹܝܬܼ ܐܲܠܵܗܵܐ ܀ ܒܫܘܼܠܵܡ ܥܵܠܡܵܐ ܒܚܲܪܬܼܵܐ ܕܙܲܒ̣̈ܢܹܐ ܘܲܕܼܥܸܕܵܢܹ̈ܐ : ܥܲܠܘ ܒܲܚܕܲܥ̄ܣܪܹ̈ܐ ܟܠܗܘܿܢ ܥܲܡܡܹ̈ܐ ܠܒܲܝܬܵܐ ܪܲܒܵܐ ܀ ܘܫܲܪܝܼܘ ܒܪܲܗܛܵܐ ܕܫܲܦܝܼܪ̈ܵܬܼܵܐ ܟܲܫܝܼܪܵܐܝܼܬܼ : ܘܲܙܩܲܪܘ ܠܲܒ̣ܫܘܼܗ̇ ܠܙܲܕܝܼܩܘܼܬܼܵܐ ܓܘܼܫܡܵܢܵܐܝܼܬܼ ܀ ܘܬܲܒܲܪܘ ܘܲܫܕܼܵܘ ܠܲܓ̣ܝܼܦܲܝ̈ܗܘܿܢ ܘܲܠܨܲܠܡܲܝ̈ܗܘܿܢ : ܘܲܠܒܲܟ̣ܘ ܪܲܗܛܵܐ ܚܝܼܨܵܐ ܒܐܘܼܪܚܵܐ ܕܗܲܝܡܵܢܘܼܬܼܵܐ ܀ ܘܝܼܕܲܥ̣ܘ ܠܐܲܒ̣ܵܐ ܘܗܲܝܡܸܢ̣ܘ ܒܲܒ̣ܪܵܐ 34 : ܘܝܲܩܲܪܘ ܠܪܘܼܚܵܐ : ܘܲܗܘ݀ܵܘ ܟܠܗܘܿܢ ܢܵܘܣܹ̈ܐ ܓܒܲܝ̈ܵܐ 35 : ܠܐܲܠܵܗܘܼܬܼܵܐ ܀ ܥܲܠ̣ܘ ܒܲܚܕܲܥ̄ܣܪܹ̈ܐ ܘܲܒ̣ܟܹܐܢܘܼܬܼܵܐ ܫܩܲܠ̣ܘ ܕܹܝܢܵܪܵܐ : ܕܗܘ݀ܝܘܼ ܡܵܪܲܢ ܐܲܓ̣ܪܵܐ ܕܟ̣ܠܵܗ̇ ܙܲܕܝܼܩܘܼܬܼܵܐ ܀ ܦܵܫ̣ܘ ܩܲܕܼܡܵܝܹ̈ܐ ܕܲܙܪܲܥ̣ܘ ܘܲܕܼܡܸܟ̣ܘ ܥܲܡ ܕܵܪ̈ܲܝܗܘܿܢ 36 : ܘܗܵܐ ܛܥܝܼܢܝܼܢ ܠܵܗ̇ ܐ̄ܚܪ̈ܵܝܹܐ ܠܟܲܦܵܐ ܕܡܲܠܝܵܐ ܣܲܒ̣ܥܵܐ ܀ ܥܲܡܡܹ̈ܐ ܐ̄ܚܪ̈ܵܝܹܐ ܗܘ݀ܵܘ ܩܲܕܼܡܵܝܹ̈ܐ ܒܦܲܓ̣ܪܹܗ ܕܲܒ̣ܪܵܐ : ܕܗܸܢܘܿܢ ܠܲܒ̣ܫܘܼܗܝ ܡ̣ܢ ܓܵܘ ܡܲܝ̈ܵܐ ܕܡܲܥܡܘܿܕܼܝܼܬܼܵܐ ܀  pb. 335 ܪܲܚܝܼܩ ܐܵܢܘܿܫ ܢܘܿܚ ܘܐܲܒ̣ܪܵܗܵܡ ܘܲܕܼܒܹܝܬܼ ܡܘܼܫܹܐ : ܘܜܵܥ̈ܠܹܐ ܐ̄ܚܪ̈ܵܝܹܐ ܫܩܲܠ̣ܘ ܕܹܝܢܵܪܵܐ ܘܗܵܐ ܥܲܬ݁ܝܼܪܝܼܢ ܀ ܡܵܟ̣ܣܵܐ ܡܙܲܕܲܩ ܘܗܵܐ ܓܲܝܵܣܵܐ ܒܓܲܢܬܼܵܐ ܢܵܨܲܚ̇ : ܐܵܦ ܙܵܢܝܼܬܼܵܐ ܡܢܲܫܩܵܐ ܡܥܲܦܩܵܐ ܠܒܲܪ ܐܲܠܵܗܵܐ ܀ ܡܘܼܫܹܐ ܪܲܚܝܼܩ ܘܗܵܐ ܚܲܛܵܝܬܵܐ ܠܒ̣ܝܼܟ̣ܵܐ ܪܸ̈ܓ̣ܠܵܘܗܝ : ܘܲܡܨܲܒ݁ܥܵܐ ܠܹܗ 37 : ܒܡܸܫܚܵܐ ܘܕܸܡ̈ܥܹܐ ܚܲܒ݁ܝܼܒ̣ܵܐܝܼܬܼ ܀ ܦܵܫ̣ ܐܲܒ̣ܪܵܗܵܡ ܕܲܡܣܵܘܲܚ ܗ̄ܘ̣ܵܐ ܕܢܸܚܙܸܐ ܝܵܘܡܹܗ : ܘܗܵܐ ܚܵܝ̇ܪܝܼܢ ܒܵܗ̇ ܟܠܗܘܿܢ ܥܲܡܡܹ̈ܐ ܒܲܙܩܝܼܦܘܼܬܹܗ ܀ ܡ̣ܢ ܕܐܸܬ݁ܛܲܠܲܩܘ ܟܠܗܘܿܢ ܚܲܝܹ̈ܐ ܕܥܵܠܡܵܐ ܘܐܵܘܦ̣ܝܼܘ : ܐܲܪܓܸܫ̣ܘ ܥܲܡܡܹ̈ܐ ܕܐܝܼܬܼ ܐܲܠܵܗܵܐ ܡܸܚܕܼܵܐ ܢܲܩ̣ܦܘܼܗܝ ܀ ܥܲܠ̣ܘ ܒܲܚܕܲܥ̄ܣܪܹ̈ܐ ܘܐܸܬܼܟܲܫܲܪܘ ܒܵܗ̇ ܒܲܬܼܝܵܒ̣ܘܼܬܼܵܐ : ܘܗܵܐ ܠܒ̣ܝܼܫܝܼܢ ܠܹܗ ܠܒܲܪ ܐܲܠܵܗܵܐ ܓܘܼܫܡܵܢܵܐܝܼܬܼ ܀ ܒܚܲܪܬܼܵܐ ܐܸܬ݀ܵܘ ܡ̣ܢ ܕܐܸܫܬܲܠܲܡܘ ܟܠܗܘܿܢ ܙܲܒ̣̈ܢܹܐ : ܘܗܵܐ ܩܲܕܼܡܵܝܹ̈ܐ ܗܘ݀ܵܘ ܒܲܣܒܲܪܬܼܵܐ ܕܡܲܠܝܵܐ ܚܲܝܹ̈ܐ ܀ ܦܵܥ̈ܠܹܐ ܐ̄ܚܪ̈ܵܝܹܐ ܥܲܡܡܹ݁̈ܐ ܐܸܢܘܿܢ ܕܥܲܠ̣ܘ ܒܲܚܕܲܥ̄ܣܪܹ̈ܐ : ܒܐܘܼܪܚܵܐ ܕܚܲܡܸܫ ܕܐܸܓܲܪ ܦܵܥ̈ܠܹܐ ܡܵܪܹܐ ܟܲܪܡܵܐ ܀ ܒܚܲܡܫܵܐ ܪܸ̈ܓ̣ܫܝܼܢ ܩܵܐܹ̇ܡ ܓܘܼܫܡܹܐ ܕܲܒ̣ܢܲܝ̈ܢܵܫܵܐ : ܚܲܡܫܵܐ ܣܸܦܪ̈ܝܼܢ ܐܝܼܬܼ ܠܐܘܿܪܵܝܬܵܐ ܕܡܲܠܝܵܐ ܐ̄ܪ̈ܵܙܹܐ ܀ ܚܲܡܫܵܐ ܩܵܝܵܡܝܼ̈ܢ ܐܲܩܝܼܡ̣ ܡܵܪܝܵܐ ܥܲܡ ܐ̄ܢܵܫܘܼܬܼܵܐ : ܚܲܡܸܫ ܙܲܒ̣̈ܢܝܼܢ ܐܸܓܲܪ ܦܵܥ̈ܠܹܐ ܡܵܪܹܐ ܟܲܪܡܵܐ ܀ ܩܝܵܡܵܐ ܩܲܕܼܡܵܐ ܐܲܩܝܼܡ̣ ܠܐܵܕܼܵܡ ܒܹܝܬܼ ܐܝܼܠܵܢܹ̈ܐ : pb. 336 ܘܲܬܼܪܲܝܵܢܵܐ ܠܢܘܿܚ 38 : ܙܲܕܝܼܩܵܐ ܒܲܪ ܟܹܘܸܠܵܐ ܀ ܘܗܵܘ̇ ܕܲܬܼܠܵܬܼܵܐ ܥܲܡ ܐܲܒ̣ܪܵܗܵܡ ܪܵܚܡܵܐ ܛܵܒ̣ܵܐ : ܘܕܲܐܪܒ݁ܥܵܐ ܕܡܘܼܫܹܐ ܘܲܚܡܝܼܫܵܝܵܐ 39 : ܕܒܲܪ ܐܲܠܵܗܵܐ ܀ ܒܨܲܦܪܵܐ ܘܒܲܬܼܠܵܬܼ ܘܲܒ̣ܫܸܬܼ ܘܒܲܬܼܫܲܥ ܐܵܦ ܒܲܚܕܲܥ̄ܣܪܹ̈ܐ : ܘܬܼܘܼܒ̣ ܠܲܩܝܵܡܵܐ ܐ̄ܚܪܹܢܵܐ ܒ̣ܥܵܠܡܵܐ ܐܲـܪܪܵܐ ܠܵܐ ܐܝܼܬܼ ܀ ܘܠܵܐ ܠܒܲܪܢܵܫܵܐ ܪܸ̈ܓ̣ܫܹܐ ܐ̄ܚܪ̈ܵܢܹܐ ܐܸܠܵܐ ܚܲܡܫܵܐ : ܘܠܵܐ ܒܝܲܡܝܼܢܵܐ ܐܸܠܵܐ ܚܲܡܸܫ ܩܲܛܝܼ̈ܢܵܬܼܵܐ ܀ ܘܠܵܐ ܝܘܼܠܦܵܢܵܐ ܒܵܬܲܪ ܬܹܐܓ̣ܪܵܗ̇ ܕܲܙܩܝܼܦܘܼܬܼܵܐ : ܕܒܲܚܡܝܼܫܵܝܵܐ ܫܵܠܹ̇ܡ ܥܵܠܡܵܐ ܘܡܵܘܦܸܐ ܟ̱ܠܹܗ ܀ ܐܵܦ ܒܲܪܢܵܫܵܐ ܒܚܲܡܸܫ ܡܘܼܫ̈ܚܵܢ ܐܲܝܟ̣ ܕܲܒ̣ܕܲܪ̈ܓܹܐ : ܐܼܬܼ ܠܹܗ ܕܢܸܣܲܩ ܘܟܸܢ ܡܸܫܬܲܡܠܸܐ ܕܢܸܗܘܸܐ ܓܲܒ̣ܪܵܐ ܀ ܗܵܘܹ̇ܐ ܥܘܸܠܵܐ ܘܒ̣ܵܬܲܪ ܗܵܟܲܢ ܐܵܦ ܝܲܠܘܼܕܼܵܐ : ܘܒ̣ܵܬܲܪ ܛܲܠܝܵܐ ܗܵܘܹ̇ܐ ܥܠܲܝܡܵܐ ܘܗܵܘܹ̇ܐ ܓܲܒ̣ܪܵܐ ܀ ܗܵܐ ܥܘܸܠܘܼܬܼܵܐ ܘܝܲܠܘܼܕܼܘܼܬܼܵܐ ܐܵܦ ܛܲܠܝܘܼܬܼܵܐ : ܘܲܥܠܲܝܡܘܼܬܼܵܐ ܘܟܸܢ ܠܲܡܫܘܼܚܬܼܵܐ ܕܓܲܒ̣ܪܵܐ ܡܵܛܹ̇ܐ ܀ ܘܒ̣ܵܬܲܪ ܗܵܕܹܐ ܡܫܘܼܚܬܼܵܐ ܕܚܲܡܸܫ ܠܵܐ ܐܝܼܬܼ ܐܲܬܼܪܵܐ : ܕܬܼܘܼܒ̣ ܢܸܬ݁ܬܵܘܣܲܦ ܥܲܠ ܡܘܼܫ̈ܚܵܬܼܵܐ ܕܲܒ̣ܢܲܝ̈ܢܵܫܵܐ ܀ ܡܛ̣ܵܐ ܠܹܗ ܥܵܠܡܵܐ ܡܫܘܼܚܬܼܵܐ ܕܚܲܡܸܫ ܗܵܝ̇ ܕܲܙܩܝܼܦܵܐ : ܘܐܸܫܬܲܡܠܝܼ ܠܹܗ ܘܲܗܘ݀ܵܐ ܓܲܒ̣ܪܵܐ ܘܬܼܘܼܒ̣ ܠܵܐ ܪܵܒܹ݁ܐ 40 :܀ ܥ̣ܒܲܪ ܠܹܗ ܙܲܒ̣ܢܵܐ ܕܥܘܸܠܵܐ ܐܵܕܼܵܡ ܗܵܘ̇ ܩܲܕܼܡܵܝܵܐ : ܘܲܕܼܝܲܠܘܼܕܼܵܐ ܢܘܿܚ ܙܲܕܝܼܩܵܐ ܕܝܲܬܸܒ̣ ܐܲܪܥܵܐ ܀  pb. 337 ܘܲܕܼܐܲܒ̣ܪܵܗܵܡ ܛܲܠܝܵܐ ܕܲܪܗܸܛ̣ ܥܲܡ ܐܲܠܵܗܵܐ : ܘܙܲܒ̣ܢܹܗ ܕܡܘܼܫܹܐ ܥܠܲܝܡܵܐ ܥܝܼܪܵܐ ܘܐܲܠܵܗܵܝܵܐ ܀ ܘܥܲܠ̣ ܩܵܡ̣ ܙܲܒ̣ܢܵܐ ܐ̄ܚܪܵܝܵܐ 41 : ܕܚܲܡܫܵܐ ܗܵܘ̇ ܕܲܡܫܝܼܚܵܐ : ܘܲܫܠܸܡ̣ܘ ܙܲܒܼ̈ܢܹܐ ܘܡܸܟܹܝܠ ܚܲܪܬܵܐ ܗ̄ܝܼ ܠܲܕܼܡܸܣܬܲܟܲܠ ܀ ܥܒܲܪ ܠܹܗ ܨܲܦܪܵܐ ܕܒܹܗ ܥܲܠ̣ܘ ܦܵܥ̈ܠܹܐ ܠܟܲܪܡܵܐ ܪܲܒܵܐ : ܘܲܥ̣ܒܲܪ ܙܲܒ̣ܢܵܐ ܕܲܬܼܠܵܬܼ ܫܵܥܹ̈ܐ ܢܲܗܝܼܪ̈ܵܬܼܵܐ ܀ ܘܲܥ̣ܒܲܪ ܘܐܸܙܲܠ̣ ܕܫܸܬܼ ܐܵܦ ܕܲܬܼܫܲܥ ܚܲܡܝܼ̈ܡܵܬܼܵܐ : ܘܗܵܐ ܒܲܚܕܲܥ̄ܣܪܹ̈ܐ ܩܲܪܝܼܪ̈ܵܬܼܵܐ ܥܵܠܡܵܐ ܪܵܗܹ̇ܛ ܀ ܥ̣ܒܲܪ ܠܹܗ ܛܲܗܪܵܐ ܘܦ̣ܵܓ̣ ܠܹܗ ܚܘܼܒܵܐ 42 : ܕܲܒ̣ܢܲܝ̈ܢܵܫܵܐ : ܪܟܸܢ ܠܹܗ ܪܲܡܫܵܐ ܘܗܵܐ ܛܲܦܛܸܦ̣ ܠܹܗ ܥܵܠܡܵܐ ܢܵܘܦܸܐ ܀ ܐܘܿ ܕܲܚܕܲܥ̄ܣܪܹ̈ܐ ܐܲܩܸܠܘ ܪܲܗܛܵܐ ܒܲܬܼܝܵܒܝܘܼܬܼܵܐ : ܥܲܡܡܹ̈ܐ ܐ̄ܚܪ̈ܵܝܹܐ ܗܘ݀ܵܘ ܩܲܕܼܡܵܝܹ̈ܐ ܒܙܲܕܝܼܩܘܼܬܼܵܐ ܀ ܡܸܠܬܹܗ ܕܡܵܪܝܵܐ ܣܲܓܝܼ ܕܵܡ̇ܝܵܐ ܠܡܲܪܓܵܢܝܼܬܼܵܐ : ܘܐܲܦܹ̈ܐ ܕܢܘܼܗܪܵܐ ܡܲܠܝܵܐ ܟ̱ܠܵܗ̇ ܠܲܕܼܚܵܙܹ̇ܐ ܠܵܗ̇ ܀ ܠܐܲܝܢܵܐ ܕܐܲܦܸܩ̣ ܣܘܿܓ̣ܵܐܐ ܕܝܵܘܡܵܘ̈ܗܝ ܒܲܣܪܝܼܩܘܼܬܼܵܐ : ܝܵܗܹ̇ܒ̣ ܗ̄ܘ̣ ܠܹܗ ܐܝܼܕܼܵܐ ܡܲܬܼܠܹܗ ܕܒܲܪ ܐܲܠܵܗܵܐ ܀ ( ܘܐܠܲܝܢܵܐ ܕܲܚܛ̣ܵܐ 43 : ܘܲܒ̣ܛܲܠܝܘܼܬܹܗ ܘܒܲܥܠܲܝܡܘܼܬܹܗ : ܘܲܡܛ̣ܵܐ ( ܓܕܼܵܕܹܗ ܢܵܘܠܵܐ 44 : ܕܚܲܝܵܘ̈ܗܝ ܟܲܕܼ ܡܸܫܬܲܛܸܐ ܀ ܐܘܿ ܠܵܟ̣ ܣܵܒ̣ܵܐ ܕܟܟܵܐܹ̇ܒ̣ ܘܲܟ̣ܦܝܼܦ ܡ̣ܢ ܣܲܝܒ݁ܘܼܬܼܵܐ : ܘܒ̣ܵܥܹ̇ܐ ܕܲܢܬܼܘܼܒ̣ ܥܘܿܠ ܒܲܚܕܲܥ̄ܣܪܹ̈ܐ ܘܡܸܬܼܩܲܒܲܠ ܐܲܢ̄ܬ݁ ܀  pb. 338 ܫܵܥܬܼܵܐ ܕܚܲܝܹ̈ܐ ܩܲܝܵܡܵܐ ܠܵܟ̣ ܘܐܸܢ ܬܸܬܼܟܲܫܲܪ : ܒܵܗ̇ ܡܸܫܟܲܚ ܐܲܢ̄ܬ݁ ܟܠܗܘܿܢ ܚܲܝܹ̈ܐ ܕܠܵܐ ܫܘܼܠܵܡܵܐ ܀ ܒܝܼܫܵܐ ܫܲܕܠܵܟ̣ ܒܲܪ̈ܓ̣ܝܼܓ̣ܵܬܼܵܐ ܟܲܕܼ ܚܵܛܹ̇ܐ ܗ̄ܘܲܝܬ݁ : ܚܙܝܼ ܠܵܐ ܢܹܐܚܘܿܕܼ ܬܲܪܥܵܐ ܩܕܼܵܡܲܝܟ ܐܸܢ ܬܵܐܹ̇ܒ̣ ܐܲܢ̄ܬ݁ ܀ ܠܵܐ ܢܹܐܡܲܪ ܠܵܟ̣ ܕܐܲܝܟܲܢ ܡܸܟܹܝܠ ܐܝܼܬܼ ܠܵܗ̇ ܦܘܼܪܣܵܐ : ܕܬܸܬܼܩܲܒܲܠ ܐܲܢ̄ܬ݁ ܒܲܬܼܝܵܒ̣ܘܼܬܼܵܐ ܕܒܲܛܝܼܠ ܐܲܢ̄ܬ݁ ܗ̄ܘ̣ ܀ ܠܲܝܬ݁ ܒܵܟ̣ ܚܲܝܠܵܐ ܬܸܟ݁ܘܿܦ ܢܲܦ̮ܫܵܟ̣ ܥܲܠ ܒܵܥܘܼܬܼܵܐ : ܐܵܦܠܵܐ ܨܵܘܡܵܐ ܦܫܝܼܩ ܠܵܟ̣ ܕܬܸܠܒ݁ܘܿܟ̣ ܐܲܝܟ̣ ܟܲܫܝܼܪܵܐ ܀ ܐܵܦܠܵܐ ܠܥܲܡܠܵܐ ܘܠܹܐܘܬܼܵܐ ܝܵܗܹ̇ܒ̣ ܐܝܼܕܼܵܐ ܦܲܓ̣ܪܵܟ̣ : ܘܣܲܓܝܼ ܚܛܸܐ ܠܵܟ̣ ܘܲܒ̣ܡܵܢ ܬܸܫܦܲܪ ܐܸܢ ܬܵܐܹ̇ܒ̣ ܐܲܢ̄ܬ݁ ܀ ܚܲܝܠܵܟ̣ ܢܲܦܝܼܠ ܘܢܘܼܗܪܵܟ̣ ܚܲܣܝܼܪ ܘܲܡܚܝܼܠ ܓܘܼܫܡܵܟ̣ : ܐܲܗܡܵܐ ܡܸܟܹܝܠ ܡ̣ܢ ܦܘܼܠܚܵܢܵܐ ܕܙܲܕܝܼܩܘܼܬܼܵܐ ܀ ܗܵܠܹܝܢ ܡܸܠܟܹ̈ܐ ܝܵܗܹ̇ܒ̣ ܒܝܼܫܵܐ ܠܐܲܝܢܵܐ ܕܚܵܛܹ̇ܐ : ܕܢܸܦܣܘܿܩ ܣܲܒ̣ܪܹܗ ܘܠܵܐ ܢܸܬܼܩܲܪܲܒ̣ ܠܲܬܼܝܵܒ̣ܘܼܬܼܵܐ ܀ ܐܲܢ̄ܬ݁ ܕܹܝܢ ܦܵܥܠܵܐ ܕܥܲܠ̣ ܒܲܚܕܲܥ̄ܣܪܹ̈ܐ ܠܵܐ ܬܸܬܼܦܲܠܲܓ̣ : ܕܥܲܡ ܩܲܕܼܡܵܝܹ̈ܐ ܡܲܬܼܩܲܢ ܐܲܓ̣ܪܵܟ̣ ܐܸܢ ܬܵܐܹ̇ܒ̣ ܐܲܢ̄ܬ݁ ܀ ܠܒܲܪ ܐܲܠܵܗܵܐ ܦܵܥ̈ܠܹܐ ܐ̄ܚܪ̈ܵܝܹܐ ܚܲܒ݁ܝܼܒ̣ܝܼܢ ܠܹܗ : ܕܐܵܦ ܗܘ݀ ܒܚܲܪܬܼܵܐ ܕܙܲܒ̣̈ܢܹܐ ܐܸܬ݀ܵܐ ܣܲܥ̣ܪܵܗ̇ ܠܐܲܪܥܵܐ ܀ ܫܲܩ̣ܠܵܟ̣ ܚܹܐܦܵܐ ܕܲܥܠܲܝܡܘܼܬܼܵܐ ܟܲܕܼ ܚܵܛܹ̇ܐ ܗ̄ܘܲܝܬ݁ : ܘܲܒ̣ܒܸܛܠܵܢܵܐ 45 : ܕܚܲܝܹ̈ܐ ܒܝܼ̈ܫܹܐ ܥ̣ܒܲܪܘ ܝܵܘ̈ܡܵܬܼܵܟ̣ ܀ ܗܵܘ̇ ܫܲܪܟܵܢܵܐ ܕܚܲܝܹ̈ܐ ܙܥܘܿܪܹ̈ܐ ܗܲܒ̣ ܠܐܲܠܵܗܵܐ : pb. 339 ܕܲܡܩܲܒܸ݁ܠ ܗ̄ܘ̣ ܕܠܲܚܕܼܵܐ 46 : ܫܵܥܬܼܵܐ ܕܦܵܥܠܵܐ 47 : ܢܸܬܸܠ ܀ ܐܸܬܼܢܲܣܝܼ ܠܹܗ ܕܐܲܝܟܲܢ ܝܵܗܹ̇ܒ̣ ܐܲܓ̣ܪܵܐ ܡܵܪܲܢ : ܘܣܵܡ̣ ܣܵܗܕܘܼܬܹܗ ܒܦܵܥ̈ܠܹܐ ܐ̄ܚܪ̈ܵܝܹܐ ܟܡܵܐ ܚܲܒ݁ܝܼܒ̣ܝܼܢ ܀ ܝܲܗ̄ܒ̣ ܠܘܼܒܵܒ̣ܵܐ ܠܐܲܝܢܵܐ ܠܲܬܼܝܵܒ̣ܘܼܬܼܵܐ : ܕܲܚܕܼܵܐ ܫܲܥܬܼܵܐ ܐܸܢ ܦܵܠܲܚ̇ ܠܵܗ̇ ܗܘ݀ܵܐ ܩܲܕܼܡܵܝܵܐ ܀ ܐܘܿ ܚܲܛܵܝܵܐ ܕܐܲܦܸܩ̣ ܒܝܼܫ ܒܝܼܫ ܟܲܒܠܵܐ ܕܲܫܢܵܘ̈ܗܝ : ܗܵܐ ܡܵܪܐ ܐܲܓ̣ܪܵܐ ܕܲܦܬܼܝܼܚ ܬܲܪܥܹܗ ܘܕܼܵܪܹܐ ܓܲܙܵܘ̈ܗܝ ܀ ܘܲܒ̣ܫܘܼܠܵܡܵܐ ܕ̣ܠܗܘܿܢ ܚܲܝܹ̈ܐ ܐܸܢ ܬܵܐܹ̇ܒ̣ ܐܲܢ̄ܬ݁ : ܠܥܸܕܵܢ ܐܲܓ̣ܪܵܐ ܚܵܫܹ̇ܒ̣ ܠܵܟ̣ ܡ̣ܢ ܒܲܛܝܼ̈ܠܹܐ ܀ ܐܸܠܵܐ ܐܝܼܬܼ ܠܵܟ̣ ܚܲܝܠܵܐ ܠܥܲܡܠܵܐ ܕܙܲܕܝܼܩܘܼܬܼܵܐ : ܗܘ݀ ܨܸܒ̣ܝܵܢܵܟ̣ ܗܲܒ̣ ܠܐܲܠܵܗܵܐ ܘܡܸܬܼܩܲܒܲܠ ܗ̄ܘ̣ ܀ ܣܢܝܼ ܠܲܚܛܵܗܵܐ ܗܵܘ̇ ܕܲܦܠܝܼܚ ܠܵܟ̣ ܢܘܼܓ̣ܪܵܐ ܪܲܒܵܐ : ܘܲܗܘ݀ܝܼ ܠܙܲܕܝܼܩܘܼܬܼܵܐ ܕܠܵܐ ܚܲܙܝܵܐ ܠܵܟ̣ ܀ ܥܒܲܪ ܡ̣ܢ ܥܵܘ̣ܠܵܐ ܐܵܦܸܢ ܗܵܫܵܐ ܕܣܵܦ̣ܘ ܝܵܘ̈ܡܵܬܼܵܟ̣ : ܘܲܗܘ݀ܝܼ ܦܵܥܠܵܐ ܐ̄ܚܪܵܝܵܐ ܕܫܵܩܹ̇ܠ ܐܲܓ̣ܪܵܐ ܛܵܒ̣ܵܐ ܀ ܬܸܒ̣ ܕܘܼܢ ܢܲܦ̮ܫܵܟ̣ ܘܲܩܛܸܓ̣ܪܵܢܵܐ ܗ݀ܘܝܼ ܠܲܩܢܘܿܡܵܟ̣ : ܟܲܕܼ 48 : ܡܲܟ݁ܣܵܐ ܠܵܟ̣ ܬܹܐܪܬܵܟ̣ ܬܸܒ̣ܗܲܬܼ ܡ̣ܢ ܒܝܼ̈ܫܵܬܼܵܟ̣ ܀ ܐ̄ܡܲܪ ܠܵܗ̇ ܠܢܲܦ̮ܫܵܟ̣ ܐܘܿ ܛܵܥܝܼܬܼܵܐ 49 : ܢܸܩܝܵܐ ܕܐܸܒ̣ܕܲܬ݀ : ܛܘܼܪܝ 50 : ܠܹܗ ܠܪܵܥܝܵܐ ܐܵܦܸܢ ܪܘܼܫܡܵܐ 51 : ܘܡܸܫܟܲܚ ܗ̄ܘ̣ ܠܹܟ̣ܝ ܀ ܚܛܵܗܹ̈ܐ ܕܹܐܒܹ̈ܐ ܣܲܪܲܚ̣ܘ ܢܲܬܫܘܼܟ̣ܝ ܒܲܝܢܵܬܼ ܛܘܼܪܹ̈ܐ : pb. 340 ܥܘܿܠ ܠܲܛܝܵܪܹܗ ܕܗܵܘ̇ ܕܲܡܥܲܝܨܸܒ̣ ܠܲܟ̣ܪ̈ܝܼܗܵܬܼܵܐ ܀ ܝܵܘܡܵܐ ܪܟܸܢ ܠܹܗ ܘܗܵܐ ܛܸܠܵܠܹ̈ܐ ܕܡܵܘܬܵܐ ܚܲܕܼܪܘܼܢܝ : ܗ݀ܘܝܼ ܠܝܼ ܫܸܡܫܵܐ ܒܪܲܡܫܵܐ ܡܵܪܲܢ ܘܐܸܚܙܸܐ ܢܘܼܗܪܵܟ̣ ܀ ܠܵܐ ܢܸܥܡܲܕܼ ܠܝܼ ܝܵܘܡܹܗ ܕܡܵܘܬܵܐ ܠܒܲܪ ܡ̣ܢ ܟܲܪܡܵܟ̣ : ܛܵܒܲܐ ܗ̄ܝܼ ܥܲܝܢܵܟ̣ ܩܲܒܸ݁ܠ ܫܵܥܬܼܵܐ ܕܲܬܼܝܵܒ̣ܘܼܬܼܵܐ ܀ ܫܠܸܡ̣ܘ ܥܸܕܵܢܲܝ̈ ܟܲܕܼ ܦܵܠܲܚ̇ ܐ̄ܢܵܐ ܠܲܣܪܝܼܩܘܼܬܼܵܐ : ܫܘܼܠܵܡ ܙܲܒ̣ܢܵܐ ܕܚܲܝܲܝ̈ ܩܲܒܸ݁ܠ ܢܸܗܘܸܐ ܕܝܼܠܵܟ̣ ܀ ܠܲܬܼܝܵܒ̣ܘܼܬܼܵܐ ܠܵܐ ܐܝܼܬܼ ܙܲܒ̣ܢܵܐ ܕܠܵܘ ܙܲܒ̣ܢܵܗ̇ ܗ̄ܘ̣ : ܘܐܸܠܵܐ ܡܛ̣ܵܐ ܐ̄ܢܵܫ ܬܲܪܥܵܐ ܕܲܫܝܘܿܠ ܠܵܐ ܡܵܘܒܸ݁ܕܼ ܠܵܗ̇ ܀ ܟܡܵܐ ܕܩܲܝܵܡܵܐ ܢܲܦ̮ܫܵܐ ܘܫܲܪܝܵܐ ܒܦܲܓ̣ܪܵܐ ܕܲܚܛ̣ܵܐ : ܐܝܼܬܼ ܗ̄ܘ̣ ܣܲܒ̣ܪܵܐ ܕܲܬܼܝܵܒ̣ܘܼܬܼܵܐ ܠܟ̣ܠ ܚܲܛܵܝܹ̈ܐ ܀ ܟܡܵܐ ܕܪܵܗܹ̇ܛ ܗ̄ܘ̣ ܕܡܵܐ ܒܫܸܪ̈ܝܵܢܹܐ ܘܲܒ̣ܗܲܕܵܡܹ̈ܐ : ܐܝܼܬܼ ܗ̄ܘ̣ ܐܲܬܼܪܵܐ ܐܵܦ ܠܲܚܛܝܼܬܼܵܐ ܘܙܲܕܝܼܩܘܼܬܼܵܐ ܀ ܟܡܵܐ ܕܐܝܼܬܼ ܕܸܡ̈ܥܹܐ ܕܢܹܐܫ̈ܕܵܢ ܥܲܝ̈ܢܹܐ ܥܲܠ ܦܲܪܨܘܿܦܵܐ : ܐܝܼܬܼ ܗ̄ܘ̣ ܪ̈ܲܚܡܹܐ ܕܲܢܦܲܨܘܿܢܵܝܗܝ ܠܐܲܝܢܵܐ ܕܲܚܛܵܐ ܀ ܟܡܵܐ ܕܲܦܫܝܼܩ ܠܵܟ̣ ܬܸܒ̣ܟܸ݁ܐ ܦܫܝܼܩ ܠܵܟ̣ ܬܸܒ̣ܥܸܐ ܪ̈ܲܚܡܹܐ : ܘܐܸܢ ܐܝܼܬܼ ܒܸܟ̣ܝܵܐ ܐܝܼܬܼ ܗ̄ܘ̣ ܚܢܵܢܵܐ ܠܟ̣ܠ ܚܲܛܵܝܹ̈ܐ ܀ ܐܵܦ ܗܘ݀ ܟܪܝܼܗܵܐ ܡܵܐ ܕܥܲܠ ܥܲܪܣܵܐ ܕܟܹܐܒܹ̈ܐ ܡܲܓܸܣ : ܐܸܢ ܡܸܬܼܟܲܫܲܦ ܥܲܠ ܫܘܼܒ̣ܩܵܢܵܐ ܦܫܝܼܩ ܠܹܗ ܢܸܣܲܒ̣ ܀ ܒܲܚܕܼܵܐ ܫܵܥܬܼܵܐ ܐܸܢ ܩܵܪܹܒ̣ ܐ̄ܢܵܫ ܨܹܝܕܼ ܐܲܠܵܗܵܐ : ܗܝ݀ ܗܵܝ̇ ܫܵܥܬܼܵܐ ܛܵܒ̣ ܡ̣ܢ ܡܸܬܼܚܵܐ ܕܚܲܝܹ̈ܐ ܛܵܒܲܐ ܗ̄ܝܼ ܀ ܐܸܠܵܐ ܥܲܠ̣ ܐ̄ܢܵܫ ܘܐܸܬ݁ܬ݁ܚܸܕܼܘ ܒܐܲܦܵܘ̈ܗܝ ܣܘܼܟ݁ܪܹ̈ܝܗ̇ ܕܲܫܝܘܿܠ : pb. 341 ܠܵܐ ܗܘ݀ܵܐ ܪܲܚܝܼܩ ܡ̣ܢ ܫܘܼܠܛܵܢܵܗ̇ ܕܲܬܼܝܵܒ̣ܘܼܬܼܵܐ ܀ ܐܸܠܵܐ ܣܸܡܟܲܬ݀ ܐܸܠܦܵܐ ܕܚܲܝܹ̈ܐ ܠܩܲܒ̣ܪܵܐ ܫܲܠܝܵܐ 52 : ܠܵܐ ܡܸܫܬܲܩܠܵܐ ܡܵܘܒܲܠ ܥܘܼܬܼܪܵܐ ܡ̣ܢ ܬܲܝܵܒܹ̈ܐ ܀ ܟܡܵܐ ܕܚܲܝܵܐ ܐܲܢ̄ܬ݁ ܬܲܝܵܒ̣ܵܐ ܐܲܢ̄ܬ݁ ܐܸܢ ܨܵܒܹ̇ܐ ܐܲܢ̄ܬ݁ : ܐܸܢ ܕܹܝܢ ܡܵܘܬܵܐ ܦܓܲܥ̣ ܒܵܟ̣ ܚܲܛ̣ܦܵܗ̇ ܠܲܬܼܝܵܒ̣ܘܼܬܼܵܟ̣ ܀ ܒܩܲܒ̣ܪܵܐ ܒܲܠܚܘܿܕܼ ܡܸܬ݁ܬ݁ܚܸܕܼ ܬܲܪܥܵܗ̇ ܕܲܬܼܝܵܒ̣ܘܼܬܼܵܐ : ܕܠܵܐ ܝܵܗ̇ܒ݁ܝܼܢ ܠܹܗ ܠܡܝܼܬܼܵܐ ܕܲܢܬܼܘܼܒ̣ ܒܹܝܬܼ ܐܲܒ̣ܕܵܢܵܐ ܀ ܐܵܦ ܒܵܗ̇ ܒܫܵܥܬܼܵܐ ܕܡܵܘܬܵܐ ܐܝܼܬܼ ܒܵܗ̇ ܐܲܬܼܪܵܐ ܕܲܬ݁ܬܼܘܼܒ̣ : ܘܡܸܣܬܲܥܪ̈ܵܢ ܒܵܗ̇ ܐܵܦ ܛܵܒ̣ܵܬܼܵܐ ܐܸܢ ܨܵܒܹ̇ܐ ܐܲܢ̄ܬ݁ ܀ ܐܵܦ ܡܵܐ ܕܪܵܚ̇ܫܵܐ ܢܲܦ̮ܫܵܐ ܬܸܣܲܩ ܡ̣ܢ ܗܲܕܵܡܹ̈ܐ : ܐܸܢ ܨܸܒ̣ܝܵܢܵܐ ܛܵܒ̣ܵܐ ܬܸܩܢܸܐ ܚܲܝܹ̈ܐ ܬܸܫܟܲܚ ܀ ܡܵܐ ܕܥܲܠ̣ ܡܵܘܬܵܐ ܘܩܵܡ ܥܲܠ ܬܲܪܥܵܐ ܘܲܫ̣ܕܼܵܐ ܓܹܐܪܵܐ : ܐܲܪܗܸܒ̣ ܦܲܪܢܸܣ ܠܥܒ̣ܝܼ̈ܕܼܵܬܼܵܟ̣ ܙܲܕܝܼܩܵܐܝܼܬܼ ܀ ܐܸܢ ܐܝܼܬܼ ܕܲܒ̣ܙܝܼܙ ܦܲܢܵܐ ܒܸܙܬܼܵܐ ܘܟܸܢ ܐܵܙܹ̇ܠ ܐܲܢ̄ܬ݁ : ܕܲܕܠܡܵܐ ܒܙܝܼܙܵܐ ܩܪܘܿܒ̣ܝܵܐ ܢܸܥܒܸ݁ܕܼ ܘܲܢܥܝܼܩܵܟ̣ ܒܹܗ ܀ ܐܸܢ ܐܝܼܬܼ ܦܵܥܠܵܐ ܕܠܵܐ ܫܩܲܠ̣ ܐܲܓ̣ܪܹܗ ܥܘܿܦ ܠܹܗ ܕܝܼܠܹܗ : ܕܠܵܐ ܬܸܗܘܸܐ ܥܕܼܝܼܠ ܥܲܠ ܡܲܥܒܲܪܬܵܐ ܐܸܢ ܦܵܓܲܥ ܒܵܟ̣ ܀ ܐܸܢ ܐܲܪܡܲܠܬܵܐ ܛܠܝܼܡܵܐ ܡܸܢܵܟ̣ ܩܪܝܼ ܠܵܗ̇ ܘܲܫܪܝܼܗ̇ : ܥܲܕܼܠܵܐ ܡܙܝܼܥܵܐ ܒܩܵܠܵܗ̇ ܬܲܪܥܵܐ ܕܒܹܝܬܼ ܕܲܝܵܢܵܐ ܀ ܐܸܢ ܡ̣ܢ ܝܲܬܼܡܵܐ ܫܩܝܼܠ ܠܵܟ̣ ܡܸܕܸܡ ܗܲܒ̣ ܠܹܗ ܕܝܼܠܹܗ : ܕܲܒ̣ܗܵܘ̇ ܬܲܪܥܵܐ ܩܪܘܼܒ̣ܝܵܐ ܕܝܲܬܼܡܹ̈ܐ ܛܵܒ̣ ܡܸܬܼܩܲܒܲܠ ܀  pb. 342 ܐܸܢ ܒܲܚܛܵܗܹ̈ܐ ܕܓ̣ܘܼܫܡܵܐ ܐܲܚܕܼܵܟ̣ ܙܲܒ̣ܢܵܐ ܪܲܦܝܵܐ : ܫܲܕܲܪ ܕܲܫ̈ܢܹܐ ܠܝܼܚܝܼܕܼܵܝܹܐ ܘܲܠܩܲܕܝܼܫܹ̈ܐ ܀ ܘܐܲܦܝܼܣ ܘܲܒ̣ܟ̣ܝܼ ܘܦܲܪܣܵܐ ܢܲܦ̮ܫܵܟ̣ ܘܲܓ̣ܠܝܼ ܫܘܼܚܢܵܟ̣ : ܘܲܒ̣ܥܝܼ ܡܸܢܗܘܿܢ ܢܸܒ̣ܥܘܿܢ ܪ̈ܲܚܡܹܐ ܡܸܛܠܵܬܼܵܟ̣ ܀ ܫܵܥܬܼܵܐ ܗ̄ܝܼ ܕܚܲܝܹ̈ܐ ܘܐܝܼܬܼ ܗ̄ܘ̣ ܐܲܬܼܪܵܐ ܠܙܲܕܝܼܩܘܼܬܼܵܐ : ܒܲܚܕܲܥ̄ܣܪܹ̈ܐ ܥܲܠ̣ܬ݁ ܐܲܩܸܠ ܪܲܗܛܵܐ ܕܫܲܦܝܼܪ̈ܵܬܼܵܐ ܀ ܚܘܼܪ ܒܹܗ ܒܒܲܝܬܵܐ ܗܵܘ̇ ܕܲܒ̣ܨܸܦܬܼܵܐ ܡܟܲܢܲܫ ܗ̄ܘ̣ܵܐ ܠܵܟ̣ : ܘܲܙܒܸܢ ܠܵܟ̣ ܒܹܗ ܡܲܝ̈ܵܐ ܠܢܘܼܪܵܐ ܕܲܠܚܝܼܡܵܐ ܠܵܟ̣ ܀ ܐܲܦܸܩ ܘܲܕܼܪܝܼ ܠܗܵܘ̇ ܡܲܪܛܘܼܛܵܐ ܠܚܲܒ̣ܪܹܗ ܢܲܚܬܵܐ : ܠܗܵܢܵܐ ܠܒ̣ܘܼܫܵܐ ܠܗܵܘ̇ ܬܲܟ̣ܣܝܼܬܼܵܐ ܠܚܲܒ̣ܪܹܗ ܠܲܚܡܵܐ ܀ ܩܪܝܼ ܠܡܸܣ̈ܟܹ݁ܢܹܐ ܘܲܠܚܵܕܼܘܿܪܹ̈ܐ ܘܲܒ̣ܐܝܼܕܼܵܝ̈ܗܘܿܢ : ܫܲܕܲܪ ܫܘܼܚܕܵܐ ܠܢܘܼܪܵܐ ܕܬܸܫܠܸܐ ܡܵܐ ܕܥܵܒܲܪ ܐܲܢ̄ܬ݁ ܀ ܒܥܝܼ ܡ̣ܢ ܝܵܪ̈ܬܲܝܟ ܘܐܲܦܝܼܣ ܐܸܢܘܿܢ ܘܲܒ̣ܣܘܿܪ ܐܸܢܘܿܢ : ܕܠܵܐ ܢܸܬ݁ܬ݁ܥܝܼܩܘܼܢ ܐܸܢ ܝܵܨܹ̇ܦ ܐܲܢ̄ܬ݁ ܕܬܲܚܸܐ ܢܲܦ̮ܫܵܟ̣ ܀ ܘܐܲܝܢܵܐ ܕܡܸܬ݁ܬ݁ܥܝܼܩ ܢܸܗܘܸܬܐ ܚܫܝܼܚ ܠܵܟ̣ ܣܵܢܐܵܐ ܪܲܒܵܐ : ܕܒ̣ܵܥܹ̇ܐ ܕܬܹܐܩܲܕܼ ܟܲܕܼ ܝܵܪܹܬܼ ܗܘ݀ ܠܲܥܒ̣ܝܼ̈ܕܼܵܬܼܵܟ̣ ܀ ܐܲܙܝܼܥ ܢܲܦ̮ܫܵܟ̣ ܥܲܠ ܝܘܼܬܼܪܵܢܵܐ ܒܫܵܥܲܬܼ ܡܵܘܬܵܐ : ܕܲܒ̣ܟ̣ܠ ܩܘܼܪ̈ܣܝܼܢ ܬܸܥܨܘܿܒ̣ ܫܘܼܚ̈ܢܹܐ ܕܣܲܓܝܼܐܝܼܢ ܒܵܟ̣ ܀ ܬܠܘܿܚ ܐܸܫܛܵܪܹ̈ܐ 53 : ܘܲܫܕܼܝܼ ܒܢܘܼܪܵܐ ܡܩܲܒ݁ܠܵܐ ܗ̄ܝܼ ܡܸܢܵܟ̣ : ܘܐܸܢ 54 : ܐܸܫܛܵܪܹ̈ܐ ܬܸܬܸܠ ܣܵܒ̣݁ܥܵܐ ܕܠܵܟ̣ ܠܵܐ ܬܸܩܪܘܿܒ̣ ܀  pb. 343 ܪܗܸܛ̣ܬ݁ ܒܹܗ ܒܥܵܠܡܵܐ ܘܲܠܐܝܼܬ݁ ܣܲܓܝܼ ܠܲܣܪܝܼܩܘܼܬܼܵܐ : ܦܲܪܢܸܣ ܢܲܦ̮ܫܵܟ̣ ܥܲܕܼܠܵܐ ܡܸܬ݁ܬܥܚܸܕܼ ܬܲܪܥܵܐ ܒܐܲܦܲܝ̈ܟ̣ 55 :܀ ܠܵܟ̣ ܠܵܐ ܐܝܼܬܼ ܠܵܟ̣ ܥܸܠܬܼܵܐ ܕܬܹܐܡܲܪ ܠܵܐ ܐ̄ܢܵܫ ܐܲܓ̣ܪܲܢܝ : ܕܗܵܐ ܡܵܪܐ ܐܲܓ̣ܪܵܐ ܡܬܼܝܼܚ ܒܲܙܩܝܼܦܵܐ ܘܲܡܣܲܟܸ݁ܐ ܠܵܟ̣ ܀ ܗܵܐ ܦܫܝܼ̈ܛܵܢ ܠܹܗ ܐܝܼܕܼܵܘ̈ܗܝ ܘܩܵܐܹ̇ܡ ܥܲܠ ܓܵܓ̣ܘܿܠܬܵܐ : ܘܩܵܪܹܐ ܠܟ̣ܠܢܵܫ ܢܹܐܬܸܐ ܠܟܲܪܡܵܐ ܕܙܲܕܝܼܩܘܼܬܼܵܐ ܀ ܩܵܠܵܐ ܪܵܡܵܐ ܩܥ̣ܵܐ ܒܲܙܩܝܼܦܵܐ ܘܪܸܥܠܲܬ݀ ܐܲܪܥܵܐ : ܘܲܠܒܲܛܝܼ̈ܠܹܐ ܟܠܗܘܿܢ ܐܲܥܝܼܪ ܠܲܬܼܝܵܒ̣ܘܼܬܼܵܐ ܀ ܗܵܐ ܕܹܝܢܵܪܵܐ ܣܝܼܡ ܠܵܟ̣ ܒܐܝܼܕܼܵܟ̣ ܦܲܓ̣ܪܹܗ ܕܲܩ̣ܨܵܐ : ܘܣܵܡ̣ܵܟ̣ ܬܸܦܠܘܿܚ ܒܐܲܓ̣ܪܵܐ ܛܵܒ̣ܵܐ ܠܡܘܿܢ ܒܲܛܝܼܠ ܐܲܢ̄ܬ݁ ܀ ܚܣܝܼܡܵܐ ܥܲܒ̣ܕܵܟ̣ ܘܲܠܩܲܕܼܡܵܝܹ̈ܐ ܘܲܠܡܸܨ̈ܥܵܝܹܐ : ܗ݀ܘܝܼ ܚܲܟ݁ܝܼܡܵܐ ܒܫܵܥܬܼܵܐ ܕܚܲܝܹ̈ܐ ܕܩܲܝܵܡܵܐ ܠܵܟ̣ ܀ ܩܢܝܼ ܠܵܟ̣ ܪ̈ܵܚܡܹ̇ܐ ܡ̣ܢ ܡܵܡܘܿܢܵܐ ܕܥܵܘ̣ܠܵܐ ܕܲܩ̣ܢܲܝܬ݁ : ܕܲܢܩܲܒ݁ܠܘܼܢܵܟ̣ ܒܲܡܛܲܠܠܲܝ̈ܗܘܿܢ ܢܲܗܝܼܪ̈ܵܬܼܵܐ ܀ ܦܪܘܿܥ ܚܵܘ̈ܒܵܬܼܵܟ̣ ܥܲܕܼ ܐܲܢ̄ܬ݁ ܒܐܲܬܼܪܵܟ̣ ܨܹܝܕܼ ܝܵܕܼܘܿܥܲܝ̈ܟ̣ : ܕܲܒ̣ܗܵܘ̇ ܐܲܬܼܪܵܐ ܒܢܘܼܪܵܐ ܬܵܒ̣݁ܥܝܼܢ ܟܠ ܚܵܘ̈ܒܵܬܼܵܐ ܀ ܚܘܼܪ ܒܲܙܩܝܼܦܵܐ ܐܲܝܟ̣ ܕܲܒ̣ܚܸܘܝܵܐ ܗܵܘ̇ ܕܲܢܚܵܫܵܐ : ܘܲܬܼܒܲܥ ܡܸܢܹܗ ܣܲܡܵܐ ܕܡܲܚܠܸܡ ܠܲܚܒ̣ܵܪ̈ܵܬܼܵܟ̣ ܀ ܫܵܥܬܼܵܐ ܗ̄ܘ̣ 56 : ܐܝܼܬܼ ܠܵܟ̣ ܒܥܝܼ ܫܘܼܒ̣ܩܵܢܵܐ ܒܗܲܝܡܵܢܘܼܬܼܵܐ : ܕܠܵܐ ܡܬܼܘܿܡ ܗܵܦ̇ܟ̣ܵܐ ܐܸܠܵܐ ܫܸܩܠܲܬ݀ ܟܠ ܫܸܐ̈ܠܵܬܼܵܗ̇ ܀  pb. 344 ܐܵܦ ܓܲܝܵܣܵܐ ܒܨܸܨܹ̈ܐ ܩܒ̣ܝܼܥ ܗ̄ܘ̣ܵܐ ܘܲܡܣܲܟܲܟ̣ ܗ̄ܘ̣ܵܐ : ܘܡܵܚܹ̇ܝܢ ܗ̄ܘ̣ܵܘ ܠܹܗ ܓܹܐܪܹ̈ܐ ܕܡܵܘܬܵܐ ܨܹܝܕܼ ܓܵܓ̣ܘܿܠܬܵܐ ܀ ܘܒ̣ܵܗ̇ ܒܗܵܝ̇ ܫܵܥܬܼܵܐ ܕܡܵܘܬܵܐ ܒܥ̣ܵܐ ܗ̄ܘ̣ܵܐ ܪ̈ܲܚܡܹܐ ܘܐܸܫܟܲܚ̣ : ܐܲܝܟܲܢ ܕܲܒ̣ܥ̣ܵܐ ܡܸܛܠ ܕܲܒ̣ܥ̣ܵܐ ܒܗܲܝܡܵܢܘܼܬܼܵܐ ܀ ܒܐܲܓ̣ܪܵܐ ܛܵܒ̣ܵܐ ܕܝܲܗ̄ܒ̣ ܠܲܐ̄ܚܪ̈ܵܝܹܐ ܝܲܗ̄ܒ̣ ܠܘܼܒܵܒ̣ܵܐ : ܠܐܲܝܢܵܐ ܕܐܵܬܹ̇ܐ 57 : ܒܫܘܼܠܵܡ ܝܵܘܡܵܘ̈ܗܝ ܠܲܬܼܝܵܒ̣ܘܼܬܼܵܐ ܀ ܕܢܹܐܠܲܦ ܥܵܠܡܵܐ ܕܟ̣ܠ ܡܲܢ ܕܐܵܬܹ̇ܐ ܡܩܲܒܸ݁ܠ ܗ̄ܘ̣ ܠܹܗ : ܒܪܝܼܟ̣ ܩܲܕܼܡܵܝܵܐ ܕܝܲܗ̄ܒ̣ ܠܲܐ̄ܚܪ̈ܵܝܹܐ ܐܲܓ̣ܪܵܐ ܛܵܒ̣ܵܐ ܀  ܫܠܸܡ̣ ܕܥܲܠ ܦܵܥ̈ܠܹܐ ܕܐܸܓܲܪ ܡܵܪܹܐ ܟܲܪܡܵܐ . ܫܠܸܡ̣ ܕܥܲܠ ܦܵܥ̈ܠܹܐ ܕܐܸܓܲܪ ܡܵܪܹܐ ܟܲܪܡܵܐ . ܥܲܠ ܡܲܬܼܠܵܐ ܕܐܸܡܲܪ ܡܵܪܲܢ ܕܦܵܥ̈ܠܹܐ ܕܐܸܓܲܪ ܡܵܪܹܐ ܟܲܪܡܵܐ ܥܲܠ ܡܲܬܼܠܵܐ ܕܐܸܡܲܪ ܡܵܪܲܢ ܕܦܵܥ̈ܠܹܐ ܕܐܸܓܲܪ ܡܵܪܹܐ ܟܲܪܡܵܐ