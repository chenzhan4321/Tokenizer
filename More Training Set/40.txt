ܥܠ ܝܘܢܢ ܢܒܝܐ 0 ܥܠ ܝܘܢܢ ܢܒܝܐ ܥܠ ܝܘܢܢ ܢܒܝܐ pb. 134 ܡܐܡܪܐ ܬܡܝܢܝܐ ܕܥܠ ܝܘܢܢ ܢܒܝܐ ܘܡܸܬܼܐܡܲܪ ܒܒܼܥܘܼܬܼܵܐ ܕܢܝܼܢܘܵܝܹ̈ܐ ܥܘܼܢܵܝܵܐ ܒܪܝܼܟܼܘܼ ܕܲܒܼܥܲܒܼܕܵܘ̈ܗܝ ܚܵܘܝܼ ܫܒܼܝܼ̈ܚܵܬܹܗ : ܘܫܲܡܠܝܼ : ܘܲܓܼܡܲܪ ܐ̄ܪ̈ܵܙܵܘܗܝ : ܐܲܚܲܝ̈ pb. 134 ܡܐܡܪܐ ܬܡܝܢܝܐ ܕܥܠ ܝܘܢܢ ܢܒܝܐ ܘܡܸܬܼܐܡܲܪ ܒܒܼܥܘܼܬܼܵܐ ܕܢܝܼܢܘܵܝܹ̈ܐ ܥܘܼܢܵܝܵܐ ܒܪܝܼܟܼܘܼ ܕܲܒܼܥܲܒܼܕܵܘ̈ܗܝ ܚܵܘܝܼ ܫܒܼܝܼ̈ܚܵܬܹܗ : ܘܫܲܡܠܝܼ : ܘܲܓܼܡܲܪ ܐ̄ܪ̈ܵܙܵܘܗܝ : ܐܲܚܲܝ̈ 1 : ܥܘܼܬܼܪܵܐ ܪܲܒܵܐ ܣܵܡ̣ ܒܵܪܘܿܝܵܐ ܠܓܼܵܘ ܡ̣ܢ ܣܸܦܪܹ̈ܐ 2 ܘܟܲܣܝܹܗ ܒܐ̄ܪܵܙܵܐ ܥܲܕܼ ܡܸܫܬܲܠܲܡ ܕܲܦܣܝܼܩ ܀ 3 : ܦܪ݂ܲܣ ܦܸܠ̈ܐܬܼܵܐ ܒܲܕܼܡܘܼܬܼ ܢܲܚܬܵܐ ܥܲܠ ܐܵܬܼ̈ܘܵܬܼܵܐ 4 ܕܠܵܐ ܢܫܘܼܛܵܢܵܝ̈ܗܝ ܥܲܝܢܲܝ̈ ܒܸܣܪܵܐ ܠܓܼܵܙܵܐ ܕܪܘܼܚܵܐ ܀ 5 : ܟܲܣܝܼ ܥܘܼܬܼܪܹܗ ܡ̣ܢ ܫܲܒܼܪܘܼܬܼܵܐ ܕܠܵܐ ܝܼܕܲܥܬܼܵܐ 6 ܥܲܕܼ ܡܸܬܼܓܲܡܪܵܐ ܘܟܸܢ ܦܵܬܲܚ ܠܵܗ̇ ܠܬܲܪܥܵܐ ܕܪ̈ܲܚܡܵܘܗܝ ܀ 7 : ܐܲܪܡܝܼ ܩܸܢܛܵܐ ܥܲܠ ܝܵܕܲܘܿܥܹ̈ܐ ܕܲܕܼܝܵܬܹܩܵܘ̈ܗܝ 8 ܕܢܹܐܪܲܒܼ ܣܲܓܿܝܼ ܩܕܼܵܡ ܥܲܝܢܲܝ̈ܗܘܿܢ ܚܹܝܠ ܚܸܟܼ̈ܡܵܬܹܐ ܀ 9 : ܠܵܐ ܐܲܫܠܸܛ ܗ̄ܘ̣ܵܐ ܥܲܠ ܟܲܣ̈ܝܵܬܹܗ ܫܲܒܼܪܲܝ ܠܸܒܵܐ 10 ܕܠܵܐ ܢܸܬܼܒܲܣ̈ܝܵܢ ܝܲܩܝܼܪ̈ܵܬܹܗ ܒܪܲܝܘܼܬܼ ܢܲܦܫܵܐ ܀ 11 : ܫܒܲܪ ܗ̄ܘ̣ܵܐ ܝܵܪܬܵܐ ܘܠܵܐ ܣܵܦܹ̇ܩ ܗ̄ܘ̣ܵܐ ܢܕܲܒܲܪ ܥܘܼܬܼܪܹܗ 12 ܘܐܲܝܟ ܢܘܼܟܼܪ̈ܵܝܹܐ ܒܛܲܝܒܿܘܼ ܝܲܗ̣̄ܒܼ ܠܲܢ ܡ̣ܢ ܡܲܪ̈ܗܵܛܵܘܗܝ ܀ 13 : ܘܟܲܕܼ ܛܵܒܼ ܒܲܕܸܿܩ ܥܲܠ ܟܵܣ̈ܝܵܬܹܗ ܒܝܲܕܼ ܬܘܼܩܵܢܵܘ̈ܗܝ 14 ܠܦܘܼܪܩܵܢ ܚܲܝܲܝ̈ܢ ܟܲܣܝܹܗ ܒܐ̄ܪܵܙܵܐ ܥܕܲܡ̇ܐ ܠܚܲܪܬܵܐ ܀ 15 : ܓ̣ܒܼܵܐ ܚܲܕܼ ܥܲܡܐ ܘܲܩ̣ܪܵܝܗܝ ܒܲܫܡܹܗ ܐܲܝܟ ܝܵܪܘܿܬܼܵܐ 16 ܕܢܸܦܬܲܚ ܒܐܝܼܕܹܗ ܓܲܙܵܐ ܕܪ̈ܲܚܡܵܘܗܝ ܠܟܼܠܗܘܿܢ ܥܲܡܡܹ̈ܐ ܀ pb. 135 17 : ܘܲܒܼܪܵܐ ܕܲܚܙ̣ܵܐ ܕܲܩܪܹܐ ܒܲܫܡܵܐ ܘܦܲܪܝܼܫ ܡ̣ܢ ܟܠ 18 ܚܲܛܦܹ݂ܗ ܚܘܼܬܪܵܐ ܕܠܵܐ ܒܘܼܝܵܢܵܐ ܘܒܲܣܲܪ ܥܠ ܟܠ ܀ 19 : ܒܥܲܝܢܲܝ̈ ܒܸܣܪܵܐ ܚܵܪ̣ ܒܐܵܬܼ̈ܘܵܬܼܵܐ ܛܠܸܐ ܪܸܥܝܵܢܵܐ 20 ܘܠܵܐ ܐܸܬܼܒܲܩܝܼ ܒܙܵܘܥܹ̈ܐ ܕܢܲܦܫܵܐ ܒܚܹܝܠ ܟܲܣ̈ܝܵܬܼܵܐ ܀ 21 : ܣܒܲܪ ܠܹܗ ܫܲܒܼܪܵܐ ܕܕܝܼܠܹܗ ܒܲܠܚܘܿܕܼ ܐܝܼܬܼܵܘܗܝ ܥܘܬܼܪܵܐ 22 ܘܒܲܣܲܪ ܘܐܲܫܝܼܛ ܠܲܟܼܢܵܘܵܬܹܗ ܒܚܘܼܬܼܪܵܐ ܣܲܟܼܠܵܐ ܀ 23 : ܠܵܐ ܝܵ̇ܕܲܥ ܗ̄ܘ̣ܵܐ ܕܡܸܛܠ ܟܠܵܐ ܡܝܲܩܲܪ ܡ̣ܢ ܟܠ 24 ܕܗܵܘ̇ ܕܲܟܼܣܸܐ ܒܹܗ ܡܫܲܝܸܢ ܟܠܵܐ ܥܲܡ ܡ̇ܪܹܟܿܠ ܀ 25 : ܒܗܵܕܹܐ ܐܘܼܪܚܵܐ ܕܓܲܒܼܘܼܬܼ ܥܲܡܵܐ ܪܕܵܪܘ ܐܵܦ ܟܹܐܢܹ̈ܐ 26 ܘܡ̣ܢ ܝܲܬܿܝܼܪܘܼ ܚܲܫܒ݂ܿܘܼܗܝ ܠܪܲܗܛܵܐ ܕܲܠܵܘܵܬܼ ܥܲܡܡܹ̈ܐ ܀ 27 : ܐܵܦ ܢܵܡܘܿܣܵܐ ܚܲܝܸܠ ܐܸܢܘܿܢ ܠܘܵܬܼ ܕܲܟܼܬܼܝܼ̈ܒܼܵܢ 28 ܘܐܲܛܸܢ ܐܸܢܘܿܢ ܒܪܸܚܡܲܬܼ ܥܲܡܵܐ ܠܡܸܣܢܵܐ ܥܲܡܡܹ̈ܐ ܀ 29 : ܠܵܐ ܪܓܼܝܼܓܼܝܼܢ ܗ̄ܘ̣ܵܘ ܕܢܸܗܘܘܿܢ ܥܘܼܪ̈ܠܹܐ ܐܲܝܟ ܒܲܝܬܵܝܹ̈ܐ 30 ܕܕܲܠܡܵܐ ܢܸܦܘܿܩ ܥܲܡܵܐ ܓܲܒܼܝܵܐ ܡ̣ܢ ܝܵܪܬܿܘܼܬܹܗ ܀ 31 : ܠܵܐ ܡܢܵܚܝܼܢ ܗ̄ܘ̣ܵܘ ܒܐܝܼܙܓܲܕܿܘܼܬܹܗ ܕܲܠܘܵܬܼ ܥܲܡܡܹ̈ܐ 32 ܘܣܵܗܹ̇ܕܼ ܝܵܘܢܵܢ ܕܟܲܕܼ ܐܸܫܬܲܕܲܪ ܥܪܲܩ ܘܐܸܬܿܛܲܫܝܼ ܀ 33 : ܫܡ݂ܲܥ ܥܸܒܼܪܵܝܵܐ ܩܵܠ ܢܘܼܚܵܡܵܐ ܕܚܵܝܑܬܼ ܡܝܼ̈ܬܹܗ 34 ܘܐܲܟܼܪܝ ܣܲܓܿܝܼ ܕܕܲܠܡܵܐ ܚܵܐܹ̇ܝܢ ܘܡ̇ܐܹܬܼ ܥܲܡܵܐ ܀ 35 : ܣܒܲܪܬܼܵܐ ܚܲܕܲܬܵܐ ܢܸܦܠܵܬ̤ ܒܐܸܕܼܢܵܘ̈ܗܝ ܕܒܲܪ ܥܸܒܼܪ̈ܵܝܹܐ 36 ܘܐܲܚ̣ܕܹܿܗ ܓܘܼܢܚܵܐ ܒܛܸܒܵܐ ܚܲܕܼܬܼܵܐ ܕܦܘܼܢܝܵ ܥܲܡܡܹ̈ܐ ܀ 37 : ܠ̣ܒܸܫ ܟܲܪܝܘܼܬܼܵܐ ܕܠܵܐ ܒܘܼܝܵܐܐ ܥܲܠ ܡ̇ܐ ܕܲܫܡ݂ܲܥ 38 ܘܲܪܢܵܐ ܕܢܸܥܪܘܿܩ ܘܠܵܐ ܢܸܫܬܲܕܲܪ ܒܐܘܪܚܵܐ ܕܚܲܢܦܹ̈ܐ ܀ 39 : ܓܙܝܼܪܵܐ ܕܒܸܣܪܵܐ ܫܡ݂ܲܥ ܥܲܠ ܥܘܼܪ̈ܠܹܐ ܕܚܲܐܹ̈ܝܢ ܡܲܓܵܢ 40 ܘܲܚܠܵܦ ܢܲܚܬܵܐ ܣܕܲܩ ܪܸܥܝܵܢܹܗ ܒܝܲܕܼ ܦܘܼܠܵܓܼܵܐ ܀ 41 : ܩ̣ܪܲܝܗܝ ܓܸܠܝܵܢܵܐ ܘܡܲܠܸܠ ܥܲܡܹܗ ܐ̄ܪܵܙܵܢܵܐܝܼܬܼ 42 ܕܦܘܿܩ ܟܲܢܸܫ ܠܝܼ ܥܵܪ̈ܒܹܿܐ ܡܠܝܼ̈ܠܹܐ ܠܲܛܝܪ ܚܲܝܹ̈ܐ ܀ 43 : ܩܘܼܡ ܦܘܿܩ ܐܲܟܼܪܸܙ ܩܵܠ ܦܘܼܪܩܵܢܵܐ ܒܹܝܬܼ ܛܲܒܿܝܼܥܹ̈ܐ 44 ܘܐܲܥܝܼܪ ܐܸܢܘܿܢ ܒܩܵܠ ܦܸܬܼܓܼܵܡܲܝ̈ܟ ܠܕܲܡ̈ܟܹܿܐ ܕܥܵܘܼܠܵܐ ܀ 45 : ܬܵܐ ܪܕܲܝ ܒܐܘܼܪܚܵܐ ܕܟܼܵܪܘܿܙܘܼܬܼܵܐ ܠܒܹܝܬܼ ܢܘܼܟܼܪ̈ܵܝܹܐ 46 ܘܐܲܦܸܠ ܐܸܢܘܿܢ ܐܘܼܪܚܵܐ ܚܕܲܬܵܐ ܕܣܸܓܼܕܲܬܼ ܡ̇ܪܘܼܬܢܼܝ ܀ 47 : ܬܵܐ ܙܸܠ ܫܲܝܸܢ ܪ̈ܓܼܝܼܙܹܐ ܕܲܢܦܲܩ̣ܘ ܡ̣ܢ ܒܲܝܬܵܝܘܼܬܼܝ 48 ܘܪܲܥܵܐ ܐܸܢܘܿܢ ܒܝܲܕܼ ܛܲܝܒܿܘܼܬܼܵܐ ܠܘܵܬܼ ܟܹܐܢܘܼܬܼܵܐ ܀ 49 : ܬܵܠ ܙܸܠ ܘܲܣܥܘܿܪ ܟܪ̈ܝܼܗܹܐ ܕܐܲܓܲܪܘ ܒܟܹܐܒܹ̈ܐ ܕܥܵܘ̣ܠܵܐ 50 ܘܲܒܼܝܲܕܼ ܡܸܠܲܝ̈ܟ ܟܐܝܼ ܒܐܸܫܵܬܸܲܐ ܕܪܸ̈ܥܝܵܢܲܝܗܘܿܢ ܀ pb. 136 51 : ܣܲܒܼ ܠܵܟ ܣܲܡܵܐ ܡ̣ܢ ܒܹܝܬܼ ܓܲܙܵܐ ܕܟܲܣܝܘܼܬܼ ܡ̇ܪܘܼܬܼܝ 52 ܘܲܥܨܘܿܒܼ ܐܸܢܘܿܢ ܒܲܬܼܝܵܒܼܘܼܬܼܵܐ ܠܘܵܬܼ ܫܘܼܒܼܩܵܢܵܐ ܀ 53 : ܚܢܵܢܵܐ ܘܪ̈ܲܚܡܹܐ ܡܲܕܹܿܟ ܘܐܲܫܩܵܐ ܠܪܸ̈ܥܝܵܢܲܝܗܘܿܢ 54 ܘܐܲܫܝܼܓܼ ܡܸܢܗܘܿܢ ܒܣܲܡ ܚܲܠܝܘܼܬܼܵܐ ܬܸܛܪܵܐ ܕܥܵܘ̣ܠܵܐ ܀ 55 : ܣܲܒܼ ܠܲܡܦܹܝܕܼܵܐ ܕܢܘܼܗܪܵܐ ܕܝܼܕܲܥܬܼܝ ܘܣܝܼܡ ܒܥܲܝܢܲܝ̈ܗܘܿܢ 56 ܘܪܕܘܿܦ ܡܸܢܗܘܿܢ ܚܸܫܟܵܐ ܕܛܘܼܥܝܲܝ ܕܣܲܡܝܼ ܐܵܢܘܿܢ ܀ 57 : ܡܲܕܸܿܟ ܐܸܢܘܿܢ ܠܲܕܼܠܵܐ ܗܵܘܢܵܐ ܒܡܸܠܚܵܐ ܕܝܼܕܲܥܬܼܝ 58 ܕܢܸܩܢܘܿܢ ܒܐܝܼܕܲܝ̈ܟ ܛܲܥܡܵܐ ܚܲܠܝܵܐ ܕܓܲܕܼ ܒܵܪܘܿܝܵܐ ܀ 59 : ܚܵܘܵܐ ܠܘܼܩܕܼܵܡ ܩܲܫܝܼܘܼܬܼ ܡܸܠܹ̈ܐ ܩܕܼܵܡ ܣܘܼܥܪ̈ܵܢܹܐ 60 ܘܐܸܢܗܘ̤ ܕܚܵܫ̇ܝܼܢ ܒܲܝܲܐ ܐܸܢܘܿܢ ܒܩܵܠ ܫܘܼܒܼܩܵܢܵܐ ܀ 61 : ܙܲܝܸܢ ܢܲܦܫܵܟ ܒܚܹܝܠ ܥܘܼܕܼܪܵܢܵܐ ܐܲܠܵܗܵܝܵܐ 62 ܘܚܘܿܬܼ ܠܐܵܓ̣ܘܿܢܵܐ ܘܕܘܼܫ ܠܲܚܛܝܼܬܼܵܐ ܕܩܸܛܠܲܬ̤ ܐ̄ܢܵܫܵܐ ܀ 63 : ܐܲܚܘܿܕܼ ܣܲܝܦܵܐ ܕܡܸܠܲܬܼ ܪܘܼܚܵܐ ܒܪܹܫ ܠܸܫܵܢܵܟ 64 ܘܲܚܪܘܿܒܼ ܥܵܘ̣ܠܵܐ ܛܪܘܼܢܵܐ ܕܲܡ̣ܪܵܕܼ ܥܲܠ ܟܹܐܢܘܼܬܼܵܐ ܀ 65 : ܥܩܘܿܪ ܒܸܢܝܵܢܵܐ ܕܫܸܡ ܐܲܠܵܗܹ̈ܐ ܕܲܒܼܢܵܬ̤ ܛܘܼܥܝܲܝ 66 ܘܣܝܼܡ ܬܵܘܕܿܝܼܬܼܵܐ ܕܚܲܕܼ ܐܲܠܵܗܵܐ ܒܪܸܥܝܵܢ ܐ̄ܢܵܫܵܐ ܀ 67 : ܩܘ̣ܡ ܙܸܠ ܠܐܵܬܼܘܿܪ ܡܕܝܲܢܲܬܼ ܡܲܠ̈ܟܹܿܐ ܕܡܸܪܕܲܬ̤ ܥܠܲܝ 68 ܘܲܚܠܵܦ ܓܹܐܪܹ̈ܐ ܫܕܼܝܼ ܒܵܗ̇ ܡܸܠܹ̈ܐ ܕܩܵܠ ܠܘܼܚܡܵܐ ܀ 69 : ܩܪܝܼܗ̇ ܘܐܲܙܝܼܥܹܝܗ̇ ܒܩܵܠ ܦܸܬܼܓܼܵܡܲܝ̈ܟ ܠܡܲܠܝܲܬܼ ܚܘܼܬܼܪܵܐ 70 ܘܐܲܦܸܠ ܒܐܸܕܢܹܝ̈ܗ̇ ܗܦܘܼܟܼܝܵܐ ܩܲܫܝܵܐ ܗܵܐ ܡܸܬܼܪܲܗܒܵܐ ܀ 71 : ܙܸܠ ܘܐܸܡܲܪ ܠܵܗ̇ ܕܗܵܐ ܡܲܪܥܸܠ ܐ̄ܢܵܐ ܐܲܪܥܵܐ ܬܚܘܿܬܹܟܼܝ 72 ܘܡܲܪܗܸܒܼ ܛܸܒܵܐ ܕܝܘܿܡ ܡܲܦܘܼܠܬܹܿܟܼܝ ܠܟܼܠܗܘܿܢ ܥܲܡܡܹ̈ܐ ܀ 73 : ܫ̣ܡܲܥ ܒܲܪ ܡܲܬܲܝ ܩܵܠܵܐ ܕܡܲܟܼܪܸܙ ܗܦܘܼܟܼܝܵܐ ܩܲܫܝܵܐ 74 ܘܬܼܘܼܒܼ ܐܸܬܼܥܲܣܲܩ ܠܡܸܪܕܼܵܐ ܒܐܘܼܪܚܵܐ ܕܲܠܘܵܬܼ ܥܲܡܡܹ̈ܐ ܀ 75 : ܚܵܪ̣ ܒܲܚܢܵܢܵܐ ܕܲܡܫܲܕܿܪܵܢܹܗ ܕܙܵܟܹ̇ܐ ܠܪܘܼܓܼܙܹܐ 76 ܘܲܪܢܵܐ ܕܕܲܠܡܵܐ ܢܹܐܡܲܪ ܡܸܠܹ̈ܐ ܘܠܵܐ ܢܸܬܼܗܲܝܡ̈ܢܵܢ ܀ 77 : ܝܵܕܲܥ ܐ̄ܢܵܐ ܠܲܡ ܕܲܡܪܲܚܡܵܢ ܐܲܢ̄ܬܿ ܘܚܵܐܹ̇ܝܢ ܥܵܘ̣ܠܵܐ 78 ܘܲܡܫܲܚܠܸܦ ܠܵܗ̇ ܠܩܲܫܝܘܼܬܼ ܪܘܼܓܼܙܵܐ ܚܘܼܒܵܟ ܪܲܒܵܐ ܀ 79 : ܘܕܐܹܙܲܠ ܐܲܟܼܪܸܙ ܩܵܠܹ̈ܐ ܕܚܝܼܠܹ̈ܐ ܠܐܵܬܘܿܪ̈ܵܝܹܐ 80 ܡܸܬܿܕܿܓܼܠ ܐ̄ܢܵܐ ܕܠܵܐ ܣܵܥܲ݁ܪ ܐܲܢ̄ܬܿ ܠܦܘܼܬܼ ܠܘܼܚܵܡܲܝ̈ܟ ܀ 81 : ܬܪܹܝܢ ܦܘܼܠܵܓܼܵܐ ܣܵܓ̇ܘܼܗ̇ ܠܐܘܼܪܚܵܐ ܠܐܘܼܪܚܵܐ ܒܐܲܦܲܝ̈ ܝܵܘܢܵܢ 82 ܕܠܵܐ ܢܸܬܿܕܿܓܲܠ ܘܕܲܠܡܵܐ ܢܸܦܘܿܩ ܥܲܡܵܐ ܓܲܒܼܝܵܐ ܀ 83 ܒܫܘܼܠܵܡ ܐܘܼܪܚܹܗ ܡܸܬܼܒܲܩܹܐ ܗ̄ܘ̣ܵܐ ܡܸܫܬܲܕܪܵܢܵܐ : pb. 137 84 ܬܒܲܥܬܼܵܐ ܕܥܲܡܹܗ ܘܦܘܼܠܵܓܼ ܡܸܠܵܘ̈ܗܝ ܡܣܲܪܸܕܼ ܗ̄ܘ̣ܵܐ ܠܹܗ ܀ 85 : ܓ̣ܒܼܵܐ ܠܹܗ ܥܪܘܼܩܝܵܐ ܕܠܵܐ ܢܸܫܬܲܕܲܪ ܒܐܘܼܪܚܵܐ ܕܥܲܡܡܹ̈ܐ 86 ܕܕܲܠܡܵܐ ܢܸܫܪܹܐ ܣܝܵܓܼ ܢܵܡܘܿܣܵܐ ܒܝܲܕܼ ܡܹܐܙܲܠܬܹܿܗ ܀ 87 : ܩ̣ܵܡ ܠܹܗ ܝܵܘܢܵܢ ܕܢܸܥܪܘܿܩ ܢܸܛܫܹܐ ܡ̣ܢ ܝܵ̇ܕܲܥ ܟܠ 88 ܘܢܸܥܡܲܪ ܒܐܲܬܼܪܵܐ ܕܠܵܐ ܫܵܡܲ݁ܪ ܒܹܗ ܩܵܒܠ ܓܸܠܝܵܢܹ̈ܐ ܀ 89 : ܠܵܐ ܗ̄ܘ̣ܵܐ ܥܪܘܼܩܝܵܐ ܕܡ̣ܢ ܐܲܠܵܗܵܐ ܥܪ݂ܲܩ ܟܵܪܘܿܙܵܐ 90 ܐܲܬܼܪܵܐ ܚܲܠܸܦ ܒܗܵܕܹܐ ܬܸܢܘܲܝ ܕܠܵܐ ܢܸܫܬܲܕܲܪ ܀ 91 : ܝܵ̇ܕܲܥ ܗ̄ܘ̣ܵܐ ܓܹܝܪ ܕܲܒܼܟܼܠ ܐܝܼܬܼܵܘܗܝ ܚܹܝܠ ܒܵܪܘܿܝܵܐ 92 ܘܠܵܐ ܡܸܬܿܛܲܫܹܐ ܡ̣ܢ ܐܲܠܵܗܵܐ ܥܒܼܵ݁ܕܵܐ ܕܐܝܼܕܵܘ̈ܗܝ ܀ 93 : ܐܲܬܼܪܵܐ ܫܲܚܠܸܦ ܠܦܘܼܬܼ ܒܘܼܕܵܩܵܐ ܕܲܢܒܼܝܼܘܼܬܼܵܐ 94 ܟܲܕܼ ܣܵܒܼܲ݁ܪ ܗ̄ܘ̣ܵܐ ܕܒܲܝܗܘܼܕܼ ܒܲܠܚܘܿܕܼ ܫܪܹܝܢ ܓܸܠܝܵܢܹ̈ܐ ܀ 95 : ܪܢܵܐ ܒܲܪ ܡܲܬܲܝ ܕܐܸܢܗܘ̤ ܕܡܲܪܚܸܩ ܡܗܡܸܐ ܡܼܢܹܗ 96 ܘܠܵܐ ܬܘܼܒܼ ܫܵܡܲ݁ܪ ܩܵܠ ܓܸܠܝܵܢܹ̈ܐ ܕܡܹܐܙܲܠ ܠܐܵܬܼܘܼܪ ܀ 97 : ܓ̣ܒܼܵܐ ܠܹܗ ܐܘܼܪܚܵܐ ܒܚܲܡܵܐ ܪܲܓܼܝܵܐ ܠܬܲܪܫܝܼܫ ܐܲܬܼܪܵܐ 98 ܕܟܼܡܵܐ ܕܡܲܒܼܟܕ ܡܲܪܚܸܡ ܡܸܢܹܗ ܩܵܠ ܒܵܪܘܿܝܵܐ ܀ 99 : ܐܸܓܲܪ ܐܸܠܦܵܐ ܕܠܵܐ ܢܸܬܿܬܿܓܲܪ ܦܘܼܪܩܵܢ ܥܲܡܡܹ̈ܐ 100 ܘܲܫܒ݂ܲܩ ܐܲܬܼܪܹܗ ܕܠܵܐ ܢܸܬܼܚܢܘܼܢ ܥܲܡܡܹ̈ܐ ܠܥܲܡܵܐ ܀ 101 : ܥܪ݂ܲܩ ܡ̣ܢ ܝܲܒܼܫܵܐ ܕܠܵܐ ܢܸܬܼܪܲܓܸܐ ܠܸܒܵܐ ܕܥܘܼܪ̈ܠܹܐ 102 ܘܲܪܕܼܵܐ ܒܚܲܡܵܐ ܕܠܵܐ ܢܸܬܿܕܓܲܠ ܩܵܠ ܦܸܬܼܓܼܵܡܵܘ̈ܗܝ ܀ 103 : ܢܚܸܬܼ ܥܵܪܘܿܩܵܐ ܠܐܹܠܦܵܐ ܘܲܕܼܡܸܟ ܡ̣ܢ ܟܲܪܝܘܼܬܹܗ 104 ܘܲܢܦܲܩ̣ ܪܸܡܙܵܐ ܐܲܝܟ ܐܝܼܙܓܲܕܼܵܐ ܘܫܲܓܼܫܹܗ ܠܚܲܡܵܐ ܀ 105 : ܗܘ̤ܵܬܼ ܥܲܠܥܠܵܐ ܐܲܝܟ ܨܲܝܵܕܼܵܐ ܘܦܸܪܣܲܬ̤ ܢܸܫܒܹܿܝ̈ܗ̇ 106 ܘܲܢܦ݂ܲܠ ܝܵܘܢܵܢ ܥܲܡ ܡܲܠܵܚܹ̈ܐ ܒܦܲܚܹ̈ܐ ܕܡܲܝܵ̈ܐ ܀ 107 : ܒܫܲܒܼܛܵܐ ܕܪܘܼܚܵܐ ܡܢܲܓܸܿܕܼ ܗ̄ܘ̣ܵܐ ܠܹܗ ܪܸܡܙܵܐ ܠܝܲܡܵܐ 108 ܘܥܲܠ ܡ̇ܢ ܛܲܫܝܼܬܿ ܥܲܒܼܕܵܐ ܥܪܝܼܩܵܐ ܡ̣ܢ ܝܵ̇ܕܲܥ ܟܠ ܀ 109 : ܡ̣ܚܵܐ ܠܫܲܬܿܝܼܩܹ̈ܐ ܘܐܲܙܝܼܥ ܐܸܢܘܿܢ ܥܲܠ ܡܲܠܵܠܹ̈ܐ 110 ܘܐܲܠܸܦܘ ܚܲܪ̈ܫܹܐ ܠܲܡܠܝܼܠܘܼܬܼܵܐ ܥܲܡ ܒܵܪܘܿܝܵܐ ܀ 111 : ܪܘܼܚܵܐ ܘܡܲܝܵ̈ܐ ܫܚ݂ܲܩܘ ܠܲܚܕܼܵܕܹ̈ܐ ܡܸܛܠ ܝܵܘܢܵܢ 112 ܕܲܢܨܘܼܕܘܼܢܵܝܗܝ ܠܟܼܵܪܘܿܙܘܼܬܼܵܐ ܕܲܠܘܵܬܼ ܥܲܡܡܹ̈ܐ ܀ 113 : ܠܒܲܪ ܡ̣ܢ ܛܲܟܼܣܵܐ ܫܓܼܝܼܫ ܗ̄ܘ̣ܵܐ ܝܲܡܵܐ ܥܲܠ ܒܲܪ ܡܲܬܲܝ 114 ܟܲܕܼ ܒܵܥܹ̇ܝܢ ܠܹܗ ܓܲܠܠܹ̈ܐ ܪ̈ܗܝܼܒܹܐ ܕܐܲܚܟܵܐ ܡܣܲܬܲܪ ܀ 115 : ܠܵܐ ܕܵܡܹ̇ܐ ܗ̄ܘ̣ܵܐ ܗܵܘ̇ ܡܲܚܫܘܼܠܵܐ ܠܲܕܼܟܼܠ ܝܵܘܡܝܼ̈ܢ 116 ܘܲܡܫܲܓܼܢܝ ܗ̄ܘ̣ܵܐ ܪܲܗܛܵܐ ܕܐܘܼܪܚܹܗ ܡ̣ܢ ܕܲܥܝܵܕܼܵܐ ܀ 117 : ܠܵܘ ܥܲܠ ܟܠܹܗ ܝܲܨܹܗ ܕܝܲܡܵܐ ܡܬܼܝܼܚ ܗ̄ܘ̣ܵܐ ܢܸܓܼܕܵܐ 118 ܚܕܼܵܪܲܝ ܐܸܠܦܹܐ ܕܝܵܘܢܵܢ ܒܲܠܚܘܿܕܼ ܡܸܬܼܢܲܓܲܕܼ ܗ̄ܘ̣ܵܐ ܀ pb. 138 119 : ܬܲܗܪܵܐ ܪܲܒܵܐ ܡܸܬܼܚܵܘܸܐ ܗ̄ܘ̣ܵܐ ܒܲܝܢܵܬܼ ܓܲܠܹ̈ܐ 120 ܕܟܲܕܼ ܢܝܼܚ ܝܲܡܵܐ ܫܓܼܝܼܫ ܥܲܠ ܝܵܘܢܵܢ ܘܲܒܼܗܝܼܠ ܥܲܠ ܟܠ ܀ 121 : ܐܹܝܘ ܦܘܼܩܕܵܢܵܐ ܕܝܲܗ̄ܒܼ ܒܘܼܝܵܢܵܐ ܠܲܕܠܵܐ ܪ̈ܓܼܫܹܐ 122 ܘܲܫܓܲܫ ܐܸܢܘܿܢ ܥܲܠ ܡܠܵܠܵܐ ܕܲܒܼܥ̣ܵܐ ܕܢܸܫܬܿܘܿܩ ܀ 123 : ܐܹܝܘ ܠܫܲܬܿܝܼܩܹ̈ܐ ܓܠܝܼܙܲܝ ܗܵܘܢܵܐ ܟܡܵܐ ܐܸܬܼܚܲܟܲܡܘ 124 ܕܦܸܠܓܵܐ ܒܗܝܼܠܝܼܢ ܘܦܸܠܓܵܐ ܫܓܼܝܼܫ ܠܒܲܪ ܡ̣ܢ ܛܟܼܣܵܐ ܀ 125 : ܒܗܝܼܠ ܗ̄ܘ̣ܵܐ ܝܲܡܵܐ ܥܲܠ ܡܲܠܚܹ̈ܐ ܟܲܕܼ ܪܵܕܹܝܢ ܗ̄ܘ̣ܵܘ 126 ܘܡܸܬܼܡܲܪܡܲܪ ܗ̄ܘ̣ܵܐ ܒܩܲܫܝܘܼܬܼ ܓܲܠܠܹ̈ܐ ܒܕܼܘܼܟܲܬܼ ܝܵܘܢܵܢ ܀ 127 : ܢܝܼܚ ܗ̄ܘ̣ܵܐ ܐܵܐܲܪ ܘܫܲܠܹܝܢ ܓܲܠܹ̈ܐ ܘܪܵܕܹܝܢ ܟܠܢܵܫ 128 ܘܐܸܠܦܹܗ ܕܝܵܘܢܵܢ ܡܸܫܬܲܚܩܵܐ ܗ̄ܘ̣ܵܬܼ ܡ̣ܢ ܥܲܠܥܵܠܐ ܀ 129 : ܣܝܵܓܹܗ ܕܪܸܡܙܵܐ ܦܲܠܓܹܿܗ ܠܝܲܡܵܐ ܥܲܠ ܡܲܠܵܚܹ̈ܐ 130 ܘܲܚܙ̣ܵܘ ܬܲܗܪܵܐ ܕܟܲܕܼ ܢܝܼܚ ܟܠܹܗ ܫܓܼܝܼܫ ܥܲܠ ܝܵܘܢܵܢ ܀ 131 : ܡܢܵܬܹܗ ܕܝܲܡܵܐ ܡܸܬܼܢܲܓܿܕܵܐ ܗ̄ܘ̣ܵܬܼ ܒܥܲܪ̈ܩܹܐ ܕܪܸܡܙܵܐ 132 ܘܥܲܕܼ ܥܵܒܲܪ ܗ̄ܘ̣ܵܘ ܢܸܓܼܕܵܐ ܕܪܘܼܚܵܐ ܬܚܘܼܡܹܗ ܕܪܸܡܙܵܐ ܀ 133 : ܡܲܚܸܬܼ ܗ̄ܘ̣ܵܐ ܠܵܗ̇ ܠܐܸܠܦܵܐ ܠܥܘܼܡܩܵܐ ܘܠܵܐ ܡܸܬܿܬܿܒܼܪܵܐ 134 ܘܡܲܣܸܩ ܗ̄ܘ̣ܵܐ ܠܵܗ̇ ܠܐܲܦܲܝ̈ ܝܲܡܵܐ ܘܠܵܐ ܡܸܬܼܗܲܦܟܼܵܐ ܀ 135 : ܙܗܝܼܪ ܒܵܗ̇ ܪܸܡܙܵܐ ܘܲܡܢܲܓܸܿܕܼ ܠܵܗ̇ ܫܲܒܼܛܵܐ ܕܪܘܼܚܵܐ 136 : ܘܣܵܠ̇ܩܵܐ ܠܪܵܘܡ̇ܐ ܘܢܵܚ̇ܬܵܐ ܠܥܘܼܡܩܵܐ ܘܠܵܐ ܡ̇ܘܒܸܿܕܼ ܠܵܗ̇ 137 : ܒܢܓܼܕܐ ܕܐܸܠܦܹܗ ܒܠܲܥ̣ܘ ܡܲܠܵܚܹ̈ܐ ܒܢܸܓܼܵܕܹܿܐ ܩܫܲܝܵ̈̄ܐ 138 ܘܲܦܣܲܩ̣ܘ ܣܲܒܼܪܵܐ ܕܠܵܐ ܡܸܬܼܩܲܨܝܢ ܡ̣ܢ ܡܲܚܫܘܼܠܹ̈ܐ ܀ 139 : ܡ̣ܠܲܟܼܘ ܠܲܚܕܼܵܕܹ̈ܐ ܕܟܼܠܢܵܫ ܢܸܓܼܥܹܐ ܠܘܵܬܼ ܐܲܠܵܗܹܗ 140 ܕܕܼܵܡ ܢܸܬܼܦܲܨܘܿܢ ܡ̣ܢ ܡܲܚܫܘܼܠܹ̈̄ܐ ܘܢܸܚܙܘܿܢ ܚܲܝܹ̈ܐ ܀ 141 : ܪܲܒܿ ܡܲܠܚܹ̈ܐ ܠܝܵܘܢܵܢ ܐܲܥܝܼܪ ܕܩܘܼܡ ܐܸܬܼܟܲܫܲܦ 142 ܘܨܲܠܵܐ ܘܲܒܼܥܝܼ ܡ̣ܢ ܐܲܠܵܗܵܟ ܕܲܟܼܒܲܪ ܢܢܝܼܚܲܢ ܀ 143 : ܒܝܘܼܩܪܵܐ ܕܫܸܢܬܼܵܐ ܛܒ݂ܲܥ ܗ̄ܘ̣ܵܐ ܝܵܘܢܵܢ ܒܐܼܫܬܵܗ̇ ܕܐܸܠܦܹܗ 144 ܘܠܵܐ ܐܲܪܓܸܿܫ ܗ̄ܘ̣ܵܐ ܒܢܸܓܼܕܹܿܗ ܕܝܼܡܵܐ ܕܡܸܛܠܵܬܹܗ ܀ 145 : ܩܵܡ̣ ܥܵܪܘܿܩܵܐ ܘܲܚ̣ܙܵܐ ܕܲܫܓܼܝܼܫ ܝܲܡܵܐ ܒܓܲܠܠܹ̈ܐ 146 ܘܕܼܵܢ ܚܘܼܫܵܒܼܵܘ̈ܗܝ ܕܡܸܛܠܵܬܹܗ ܗܘ̤ܵܐ ܡܲܚܫܘܼܠܵܐ ܀ 147 : ܠܵܐ ܨܲܠܝܼ ܗ̄ܘ̣ܵܐ ܥܲܡ ܡܲܠܵܚܹ̈ܐ ܕܢܸܫܠܹܐ ܝܲܡܵܐ 148 ܕܝܼܕܲܥ ܕܐܲܣܟܸܿܠ ܘܐܸܢ ܡܸܬܼܟܲܫܦ ܠܵܐ ܡܸܬܼܩܲܒܲܠ ܀ 149 : ܫܬܸܩ ܕܲܢܨܲܠܹܐ ܐܲܝܟ ܦܵܪܘܿܫܵܐ ܕܫܵܛ̣ ܦܘܼܩܕܵܢܵܐ 150 ܕܐܵܦܸܢ ܩܵܪܹܐ ܠܵܐ ܥܵܢܹ̇ܐ ܠܹܗ ܗܵܘ̇ ܕܐܲܫܝܼܛܹܗ ܀ pb. 139 151 : ܚ̣ܙܵܘ ܡܲܠܵܚܹ̈ܐ ܕܡ̣ܢ ܝܲܬܿܝܼܪܘܼ ܗܘ̤ܵܬܼ ܒܵܥܘܼܬܼܵܐ 152 ܘܲܢܣ݂ܲܒܼܘ ܡܸܠܟܵܐ ܕܢܸܒܼܨܘܿܢ ܥܵܘ̣ܠܵܐ ܕܣܘܼܥܪ̈ܵܢܲܝܗܘܿܢ ܀ 153 : ܚܛܵܗܵܐ ܚܲܫܒ݂ܿܘܼܗܝ ܫܚܵܩܹܗ ܕܝܲܡܵܐ ܕܲܚܕܼܵܪܲܝܗܘܿܢ 154 ܕܲܚܙ̣ܵܘ ܕܲܒܼܗܝܼܠ ܘܲܠܗܘܿܢ ܪܵܕܹܐ ܐܲܝܟ ܣܵܪܘܿܚܵܐ ܀ 155 : ܒܢܸܓܼܕܹܿܗ ܕܝܲܡܵܐ ܩܢ̣ܵܘ ܒܘܼܝܵܢܵܐ ܘܲܦܪܲܫ̣ܘ ܘܝܼܕܲܥܘ̣ 156 ܕܡܸܛܠ ܥܵܘ̣ܠܵܐ ܫܓܲܫ ܡܲܚܫܘܼܠܵܐ ܠܦܸܠܓܹܿܗ ܕܝܲܡܵܐ ܀ 157 : ܪܲܒܵܐ ܗܘ̤ܵܐ ܠܗܘܿܢ ܡܲܫܒܼܵܐ ܕܪܘܼܚܵܐ ܘܚܲܟܸܿܡ ܐܸܢܘܿܢ 158 ܪܢܵܘ̣ ܒܲܝܢܲܝܗܘܿܢ ܕܐܲܝܢܵܐ ܕܐܲܣܟܸܿܠ ܢܸܓܼܠܹܐ ܚܛܵܗܹܗ ܀ 159 : ܒܟܼܘܼܪܵܐ ܕܦܸܨܹ̈ܐ ܒܩܵܘ̣ ܠܲܚܕܼܵܕܹ̈ܐ ܐܲܝܟ ܦܵܪ̈ܘܿܫܹܐ 160 ܕܢܹܐܬܸܐ ܠܓܸܠܝܵܐ ܢܸܟܼܠܵܐ ܕܲܟܼܣܸܐ ܒܓܼܵܘ ܪܸܥܝܵܢܵܐ ܀ 161 : ܐܲܪܡܝܼܘ ܦܸܨܹ̈ܐ ܕܲܢ̈ܒܲܕܿܩܵܢ ܗ̣̄ܘܲܝ̈ ܡܲܢ̣ܘ ܕܲܚ̣ܛܵܐ 162 ܘܢܸܬܸܿܠ ܕܝܼܢܵܐ ܚܠܵܦ ܣܲܟܼܠܘܼܬܹܗ ܕܲܫܓܲܫ ܝܲܡܵܐ ܀ 163 : ܢܚܸܬܼ ܦܘܼܩܕܵܢܵܐ ܠܡܸܨܥܲܬܼ ܦܸܨܹ̈ܐ ܘܒܼܚܲܪ ܐܸܢܹܝܢ 164 ܘܣܸܠܩܲܬ̤ ܦܸܨܬܹܗ ܕܲܒܲܪ ܥܸܒܼܪ̈ܵܝܹܐ ܩܕܼܵܡ ܡܠܵܚܹ̈ܐ ܀ 165 : ܘܫܲܐܸܠܘ ܥܘܼܪ̈ܠܹܐ ܠܲܓܼܙܝܼܪ ܦܲܓܼܪܵܐ ܕܡ̇ܢܵܘ̇ ܕܲܥܒ݂ܲܕܿܬܿ 166 ܓܠܝܼ ܣܘܼܥܪ̈ܵܢܲܝܟ ܘܐܸܡܲܪ ܥܲܡܵܟ ܘܚܵܘܵܐ ܐܲܬܼܪܵܟ ܀ 167 : ܦܲܢܝܼ ܝܵܘܢܵܢ ܠܘܵܬܼ ܡܵܠܵܚܹ̈ܐ ܕܥܸܒܼܪܵܝܵܐ ܐ̄ܢܵܐ 168 ܘܥܲܒܼܕܵܐ ܐܝܼܬܿܝܼ ܠܐܲܠܵܗ ܟܠܵܐ ܕܬܲܩܸܢ ܟܠܵܐ ܀ 169 : ܡ̣ܢ ܠܲܐܠܵܗܵܐ ܝܵ̇ܕܲܥ ܟܠܵܐ ܥ̣ܪܩܹܬܼ ܘܲܛܫܹ̇ܝܬܼ 170 ܘܨܵܕܢܝ ܪܸܡܙܹܗ ܒܢܸܫܒܵܐ ܩܲܫܝܵܐ ܕܡܲܝ̈ܵܐ ܪ̈ܦܲܝܵܐ ܀ 171 : ܐܘܿ ܟܵܪܘܿܙܵܐ ܕܲܒܼܥܵܐ ܕܢܲܛܫܹܐ ܟܵܪܘܿܙܘܼܬܹܗ 172 ܘܒܲܕܹܿܩ ܘܲܓܼܠܵܗ̇ ܟܲܕܼ ܠܵܐ ܨܵܒܹ̇ܐ ܠܕܸܚܠܲܬܸ ܡ̇ܪܹܗ ܀ 173 : ܒܗܵܕܹܐ ܬܸܢܘܲܝ ܐܸܫܬܲܕܲܪ ܗ̄ܘ̣ܵܐ ܠܒܹܝܬܼ ܢܘܼܟܼܪ̈ܵܝܹܐ 174 ܕܢܹܐܙܲܠ ܢܲܟܼܪܸܙ ܚܲܕܼ ܐܲܠܵܗܵܐ ܠܒܼܘܼܛܵܠ ܛܘܼܥܝܲܝ ܀ 175 : ܥܪ݂ܲܩ ܡ̣ܢ ܥܲܡܵܐ ܘܨܵܕܘܼܗܝ ܥܲܡܡܹ̈ܐ ܠܣܵܢܹܐ ܥܲܡܡܹ̈ܐ 176 ܘܟܲܕܼ ܠܵܐ ܨܵܒܹ̇ܐ ܗܘ̤ܵܐ ܟܵܪܘܿܙܵܐ ܠܥܲܡܡܹ̈ܐ ܕܲܣܢ̣ܵܐ ܀ 177 : ܠܚܲܕܼ ܠܲܡ ܡܵܪܝܵܐ ܕܐܲܚܝܼܕܼ ܟܠܵܐ ܠܹܗ ܕܵܚܹ̇ܠ ܐ̄ܢܵܐ 178 ܘܗܘ̤ܝܘܼ ܡܲܕܿܒܲܪ ܝܲܡܵܐ ܘܝܲܒܸܫܵܐ ܐܲܝܟ ܨܸܒܼܝܵܢܹܗ ܀ 179 : ܝ̄ܠܸܦ̣ܘ ܗ̄ܘ̣ܵܘ ܥܘܼܪ̈ܠܹܐ ܡ̣ܢ ܥܸܒܼܪܵܝܵܐ ܕܥܲܒܼܕܵܐ ܛܵܒܼܵܐ 180 ܡ̣ܢ ܐܲܠܵܗܵܐ ܝܵ̇ܕܲܥ ܟܠܵܐ ܥܪ݂ܲܩ ܘܐܸܬܿܛܲܫܝܼ ܀ 181 : ܕܚܸܓܘ ܡܲܠܵܚܹ̈ܐ ܕܲܚ̣ܙܵܘ ܬܲܗܪܵܐ ܕܡܸܛܠ ܝܵܘܢܵܢ 182 ܘܲܒܼܥܵܘ ܕܢܸܦܢܘܿܢ ܠܐܲܦܲܝ̈ ܝܲܒܼܫܵܐ ܘܠܵܐ ܫܒܲܩ̣ ܝܲܡܵܐ ܀ 183 : ܐܲܣܝܼܪܵܐ ܗ̄ܘ̣ܵܬܼ ܐܸܠܦܵܐ ܒܝܲܡܵܐ ܕܠܵܐ ܡܲܪܕܿܝܼܬܼܵܐ 184 ܘܡ̇ܐ ܕܐܲܚܝܼܪܘܼܗ̇ ܠܐܲܦܲܝ̈ ܝܲܒܼܫܵܐ ܟ̣ܠܵܗ̇ ܦܘܼܩܕܵܢܵܐ ܀ 185 ܡܙܲܥܙܲܥ ܗ̄ܘ̣ܵܐ ܠܵܗ̇ ܡܲܫܒܼܵܐ ܕܪܘܼܚܵܐ ܡ̣ܢ ܟܠ ܓܲܒܿܝܼ̈ܢ : pb. 140 186 ܘܲܡܙܲܝܢܝܼܢ ܗ̄ܘ̣ܵܘ ܓܲܠܠܹ̈ܐ ܠܩܘܼܒܼܠܵܗ̇ ܐܲܝܟ ܪ̈ܲܟܵܒܹܐ ܀ 187 : ܟܬܝܼܫ ܡܲܚܫܘܼܠܵܐ ܘܲܟܼܪܝܼܟ ܗ̄ܘ̣ܵܘ ܠܵܗ̇ ܐܲܝܟ ܡܲܫܪܝܼܬܼܵܐ 188 ܘܣܝܼܓܼ ܗ̄ܘ̣ܵܐ ܒܐܲܦܹ̈ܝܗ̇ ܡܲܫܒܼܵܐ ܕܪܘܼܚܵܐ ܒܲܕܼܡܘܼܬܼ ܫܘܼܪܵܐ ܀ 189 : ܒܹܝܬܼ ܚܘܼܫܵܒܹ̈ܐ ܢܦܲܠ̣ܘ ܡܲܠܵܚܹ̈ܐ ܡܸܛܠ ܝܵܘܢܵܢ 190 ܒܡܵܘܬܹܿܗ ܘܚܲܝܵܘ̈ܗܝ ܡܸܬܼܒܲܩܹܝܢ ܗ̄ܘ̣ܵܘ ܕܲܟܼܡܵܐ ܥܲܣܩܝܼܢ ܀ 191 : ܡ̇ܢܵܐ ܢܸܥܒܸܿܕ ܠܝܵܘܢܵܢ ܐܸܡ݂ܲܪܘ ܟܲܕܼ ܩܲܢܝܼܛܝܼܢ 192 ܩܫܸܐ ܦܘܼܨܵܝܵܢ ܘܲܥܣܸܩ ܡ̇ܘܬܵܟ ܠܵܐ ܬܸܥܕܲܘܿܠ ܠܲܢ ܀ 193 : ܦܲܢܝܼ ܝܵܘܢܵܢ ܠܘܵܬܼ ܡܲܠܵܚܹ̈ܐ ܐܲܝܟ ܦܵܪܘܿܫܵܐ 194 ܫܩܘܿܠܘ ܘܲܫܕܼܵܐܘܼܢܝ ܒܲܝܢܵܬܼ ܓܲܠܠܹ̈ܐ ܘܗܵܐ ܢܝܼܚ ܝܲܡܵܐ ܀ 195 : ܠܝܼ ܓܹܝܪ ܒܵܥܹ̇̄ܐ ܐܲܪܝܵܐ ܪܗܝܼܒܼܵܐ ܦܘܼܡ̇ܐ ܕܡܲܝܵ̈ܐ 196 ܗܲܒܼܘ ܠܹܗ ܓܸܙܪܹܗ ܘܠܵܐ ܢܸܬܼܡܪܡܲܪ ܥܲܠ ܚܲܝܲܝ̈ܟܿܘܿܢ ܀ 197 : ܥܠܲܝ ܗ̄ܘ̣ ܓܵܥܹ̇ܐ ܬܗܘܿܡ̇ܐ ܪܲܒܵܐ ܒܩܵܠܵܐ ܕܫܵܦܥܵܘ̈ܗܝ 198 ܘܒܵܬܲܪܝ ܢܸܦܩܲܬ̤ ܐܵܦ ܥܲܠܥܵܠܵܐ ܘܫܸܓܲܫܲܬ̤ ܠܝܲܡܵܐ ܀ 199 : ܡܸܛܠ ܣܲܟܼܠܘܼܬܼܝ ܣܝܼܓܼ ܒܐܲܦܲܝ̈ܟܿܘܿܢ ܫܘܼܪܵܐ ܕܪܘܼܚܵܐ 200 ܠܡܲܚܲܬܿܬܿܝ ܚܵܐ̇ܲܪ ܘܗܵܐ ܫܵܪܹ̇ܐ ܠܹܗ ܠܲܣܝܵܓܼ ܓܲܠܠܵܘ̈ܗܝ ܀ 201 : ܓܥ̣ܵܘ ܡܲܠܵܚܹ̈ܐ ܠܘܵܬܼ ܐܲܠܵܗܵܐ ܒܩܸܢܛܵܐ ܪܲܒܵܐ 202 ܕܐܘܿܢ ܒܵܪܘܿܝܵܐ ܠܵܐ ܬܚܲܝܸܒܼ ܠܲܢ ܒܕܸܡ ܙܲܕܿܝܼܩܵܐ ܀ 203 : ܐܲܢ̄ܬܿ ܗ̄ܘ̣ ܡ̇ܪܝܵܐ ܕܫܲܠܝܼܛ ܥܲܠ ܟܠ ܒܝܲܡܵܐ ܘܝܲܒܼܫܵܐ 204 ܘܐܲܢ̄ܬܿ ܨܵܒܹ̇ܐ ܐܲܢ̄ܬܿ ܕܬܸܗܘܸܐ ܗܵܕܹܐ ܓܡܘܿܪ ܨܸܒܼܝܵܢܵܟ ܀ 205 : ܫܩ݂ܲܠܘ ܡܲܠܵܚܹ̈ܐ ܠܝܵܘܢܵܢ ܘܲܫ̣ܕܼܵܘ ܒܲܝܢܵܬܼ ܠܲܠܠܹ̈ܐ 206 ܘܢܵܚ̣ܘ ܡܲܚܫܘܼܠܹ̈ܐ ܘܲܬܼܗܲܪܘ ܐ̄ܢܵܫܵܐ ܒܚܹܝܠ ܒܵܪܘܿܝܵܐ ܀ 207 : ܢܕܲܪܘ ܬܘܼܒܼ ܢܸܕܪܹ̈ܐ ܘܫܲܠܸܡܘ ܐܸܢܘܿܢ ܒܵܬܲܪ ܙܲܒܼܢܵܐ 208 ܒܗܵܕܹܐ ܬܸܢܘܲܝ ܬܸܢܘܲܝ ܕܢܸܗܘܘܿܢ ܥܲܒܼ̈ܕܹܿܐ ܠܐܲܠܵܗ ܟܠܵܐ ܀ 209 : ܢܦܲܠ̣ ܥܵܪܘܿܩܵܐ ܒܦܲܚܵܐ ܕܡܲܝܵ̈ܐ ܘܦܲܟܼ݂ܪܘܼܗܝ ܓܲܠܠܹ̈ܐ 210 ܟܲܕܼ ܕܵܝ̇ܢܝܼܢ ܗ̄ܘ̣ܵܘ ܚܲܪ̈ܫܹܐ ܒܫܸܬܼܩܵܐ ܠܦܵܪܘܿܫܘܼܬܹܗ ܀ 211 : ܝܲܗ̄ܒܼ݂ ܕܲܝܵ̇ܢܵܐ ܐܵܦܵܦܵܣܝܼܣ ܒܵܬܲܪ ܢܸܓܼܕܵܘ̈ܗܝ 212 ܘܬܲܒܲܪ ܩܲܢܝܵܐ ܕܲܓܸܙܵܪ ܕܝܼܢܵܐ ܕܢܸܚܘܿܬܼ ܠܲܫܝܘܿܠ ܀ 213 : ܚ̣ܦܲܪ ܠܹܗ ܩܲܒܼܪܵܐ ܠܡܝܼܬܼܵܐ ܚܲܝܵܐ ܒܓܼܘܼܫܡܵܐ ܚܲܝܵܐ 214 ܕܢܸܛܘܿܪ ܚܲܝܵܘ̈ܗܝ ܕܦܲܓܼܪܵܢܝܵܐ ܒܓܼܘܼܫܡܵܐ ܚܲܝܵܐ ܀ 215 : ܢܚܸ݂ܬܼ ܦܘܼܩܕܵܢܵܐ ܒܵܬܲܪ ܢܘܼܢܵܐ ܘܢܲܓܼܕܹܿܗ ܠܪܵܘܡ̇ܐ 216 ܘܲܣܠܸܩ ܩܲܒܸܿܠ ܚܲܝܵܐ ܘܩܲܒܼ݂ܪܹܗ ܒܓܼܵܘܹܗ ܀ 217 : ܥܲܠ̣ ܒܲܪ ܡܲܫܪ݂ܵܐ ܒܢܘܼܢܵܐ ܩܲܒܼܪܵܐ ܒܩܲܒܼܪܵܐ 218 ܘܐܲܚ̣ܕܹܿܗ ܪܸܡܙܵܐ ܠܬܲܪܥܵܐ ܒܐܲܦܵܘ̈ܗܝ ܕܡܝܼܬܼܵܐ ܚܲܝܵܐ ܀ 219 : ܢܚܸ݂ܬܼ ܥܵܪܘܿܩܵܐ ܠܒܹܝܬܼ ܐܲܣܝܼܪܹ̈ܐ ܕܲܡܠܸܐ ܚܸܫܟܵܐ 220 ܘܐܸܣܲܪ̣ ܪܸ̈ܓܼܠܵܘܗܝ ܒܣܲܕܵܐ ܪܲܓܼܝܵܐ ܡܥܲܝܵ̈ܐ ܕܢܘܼܢܵܐ ܀ pb. 141 221 : ܥܪܲܩ ܡ̣ܢ ܝܲܒܼܫܵܐ ܘܨܵܕܹܗ ܝܲܡܵܐ ܘܝܲܗ̣̄ܒܹܿܗ ܠܢܘܼܢܵܐ 222 ܘܐܲܥܸܠ ܚܲܝܸܒܼܫܹܗ ܩܲܒܼܪܵܐ ܒܩܲܒܼܪܵܐ ܬܗܘܼܡ̇ܐ ܘܢܘܼܢܵܐ ܀ 223 : ܐܹܝܘ ܬܸܕܡܘܼܪܬܵܐ ܕܲܒܼܒܲܪ ܡܲܬܲܝ ܡܸܣܬܲܥܪܵܐ ܗ̄ܘ̣ܵܬܼ 224 ܕܲܢ̣ܚܸܬܼ ܟܲܕܼ ܚܲܝ ܠܲܬܼܪܹܝܢ ܩܲܒܼܪ̈ܝܼܢ ܘܠܵܐ ܐܸܬܼܚܲܒܲܠ ܀ 225 : ܐܹܝܘ ܥܲܢܝܼܕܼܵܐ ܕܡܸܬܼܠܵܘܸܐ ܗ̄ܘ̣ܵܐ ܟܲܕܼ ܚܲܝ ܠܲܫܝܘܿܠ 226 ܐܹܝܘ ܥܲܦܪܵܢܵܐ ܕܡܸܬܼܥܲܦܸܐ ܗ̄ܘ̣ܵܐ ܒܐܸܣܟܠ ܦܲܓܼܪܵܐ ܀ 227 : ܐܹܝܘ ܡ̇ܝܘܿܬܼܵܐ ܕܲܩܒܼܝܼܪ ܟܠܹܗ ܘܚܲܝ ܟܲܕܼ ܡܲܚܼܬܼ 228 ܐܹܝܘ ܐܲܣܝܼܪܵܐ ܕܐܲܣܝܼܪ ܟܠܹܗ ܘܪܵܕܹܐ ܒܩܲܒܼܪܵܐ ܀ 229 : ܠܵܐ ܗ̄ܘ̣ܵܐ ܒܚܲܝܠܵܐ ܕܚܹܝܠ ܚܲܝܘܼܬܼܵܐ ܚܝ̣ܵܐ ܡ̇ܝܘܿܬܼܵܐ 230 ܪܸܡܙܵܐ ܢܲܛܪܹܗ ܒܛܲܟܼܣܵܐ ܕܥܘܸܠܹ̈ܐ ܒܓܼܵܘ ܟܪ̈ܣܵܬܼܵܐ ܀ 231 : ܠܵܐ ܡܸܬܼܩܲܝܡܝܼܢ ܚܲܝܹ̈ܐ ܕܐ̄ܢܵܫܵܐ ܒܸܠܥܵܕܼ ܐܵܐܲܪ 232 ܘܲܕܼܠܵܐ ܐܵܐܲܪ ܚ̣ܝܵܐ ܒܸܣܪܵܢܵܐ ܐܲܝܟ ܪ̈ܘܼܚܵܢܹܐ ܀ 233 : ܠܵܘ ܕܝܼܠܹܗ ܗ̄ܘ̣ܵܬܼ ܕܢܸܥܪܘܿܩ ܢܸܛܫܸܐ ܘܠܵܐ ܢܸܫܬܲܕܲܪ 234 ܕܐ̄ܪܵܙܵܐ ܪܲܒܵܐ ܩܲܕܹܿܡ ܨܵܪ ܒܹܗ ܗܵܝ̇ ܕܲܥܬܼܝܼܕܵܪܐ ܀ 235 : ܠܵܐ ܗ̄ܘ̣ܵܐ ܕܲܢܡܘܼܬܼ ܩܲܒܼܪܹܗ ܒܢܘܼܢܵܐ ܝܵ̇ܕܲܥ ܟܠܵܐ 236 ܒܝܲܕܼ ܡܲܚܲܬܿܬܹܗ ܪܫܲܡ̣ ܦܸܠ̈ܵܐܬܼܵܐ ܕܲܥܬܼܝܼ̈ܕܼܵܬܼܵܐ ܀ 237 : ܒܝܲܕܼ ܒܲܪܢܵܫܵܐ ܥܬܼܝܼܕܼ ܗ̄ܘ̣ܵܐ ܕܢܸܥܒܸܿܕܼ ܚܲܝܹ̈ܐ ܠܟܼܠܵܐ 238 ܘܲܒܼܲܕܼ ܐ̄ܢܵܫܵܐ ܢܚܲܪܲܪ ܟܠܵܐ ܡ̣ܢ ܥܲܒܼܕܿܘܼܬܼܵܐ ܀ 239 : ܒܡܵܘܬܵܐ ܕܐ̄ܢܵܫܵܐ ܥܬܼܝܼܕܼ ܗ̄ܘ̣ܵܐ ܕܢܸܫܪܸܐ ܫܘܼܠܛܵܢ ܡ̇ܘܬܵܐ 240 ܘܩܲܒܼܪܹܗ ܠܝܵܘܢܵܢ ܐܲܝܟ ܕܲܒܼܐ̄ܪܵܙܵܐ ܩܕܼܵܡ ܣܘܼܥܪܵܢܵܐ ܀ 241 : ܠܵܐ ܚܲܙܹ̇ܐ ܗ̄ܘ̣ܵܐ ܦܲܓܼܪܹܗ ܕܡ̇ܪܵܢ ܚܒܼܵܠܵܐ ܒܲܫܝܘܼܠ 242 ܘܲܕܼܠܵܐ ܚܒܼܵܠܵܐ ܢܲܛ̣ܪܹܗ ܠܵܝܵܘܢܵܢ ܒܐ̄ܪܵܙ ܦܵܪܘܿܩܲܢ ܀ 243 : ܬܠܵܬܼܵܐ ܝܘ̈ܡܝܼܢ ܒܲܡܥܵܘ̈ܗܝ ܕܡܘܼܢܵܐ ܩܲܒ̣ܪܹܗ ܠܝܵܘܢܵܢ 244 ܕܢܸܗܘܸܐ ܛܘܼܦܣܵܐ ܠܩܘܪܫܬܵܐ ܟܲܣܝܵܐ ܡ̇ܐ ܕܡܸܬܼܒܲܕܹܿܩ ܀ 245 : ܢܘܼܢܵܐ ܚܲܝܵܐ ܗܘ̤ܵܐ ܠܹܗ ܩܲܒܼܪܵܐ ܠܨܵܐܲܪ ܐ̄ܪ̈ܙܹܐ 246 ܘܩܲܒܼܪܵܐ ܚܲܕܼܬܼܵܐ ܩܲܒܸܿܠ ܦܲܓܼܪܹܗ ܕܫܘܼܡܠܵܝ ܐ̄ܪ̈ܵܙܹܐ ܀ 247 : ܚܕܲܬܵܐ ܒܐ̄ܪܵܙܵܐ ܡܸܣܬܲܥܪܵܐ ܗ̄ܘ̣ܵܬܼ ܨܹܝܕܼ ܒܲܪ ܡܲܬܲܝ 248 ܕܟܲܕܼ ܒܵܓܼ̇ܥ ܠܹܗ ܢܘܼܢܵܐ ܠܦܲܓܼܪܹܗ ܢܲܛܪ݂ܹܗ ܒܚܲܝܹ̈ܐ ܀ 249 : ܚܲܕܼܬܼܵܐ ܗ̄ܘ̣ܵܐ ܕܹܝܢ ܐܵܦ ܫܘܼܡܠܵܝܵܐ ܕܐ̄ܪܵܙܹܗ ܕܝܵܘܢܵܢ 250 ܕܦܲܓܼܪܵܐ ܕܒܲܠܥܹܗ ܡ̇ܘܬܵܐ ܝܲܥܢܵܐ ܠܲܐ ܐܸܬܼܚܲܒܲܠ ܀ 251 : ܚܲܕܼܬܼܝܼܢ ܐ̄ܪ̈ܵܙܹܐ ܕܲܥܬܼܝܼ̈ܕܵܬܼܵܐ ܘܲܡܠܹܝܢ ܬܲܗܪܵܐ 252 ܕܲܩܒܼܝܼܪ ܦܲܓܼܪܵܐ ܒܩܲܒܼܪܵܐ ܕܦܲܓܼܪܵܐ ܘܚܲܝ ܘܲܡܗܲܠܸܟ ܀ 253 : ܐܘܼܪܚܵܐ ܚܕܲܬܵܐ ܕܪܲܫ ܒܲܪ ܡܲܬܲܝ ܩܕܼܵܡ ܣܘܼܥܪ̈ܵܢܹܐ 254 ܕܡ̇ܐ ܕܡܸܫܬܲܡ̄ܠܝܵܐ ܠܵܐ ܬܸܬܼܢܲܟܼܪܸܐ ܒܥܹܝܢ ܚܲܙܵܝܹ̈ܐ ܀ 255 : ܡܸܛܠ ܩܘܼܫܬܵܐ ܕܦܘܼܪܩܵܢ ܥܲܡܡܹ̈ܐ ܗ̤ܘܲܝ̈ ܦܸܠ̈ܐܵܬܼܵܐ 256 ܕܡ̇ܐ ܕܡܸܬܼܦܲܪܩܝܼܢ ܐ̄ܢܵܫܵܐ ܒܐ̄ܢܵܫܵܐ ܠܵܐ ܢܸܬܼܦܲܠܓܼܘܿܢ ܀ 257 ܘܐܸܠܵܐ ܢܹܐܡܲܪ ܓܙܝܼܪܵܐ ܕܒܸܣܪܵܐ ܘܥܘܼܪܠܵܐ ܕܠܸܒܵܐ : pb. 142 258 ܡ̇ܢܵ̇ܘ ܚܲܝܠܵܐ ܕܲܟܼܣܸܐ ܒܐ̄ܪܵܙܵܐ ܕܫܲܡܸܫ ܝܵܘܢܵܢ ܀ 259 : ܡ̇ܢܲܐ ܗ̄ܝܼ ܕܐܲܠܨܬ̤ ܕܝܵܘܡܹ̈ܐ ܬܠܵܬܼܵܐ ܢܸܗܘܸܐ ܒܢܘܼܢܵܐ 260 ܘܢܸܚܸܐ ܚܲܝܹ̈ܐ ܕܢܘܼܟܼܪܵܝܼܢ ܗ̄ܘ̣ܵܘ ܡ̣ܢ ܚܲܝ̈ ܕܐ̄ܢܵܫܵܐ ܀ 261 : ܘܢܸܗܘܸܐ ܕܐܲܣܟܸܿܐ ܕܫܵܛ̣ ܦܘܼܩܕܵܢܵܐ ܘܡܸܠܲܬܼ ܡ̇ܪܹܗ 262 ܠܡܵܢ ܠܵܐ ܬܲܒܼܥ̣ܹܗ ܒܢܸܓܼ̈ܕܹܿܐ ܐ̄ܚܪ̈ܵܢܹܐ ܐܸܠܵܐ ܒܢܘܼܢܵܐ ܀ 263 : ܐܸܡܲܬܼܝ ܢܲܓܸܿܕ ܠܲܒܼܢܲܝ̈ ܒܲܬܹܿܗ ܠܲܝܟ ܕܸܠܝܵܘܢܵܢ 264 ܘܡܲܢ̣ܘܼ ܕܲܚܒܼܝܼܫ ܟܲܕܼ ܚܲܝ ܒܲܫܝܘܿܠ ܐܲܝܟ ܒܲܪ ܡܲܬܼܝ ܀ 265 : ܒܐܲܝܢܵܐ ܙܲܒܼܢܵܐ ܫܠܚ̣ ܟܵܪ̈ܘܿܙܵܘܗܝ ܠܒܹܝܬܼ ܢܘܼܟܼܪ̈ܵܝܹܐ 266 ܘܐܸܡܲܬܼܝ ܫܲܕܲܪ ܢܒܼܝܼܵܐ ܠܥܲܡܡܹ̈ܐ ܠܒܲܪ ܡ̣ܢ ܥܲܡܵܐ ܀ 267 : ܡܸܛܠ ܡ̇ܢܵܐ ܠܵܐ ܐܸܬܼܢܲܒܿܝܼ ܒܐܲܪܥܵܐ ܕܲܝܗܘܼܕܼ 268 ܕܦܲܪܫܹܗ ܩܵܠܵܐ ܠܒܲܪ ܡ̣ܢ ܥܲܡܵܐ ܕܬܹܐܙܲܠ ܠܐܵܬܼܘܿܪ ܀ 269 : ܓܠܝܼ ܬܲܚܦܝܼܬܼܵܐ ܒܲܪ ܐܲܒܼܪܵܗܵܡ ܕܪܲܡܝܵܐ ܒܐܲܦܲܝ̈ܟ 270 ܘܚܘܼܪ ܒܲܫܪܵܪܵܐ ܕܲܟܼܣܸܐ ܒܐ̄ܪܵܙܵܐ ܕܫܲܡܸܫ ܝܵܘܢܵܢ ܀ 271 : ܣܲܒܼ ܫܘܿܫܸܦܵܐ ܕܲܦܪ݂ܲܣ ܡܘܼܫܹܐ ܘܦܘܼܫ ܡ̣ܢ ܩܸܢܛܵܐ 272 ܘܲܚܙ̣ܝܼ ܒܓܸܠܝܵܐ ܨܲܠܡܵܐ ܕܡܲܠܟܵܐ ܕܐܲܝܟܲܢ ܐܝܼܬܼܵܘܗܝ ܀ 273 : ܒܪܝܼ ܘܐܸܣܬܲܟܲܠ ܦܵܪܘܿܫܵܐܝܼܬܼ ܒܣܸܦܪܵܝ ܪܘܼܚܵܐ 274 ܘܗܵܐ ܝܵ̇ܠܹܦ ܐܲܢ̄ܬܿ ܕܫܠܸܡ̣ܘ ܐ̄ܪ̈ܵܙܹܐ ܒܣܘܼܟܵܝ ܥܲܡܡܹ̈ܐ ܀ 275 : ܐܲܩܸܬܼ ܗܵܘܢܵܟ ܒܐ̄ܪܵܙܵܐ ܚܲܕܼܬܼܵܐ ܕܨܵܪ ܒܲܪ ܡܲܬܲܝ 276 ܘܲܚܙܝܼ ܕܲܫܠܸܡ̣ܘ ܐ̄ܪ̈ܵܙܹܐ ܟܠܗܘܿܢ ܒܗܵܘ̇ ܕܲܨܠܲܒܼܬܼܝܗܝ ܀ 277 : ܬܠܝܼ ܪܸܥܝܵܢܵܟ ܠܪܵܘܡ̇ܐ ܪܲܒܵܐ ܕܟܼܵܪܘܙܼܬܹܗ 278 ܘܦܲܚܸܡ ܐܘܼܪܚܹܗ ܕܠܲܕܒܹܝܬܼ ܥܲܡܡܹ̈ܐ ܕܲܦܢܵܘ̣ ܀ 279 : ܢܝܼܢܘܹܐ ܬܸܗܘܸܐ ܐܲܝܟ ܡܲܚܙܝܼܬܼܵܐ ܠܥܲܝܢܲܝ̈ ܠܸܒܵܟ 280 ܘܲܚܙܝܼ ܕܲܢܦܲܩ̣ ܩܵܠ ܦܘܼܪܩܵܢܵܐ ܠܐܲܪܒܲܥܦܸܢ̈ܝܵܢ ܀ 281 : ܪܕܼܝܼ ܥܲܡ ܝܵܘܢܵܢ ܘܚܘܿܬܼ ܠܲܬܼܗܘܿܡ̇ܐ ܒܲܠܘܝܼܬܹܗ 282 ܘܗܵܐ ܡ̇ܛܹܐ ܐܲܢ̄ܬܿ ܠܪܵܘܡ̇ܐ ܕܲܠܥܸܠ ܒܫܘܼܠܵܡ ܐܘܪܚܵܟ ܀ 283 : ܢܚܸ݂ܬܼ ܒܲܪ ܡܲܬܲܝ ܘܲܥܡ݂ܲܪ ܒܲܫܝܘܿܠ ܒܐ̄ܪܵܙ ܦܵܪܘܿܩܲܢ 284 ܘܢܲܛ̣ܪܹܗ ܪܸܡܙܵܐ ܠܐܘܼܟܼܠܵܐ ܕܪ̈ܵܚܫܵܐ ܒܲܡܥܲܝ̈ ܢܘܼܢܵܐ ܀ 285 : ܨܲܠܝܼ ܩܒܼܝܼܪܵܐ ܒܗܲܝܟܲܠ ܢܘܼܢܵܐ ܦܵܪܘܿܫܵܐܝܼܬܼ 286 ܘܕܼܵܢ ܚܘܼܫܵܒܼܵܘ̈ܗܝ ܘܲܒܼܥ̣ܵܐ ܘܲܒܼܥ̣ܵܐ ܘܐܲܦܝܼܣ ܕܢܸܦܢܹܐ ܠܚܲܝܹ̈ܐ ܀ 287 : ܫܡܲܥ ܩܵܠ ܒܵܥܘܼܬܼܝ ܐܲܠܵܗ ܟܠܵܐ ܘܨܘܼܬܼ ܦܸܬܓܼܵܡܲܝ̈ 288 ܘܐܲܣܸܩ ܚܲܝܲܝ̈ ܡ̣ܢ ܐܲܒܼܕܵܢܵܐ ܠܘܵܬܼ ܚܲܝܘܼܬܼܵܐ ܀ 289 : ܝܸܕܥܹ̇ܬܼ ܕܲܚܛܹ̇ܝܬܼ ܕܠܵܐ ܫܲܡܸܫܬܵܟ ܒܐܘܼܪܚܵܐ ܕܥܲܡܡܹ̈ܐ 290 ܗܵܐ ܐܲܠܸܦܬܵܢܝ ܒܚܲܝܲܝ̈ ܕܲܢ̣ܛܲܪܬܿ ܕܪܵܚܹ̇ܡ ܐ̄ܢܵܫܵܐ ܐܢ̄ܬܿ ܀ pb. 143 291 : ܠܦܘܼܪܩܵܢ ܐ̄ܢܵܫܵܐ ܩܪܲܝܬܵܢܝ ܕܐܹܙܲܠ ܒܸܣܡܲܬ̤ ܠܝܼ 292 ܦܪܘܿܩ ܠܲܐܣܝܼܪܘܼܬܼܝ ܕܐܸܦܘܿܩ ܐܲܦܢܸܐ ܡܝܼܬܹ̈ܐ ܠܚܲܝܹ̈ܐ ܀ 293 : ܠܵܐ ܝܵ̇ܕܲܥ ܗ̄ܘ݂̇ܝܬܼ ܕܲܫܦܝܼܥ ܚܘܼܒܵܟ ܠܘܵܬܼ ܢܘܼܟܼܪ̈ܵܝܹܐ 294 ܚܕܼܵܐ ܝܵܪܬܿܘܼܬܼܵܐ ܣܸܒܼܪܹܬܼ ܕܲܩܢ݂ܲܝܬܿ ܘܠܵܗ̇ ܐܲܢ̄ܬܿ ܀ 295 ܪܢܹܝܬܼ ܕܐܹܢ ܥܵܐ̇ܠܝܼܢ ܥܲܡܡܹ̈ܐ ܥܘܼܪ̈ܠܹܐ ܠܓܼܵܘ ܝܵܪܬܿܘܼܬܼܵܟ ܀ 296 ܕܲܠܡܵܐ ܢܵܦܹ̇̄ܩ ܝܵܪܬܵܐ ܕܲܓܼ݂ܒܲܝܬܿ ܡ̣ܢ ܠܒܲܪ ܒܲܝܬܵܟ ܀ 297 : ܐܲܝܟ ܨܸܒܼܝܵܢܵܐ ܢܵܡܘܿܣܵܝܵܐ ܕܵܢܹ̇ܬܼ ܗܵܕܹܐ 298 ܕܢܲܟܼܪܝܼ ܐܸܢܘܼܢ ܠܥܲܡܡܹ̈ܐ ܛܲܡ̈ܐܹܐ ܠܫܵܘܬܵܦܘܼܬܹܗ ܀ 299 : ܗܵܫܵܐ ܕܫܸܡܥܹ̇ܿܬܼ ܡ̣ܢ ܣܵܝܘܿܡܹܗ ܕܩܵܪܹܐ ܠܥܲܡܡܹ̈ܐ 300 ܠܵܐ ܐܵܚܹ̇ܕܼ ܐ̄ܢܵܐ ܬܲܪܥܵܐ ܕܪ̈ܲܚܡܲܝ ܒܐܲܦܲܝ ܒܝܼܫܹ̈ܐ ܀ 301 : ܬܸܥܘܿܠ ܒܵܥܘܼܬܼܝ ܩܕܼܵܡܲܝܟ ܐܲܠܵܗܝ ܘܐܸܚܸܐ ܒܡܸܠܬܼܵܟ 302 ܘܢܗܘܘܿܢ ܚܲܝܲܝ̈ ܐܵܬܼܵܐ ܕܚܲܝܹ̈ܐ ܠܡܝܼܬܹ̈ܐ ܕܥܵܘ̣ܠܵܐ ܀ 303 : ܐܸܢܵܐ ܐܸܡ̇ܪܹܬܼ ܒܟܲܪܝܘܼܬܼ ܚܲܝܲܝ̈ ܕܠܲܝܬܿ ܦܘܼܪܩܵܢܵܐ 304 ܐܸܢ ܨܵܒܹ̇ܐ ܐܲܢ̄ܬܿ ܬܘܼܒܼ ܡ̇ܘܣܸܦ ܐ̄ܢܵܐ ܠܡܸܚܙܵܐ ܐܲܦܲܝ̈ܟ ܀ 305 : ܐܲܫܘܵܢܝ ܕܐܸܦܪܘܿܥ ܢܸܕܼܪܵܐ ܕܣܸܦ̈ܘܵܬܼܝ ܒܐܲܪܥܵܐ ܕܚܲܝܹ̈ܐ 306 : ܕܐܸܢ ܣܵܠܹ̇ܩ ܐ̄ܢܵܐ ܠܵܐ ܫܵܬܹ̇ܩ ܐ̄ܢܵܐ ܕܐܲܟܼܪܸܙ ܚܲܝܹ̈ܐ 307 : ܐܹܝܘ ܠܲܨܠܘܿܬܼܵܐ ܕܲܚܒܲܝܼܫܵܐ ܗ̄ܘ̣ܵܬܼ ܩܲܒܼܪܵܐ ܒܩܲܒܼܪܵܐ 308 ܘܬܸܒܼܪܲܬ̤ ܫܘܼܪܵܐ ܕܢܘܼܢܵܐ ܘܡܲܝܵܐ ܘܕܲܐܦܲܝ̈ ܪܵܘܡ̇ܐ ܀ 309 : ܐܹܝܘ ܠܐܲܣܝܼܪܵܐ ܕܒܸܐܟܿܣܘܿܪܝܼܵܐ ܕܥܘܿܡܩܵܐ ܕܡܲܝ̈ܵܐ 310 ܡ̣ܬܲܚ ܨܸܒܼܝܵܢܹܗ ܚܠܵܦ ܗܲܠ̈ܟܼܵܬܹܗ ܠܘܵܬܼ ܕܐܲܣܪܹ݂ܗ ܀ 311 : ܐܹܝܘ ܠܲܩܒܼܝܼܪܵܐ ܕܲܡܬܲܪܓܸܿܡ ܗ̄ܘ̣ܵܐ ܥܲܡ ܩܵܒܼܘܿܪܹܗ 312 ܘܲܨܪܵܝܗܝ ܠܩܲܒܼܪܹܗ ܒܩܵܠ ܦܸܬܼܓܼܵܡܵܘ̈ܗܝ ܘܲܦ̣ܢܵܐ ܠܚܲܝܹ̈ܐ ܀ 313 : ܟ̣ܬܲܒܼ ܐܸܓܲܪܬܵܐ ܣܵܦܪܵܐ ܕܪܘܼܚܵܐ ܒܥܘܼܡܩܵܐ ܕܡܲܝܵ̈ܐ 314 ܘܝܲܗ̄ܒܵܗ̇ ܠܗܵܘܢܵܐ ܕܢܸܥܘܿܠ ܢܸܩܪܸܐ ܩܕܼܵܡ ܝܵ̇ܕܲܥ ܟܠ ܀ 315 : ܛܲܥܢ̣ܘܗ̇ ܙܵܘܥܹ̈ܐ ܪ̈ܘܼܚܵܢܵܝܹܐ ܘܝܲܗ̣̄ܒܿܘܼܗ̇ ܠܟܲܣܝܵܐ 316 ܘܦܲܢ̣ܝܘܼ ܨܹܐܕܼܵܘܗܝ ܩܵܠܵܐ ܕܣܲܒܼܪܵܐ ܕܢܸܦܢܹܐ ܠܚܲܝܹ̈ܐ ܀ 317 : ܢܲܓܼܕܹܿܗ ܪܸܡܙܵܐ ܠܩܲܒܼܪܵܐ ܕܲܛܥܝܼܢ ܡܝܼܬܼܵܐ ܚܲܝܵܐ 318 ܕܢܲܣܸܩ ܦܲܓܼܪܵܐ ܕܲܩܒܼܝܼܪ ܒܲܡܥܵܘ̈ܗܝ ܠܐܲܬܼܪܵܐ ܕܚܲܝܹ̈ܐ ܀ 319 : ܪܗܝܼܒܼ ܗ̄ܘ̣ܵܐ ܢܘܼܢܵܐ ܟܲܕܼ ܣܵܠܹ̇ܩ ܗ̄ܘ̣ܵܐ ܠܐܲܦܝܼ̈ ܝܲܒܼܫܵܐ 320 ܕܪܸܡܙܵܐ ܕܦܲܩ̣ܕܹܿܗ ܟܲܕܼ ܒܵܠܲ݁ܥ ܠܹܗ ܥܨܵܝܗܝ ܕܲܢܦܲܢܹܝܘܗܝ ܀ 321 ܚܸܒܼܠܹ̈ܐ ܕܪܸܡܙܵܐ ܥܵܨܹ̇ܝܢ ܗ̄ܘ̣ܵܘ ܠܹܗ ܕܢܸܦܪܘܿܥ ܕܲܢ̣ܣܲܒܼ : pb. 144 322 ܕܠܵܐ ܢܸܫܬܵܘܚܲܪ ܐ̄ܪܵܙܵܐ ܒܩܲܒܼܪܵܐ ܠܒܲܪ ܡ̣ܢ ܩܘܼܫܬܵܐ ܀ 323 : ܣܸܠܩܲܬ̤ ܐܸܠܦܵܐ ܛܥܝܼܢܲܬܼ ܐ̄ܪܵܙܵܐ ܕܦܘܼܪܩܵܢ ܥܲܡܡܹ̈ܐ 324 ܘܣܵܡܲܬ̤ ܥܘܼܬܼܪܵܗ ܒܲܣܦܵܪ ܝܲܡܵܐ ܘܲܦܢܵܬ̤ ܠܐܲܬܼܪܵܗ̇ ܀ 325 : ܐܲܝܟܵܐ ܕܛܸܥܢܲܬ̤ ܟܲܕܼ ܚܸܙܩܲܬ̤ ܗ̄ܘ̣ܵܬܼ ܕܬܸܪܕܹܿܐ ܠܥܘܼܡܩܵܐ 326 ܬܲܡ̇ܢ ܢܸܦܩܲܬ̤ ܟܲܕܼ ܢܵܓܹ̇ܕ ܠܵܗ̇ ܪܸܡܙܵܐ ܕܚܲܝܠܵܐ ܀ 327 : ܒܹܗ ܒܲܠܡܹܐܢܐ ܕܚܸܙܩܲܬ̤ ܬܲܡ̇ܢ ܢܵܚܲܬ̤ 328 ܕܪܲܒܿ ܡܲܠܵܚܹ̈ܐ ܕܩܵܐܹ̇ܡ ܗ̄ܘ̣ܵܐ ܒܵܗ̇ ܠܬܲܡ̇ܢ ܢܲܓܼܕܵܗ̇ ܀ 329 : ܒܐܲܬܼܪܵܐ ܕܒܲܠܥ݂ܹܐ ܢܘܼܢܵܐ ܠܝܵܘܢܵܢ ܬܲܡ̇ܢ ܣܵܡ̣ܹܗ 330 ܕܬܲܡ̇ܢ ܫܲܡ̣ܥܵܗ̇ ܠܗܵܝ̇ ܒܲܪܬܼ ܩܵܠܵܐ ܕܲܥܪ̣ܵܩ ܡܸܢܵܗ̇ ܀ 331 : ܢܦܲܩ̣ ܒܲܪ ܡܲܬܿܝ ܘܲܚܙ̣ܵܐ ܢܘܼܗܪܵܐ ܘܲܫ̣ܡܲܥ ܩܵܠܵܐ 332 ܕܕܼܵܡܹ̇ܐ ܟܠܹܗ ܠܗܵܘ̇ ܩܲܕܼܡ̇ܝܵܐ ܕܬܹܐܙܠ ܠܐܵܬܼܘܿܪ ܀ 333 : ܬܵܐ ܙܸܠ ܘܐܲܟܼܪܸܙ ܣܒܲܪܬܼܵܐ ܚܕܲܬܵܐ ܠܥܲܡܡܹ̈ܐ ܥܘܼܪ݁ܠܹܐ 334 ܕܗ̤ܘܲܝܬܿ ܐ̄ܪܵܙܵܐ ܫܲܠܡܵܐ ܐ̄ܪܵܙܵܟ ܒܝܲܕܼ ܣܘܼܥܪ݁ܵܢܹܐ ܀ 335 : ܡܸܛܠ ܗܵܕܹܐ ܩܒܲ݁ܪܬܵܟ ܟܲܕܼ ܚܲܝ ܘܦܸܬܚܹ̇ܬܼ ܒܐܲܦܲܝ̈ܟ 336 ܕܬܸܦܬܲܚ ܬܲܪܥܵܐ ܩܕܼܵܡ ܢܘܼܟܼܪ̈ܵܝܹܐ ܠܡܸܥܲܠ ܨܹܐܕܲܝ ܀ 337 : ܒܝܲܕܼ ܢܘܼܚܵܡܵܟ ܒܥܹ̇ܝܬܼ ܕܐܹܬܼܢܲܚܸܡ ܠܚܲܝܹ̈ܐ ܩܒܼܝܼܪܹ̈ܐ 338 ܗܵܐ ܐܲܠܸܦܬܵܟ ܦܘܼܪܩܵܢ ܚܲܝܲܝ̈ܟ ܦܪܘܿܩ ܠܐܲܒܿܝܼ̈ܕܹܐ ܀ 339 : ܬܵܐ ܙܸܠ ܘܐܲܟܼܪܸܙ ܦܘܼܪܩܵܢ ܚܲܝܹ̈ܐ ܠܡܝܼ̈ܬܹܐ ܕܢܘܼܓܼܪܵܐ 340 ܘܢܲܚܸܡ ܐܸܢܘܿܢ ܒܣܲܒܼܪܵܐ ܚܲܝܵܐ ܕܲܬܼܝܵܒܼܘܼܬܼܵܐ ܀ 341 : ܦܠܘܿܚܹܝܗ̇ ܠܐܲܪܥܵܐ ܕܫܸܡܥܵܐ ܕܐܸܕܼܢܵܐ ܕܪܸ̈ܥܝܵܢܲܝܗܘܿܢ 342 ܘܐܲܪܡ̇ܐ ܒܓܼܵܘܗ̇ ܙܲܪܥܵܐ ܛܵܒܼܵܐ ܕܕܸܚܠܲܬܼ ܩܘܼܫܬܵܐ ܀ 343 : ܥܩܘܿܪ ܙܝܼܙܵܢܹ̈ܐ ܕܲܦܬܲܟܼܪܘܼܬܼܵܐ ܕܲܙܪܲܥ ܒܝܼܫܵܐ 344 ܘܲܙܪܘܿܥ ܩܵܠܵܐ ܚܕܲܕܼ ܒܵܪܘܿܝܵܐ ܫܲܠܝܼܛ ܥܲܠ ܟܠ ܀ 345 : ܗܘ̤ ܠܲܡ ܐܲܠܦܹܗ ܐܘܼܪܚܵܐ ܕܥܲܡܡܹ̈ܐ ܟܲܕܼ ܠܵܐ ܨܵܒܹ̇ܐ 346 ܘܗܘ̤ ܠܹܗ ܐܲܠܸܦ ܕܙܵܕܹܩ ܗ̄ܘ̣ܵܐ ܠܹܗ ܠܡܸܪܚܲܡ ܥܲܡܡܹ̈ܐ ܀ 347 : ܩܢܵܐ ܒܘܼܝܵܢܵܐ ܕܦܵܪܘܿܫܘܼܬܼܵܐ ܒܲܪ ܐܲܒܼܪܵܗܵܡ 348 ܕܲܩܪ̣ܵܐ ܠܥܲܡܡܹ̈ܐ ܒܲܟܼܝܵܢܘܼܬܼܵܐ ܕܒܹܝܬܼ ܐܲܒܼܪܵܗܵܡ ܀ 349 : ܫܲܪܝܼ ܕܢܸܪܕܹܿܐ ܦܪܝܼܫ ܡ̣ܢ ܥܲܡܡܹ̈ܐ ܠܒܹܝܬܼ ܢܘܼܟܼܪ̈ܵܝܹܐ 350 ܘܲܪܕܼܵܐ ܒܐܘܼܪܚܵܐ ܠܘܲܥܕܵܐ ܕܐܵܬܼܘܿܪ ܐܲܝܟ ܕܐܸܬܼܦܲܩܲܕܼ ܀ 351 : ܐܵܠܦܹܗ ܩܵܠܵܐ ܕܲܟܼܡܵܐ ܪܲܒܵܐ ܡܕܼܝܼܢܲܬܼ ܐܵܬܼܘܿܪ 352 ܕܝܵܘܡܹ̈ܐ ܬܠܵܬܼܵܐ ܪܕܼܵܐ ܒܓܼܵܘ ܐܵܬܼܘܿܪ ܟܲܕܼ ܡܲܟܼܪܸܙ ܒܵܗ̇ ܀ 353 : ܓܠ̣ܵܐ ܘܚܵܘܝܼ ܠܹܗ ܐܵܦ ܪܲܒܿܘܼܬܼܵܗ̇ ܕܡ̣ܢ ܐܲܠܵܗܵܐ ܗ̄ܝܼ 354 ܘܒܼܐܝܼܕܹܗ ܐܸܬܵܬ̤ ܠܣܲܓܵܝܼܐܘܼܬܼܵܐ ܕܥܘܼܬܪܵܐ ܘܐ̄ܢܵܫܵܐ ܀ 355 ܫܲܪܝܼ ܕܢܸܥܘܿܠ ܡܲܪܕܹܿܐ ܝܵܘܡ̇ܐ ܒܡܸܨܥܲܬܼ ܫܘܼܩܹ̈ܝܗ̇ : pb. 145 356 ܘܥܲܡ ܡܲܪܕܿܝܼܬܹܗ ܫܲܪܝܼ ܒܩܵܠܵܐ ܡܠܸܐ ܠܘܼܚܵܡܵܐ ܀ 357 : ܐܲܟܼܪܸܙ ܘܐܸܡ݂ܲܪ ܒܐܸܕܼܢܲܝ̈ ܟܠܢܵܫ ܩܵܠܵܐ ܕܪܘܼܓܼܙܵܐ 358 ܕܢܝܼܢܘܹܐ ܡܕܝܼܢ̄ܬܵܐ ܡܸܬܼܗܲܦܟܵܐ ܠܵܗ̇ ܥܲܠ ܥܵܡܘܿܪܹ̈ܝܗ̇ ܀ 359 : ܬܲܚܸܡ ܩܸܨܵܐ ܠܐܲܪܒܿܥܝܼܢ ܝܵܘܡܝܼ̈ܢ ܠܫܘܼܪܵܪ ܡܸܠܵܘ̈ܗܝ 360 ܕܐܸܢ ܗܘ̤ ܕܦܵܢܹ̇ܝܢ ܘܐܸܢ ܠܵܐ ܣܵܥܲܪ ܐܲܟܼܡܵܐ ܕܲܓܼܙܲܪ ܀ 361 : ܠܵܐ ܗ̄ܘ̣ܵܐ ܗܦܘܼܟܼܝܵܐ ܐܲܟܼܪܸܙ ܒܲܠܚܘܿܕܼ ܒܲܪ ܥܸܒܼܪ̈ܵܝܹܐ 362 ܕܗܵܐ ܐܵܦ ܪ̈ܲܚܡܹܐ ܚ̣ܠܲܛ ܒܲܗܦܘܼܟܼܝܵܐ ܕܩܸܨܵܐ ܕܲܦܣܲܩ̣ ܀ 363 : ܒܩܵܠܹ̈ܐ ܕܚܝܼܠܹ̈ܐ ܐܲܪܗܸܒܼ ܐܸܢܘܿܢ ܠܩܲܫܝܲܝ̈ ܠܸܒܵܐ 364 ܕܢܲܚܸܬܼ ܐܸܢܘܿܢ ܡ̣ܢ ܪܵܡܘܼܬܼܵܐ ܠܘܵܬܼ ܡܘܼܟܵܟܼܵܐ ܀ 365 : ܒܦܲܪܙ̄ܠܵܐ ܩܲܫܝܵܐ ܓܲܙܪܹܗ ܠܟܹܐܒܼܵܐ ܕܣܘܼܥܪ̈ܵܢܲܝܗܘܿܢ 366 ܕܠܵܐ ܢܦܘܼܫ ܥܵܘ̣ܠܵܐ ܒܙܵܘܥܲܝ̈ ܢܲܦܫܵܐ ܐܲܝܟ ܡܲܣܝܘܼܬܼܵܐ ܀ 367 : ܣܲܡܵܐ ܕܥܲܙܝܼܙ ܣ̣ܵܡ ܠܹܗ ܠܫܘܼܚܢܵܐ ܕܪܸ̈ܥܝܵܢܲܝܗܘܿܢ 368 ܕܢܸܥܩܘܿܪ ܡܸܢܗܘܿܢ ܐܵܬܼܵܐ ܕܥܵܘ̣ܠܵܐ ܕܩܸܛܠܲܬ̤ ܐܸܢܘܿܢ ܀ 369 : ܩ̣ܥܵܐ ܟܵܪܘܿܙܵܐ ܐܲܝܟ ܫܝܼܦܘܼܪܵܐ ܒܢܝܼܢܘܹܐ ܡܕܝܼܢ̄ܬܵܐ 370 ܘܫܲܓܼܫ̣ܘܼܗ̇ ܓܲܠܠܹ̈ܐ ܕܩܵܠ ܦܸܬܼܓܼܵܡܵܘ̈ܗܝ ܠܡܲܠܝܲܬܼ ܚܘܼܬܼܪܵܐ ܀ 371 : ܢܫ݂ܲܒܼ ܒܵܗ̇ ܪ̈ܘܼܚܹܐ ܥܲܙܝܼ̈ܙܵܬܼܵܐ ܕܡܸܠܲܬܼ ܦܘܼܬܹܗ 372 ܘܪܸܥܠܲܬ̤ ܟܠܵܗ̇ ܕܩܪܝܼܒܼܵܐ ܗ̄ܘ̣ܵܬܼ ܠܘܵܬܼ ܡܲܦܘܼܠܬܵܐ ܀ 373 : ܐܲܪܗܸܒܼ ܩܵܠܹܗ ܠܡܲܠ̈ܟܹܿܐ ܘܡ̇ܟܹ̈ܐ ܘܟܼܠ ܡܘܼܫ̈ܚܵܬܼܵܐ 374 ܘܟܲܢܸܫ ܐܸܢܘܿܢ ܠܫܸܡܥܵܐ ܚܲܕܼܬܼܵܐ ܕܟܼܵܪܘܿܙܘܼܬܹܗ ܀ 375 : ܠܵܐ ܐܸܬܼܟܲܚܲܕܼ ܡ̣ܢ ܫܘܼܠܛܵܢܵܐ ܕܪܹܫܵܢܘܼܬܼܵܐ 376 ܘܠܵܐ ܫܩ݂ܲܠ ܒܐܲܦܹ̈ܐ ܕܥܘܼܬܼܪܵܐ ܘܬܼܵܓܼܵܐ ܕܝܲܩܝܼܪ ܡ̣ܢ ܟܠ ܀ 377 : ܫܡ݂ܲܥܘ ܦܸܬܼܓܼܵܡܵܘ̈ܗܝ ܥܲܡܵܐ ܘܡܲܠܟܵܐ ܘܙܵܥ̣ܘ ܘܐܸܬܼܒܲܠܗܝܼܘ 378 ܘܟܲܕܼ ܫܝܼܛ ܘܲܒܼܣܸܐ ܡܲܪܗܸܒܼ ܩܵܠܹܗ ܠܡܲܠܟܲܝ̈ ܐܵܬܼܘܿܪ ܀ 379 : ܟܸܢܫܝܼ̈ܢ ܐܸܬܼܛܲܝܲܒܼܘ ܗ̄ܘ̣ܵܘ ܠܡܸܫܡܲܥ ܡܸܠܬܹܗ 380 ܘܐܲܪܡܝܼ ܡܨܝܼܕܿܬܵܐ ܕܟܼܵܪܘܿܙܘܼܬܹܗ ܘܲܟܼܒ݂ܲܫ ܐܸܢܘܼܢ ܀ 381 : ܨܵܕܲܬ̤ ܡܸܠܬܹܗ ܠܲܥܠܲܝܡܘܼܬܼܵܐ ܘܲܠܣܲܝܒܿܘܼܬܼܵܐ 382 ܘܦܸܟܼܪܵܬ̤ ܪܲܗܛܵܐ ܕܟܼܠܗܘܿܢ ܬܸܓܼܡܹ̈ܐ ܒܩܲܠܝܼܠܘܼܬܼܵܗ̇ ܀ 383 : ܡܛܵܬ̤ ܒܲܪܬܼ ܩܵܠܵܐ ܕܟܼܵܪܘܿܙܘܼܬܹܗ ܠܡܲܠܟܵܐ ܕܐܵܬܼܘܿܪ 384 ܘܲܫܒ݂ܲܩ ܬܵܓܹܗ ܘܫܵܛ̣ ܫܘܼܠܛܵܢܹܗ ܘܝܲܩܲܪ ܡܸܠܬܹܗ ܀ 385 : ܐܲܟܼܪܸܙ ܩܵܠܵܐ ܕܲܡܠܹܐ ܚܲܫܵܐ ܠܟܼܠܹܗ ܥܲܡܵܐ 386 ܕܟܼܠܢܵܫ ܢܸܦܥܹܐ ܡ̣ܢ ܣܘܼܥܪ݁ܵܢܵܘܗܝ ܠܘܵܬܼ ܒܵܥܘܼܬܵܐ ܀ 387 : ܢܸܣܢܸܐ ܠܥܵܘ̣ܠܵܐ ܕܣܲܢܘܼܬܼ ܢܲܦܫܲܢ ܕܥܲܒܼ݂ܕܲܢ ܛܲܡ̈ܐܹܐ 388 ܘܢܸܪܚܲܡ ܩܘܼܫܬܵܐ ܕܫܲܦܝܼܪ ܒܲܫܡܹܗ ܘܲܒܼܣܘܼܥܪ̈ܵܢܵܘܗܝ ܀ 389 : ܢܠܘܼܛ ܠܲܚܛܝܼܬܼܵܐ ܕܦܸܪܣܲܬ̤ ܚܸܫܟܵܗ̇ ܥܲܠ ܪܸܥܝܵܢܲܢ 390 ܘܢܸܚܙܸܐ ܒܗܵܘܢܵܐ ܢܘܼܗܪܵܐ ܕܡܸܠܬܹܗ ܕܒܲܪ ܥܸܒܼܪ̈ܵܝܹܐ ܀ 391 ܢܲܥܢܸܐ ܢܲܦܫܲܢ ܒܦܘܼܠܚܵܢ ܨܵܘܡ̇ܐ ܡ̣ܢ ܚܘܼܬܚܵܬܹ̈ܐ : pb. 146 392 ܘܢܸܟܼܠܸܐ ܚܹܐܦܵܐ ܕܙܲܠܝܼܠܘܼܬܼܵܐ ܒܝܲܕܼ ܢܲܟܼܦܘܼܬܼܵܐ ܀ 393 : ܢܸܚܣܘܿܟ ܦܘܼܡܲܢ ܡ̣ܢ ܡܹܐܟܼܘܼܠܬܵܐ ܬܘܼܪܣܵܝ ܦܲܓܼܪܵܐ 394 ܘܢܸܟܼܠܸܐ ܢܲܦܫܲܢ ܡ̣ܢ ܦܘܼܠܚܵܢܵܐ ܕܥܵܠܘܿܒܼܘܼܬܵܐ ܀ 395 : ܐܵܦ ܚܲܝ̈ܘܵܬܸܿܐ ܢܨܘܼ̈ܡܢ ܥܲܡܲܢ ܡ̣ܢ ܬܘܼܪܣܵܝܵܐ 396 ܘܢܸܒܼܟܿܘܿܢ ܥܲܡܲܢ ܟܝܵܢܹ̈ܐ ܚܲܪ̈ܫܹܐ ܥܲܠ ܕܐܲܪܓܸܿܙܢܲܢ ܀ 397 : ܡܲܢ̣ܘܼ ܝܵ̇ܕܲܥ ܐܸܢ ܚܵܐܹ̇ܢ ܠܲܢ ܐܲܠܵܗ ܟܠܵܐ 398 ܘܡܲܥܒܲܪ ܡܸܢܲܢ ܚܸܡܬܼܵܐ ܕܪܘܼܓܼܙܹܗ ܘܠܵܐ ܡ̇ܘܒܸܿܕ ܠܲܢ ܀ 399 : ܚܙ̣ܵܐ ܗܵܘ̇ ܛܵܒܼܵܐ ܕܲܚܙܹܝܢ ܗ̄ܘ̣ܵܘ ܠܹܗ ܥܲܕܼܠܵܐ ܢܸܗܘܘܿܢ 400 ܕܬܵܒܼܘ ܥܵܘ̈ܠܹܐ ܘܚܲܠܸܦܘ ܚܸܡܬܹܗ ܠܘܵܬܼ ܬܲܪܥܘܼܬܼܵܐ ܀ 401 : ܐܲܥܒܸܿܕܼ ܐܢܘܿܢ ܕܢܸܣܢܘܿܢ ܥܵܘ̣ܠܵܐ ܟܲܕܼ ܠܵܐ ܨܵܒܹ̇ܝܢ 402 ܘܐܲܩܸܨ ܪ̈ܲܚܡܵܘܗܝ ܠܦܵܪܘܿܫܘܼܬܼܵܐ ܕܲܬܼܘܵܬܼ ܢܵܦܫܵܐ ܀ 403 : ܗܘ̤ ܢܓܲܕܼ ܐܸܢܘܿܢ ܒܪܸܡܙܵܐ ܟܲܣܝܵܐ ܠܘܵܬܼ ܝܲܕܲܥܬܹܗ 404 ܘܝܲܗ̣̄ܒܹܿܗ ܠܐܲܓܼܪܵܐ ܕܒܲܣܝܼܡܘܼܬܹܗ ܠܲܬܼܝܵܒܼܘܼܬܼܵܐ ܀ 405 : ܠܵܘ ܢܝܼܢܘܵܝܹ̈ܐ ܕܲܪܫܘܼܗ̇ ܠܐܘܼܪܚܵܐ ܕܲܬܼܝܵܒܼܘܼܬܼܵܐ 406 ܟܲܣܝܵܐ ܒܚܘܼܒܹܿܗ ܓܠ̣ܵܐ ܟܲܣܝܘܼܬܹܗ ܠܲܒܼܢܲܝ̈ ܒܲܝܬܹܿܗ ܀ 407 : ܒܗܘܿܢ ܗ̄ܘ̣ ܝܵܘܢܵܢ ܪܫܲܡ̣ ܦܸܠ̈ܐܬܼܵܐ ܕܲܥܬܼܝܼ̈ܕܼܵܬܼܵܐ 408 ܕܚܵܐܹ̇ܢ ܥܲܡܡܹ̈ܐ ܒܫܘܼܠܵܡ ܙܲܒܼܢܹ̈ܐ ܒܐܵܕܵܡ ܕܲܬܪܹܝܢ ܀ 409 : ܚ̣ܙܵܐ ܟܵܪܘܿܙܵܐ ܕܚܲܠܸܛ ܛܵܒܼܵܐ ܪ̈ܲܚܡܹܐ ܒܪܘܼܓܼܙܹܗ 410 ܘܐܲܟܼܪܝܼ ܣܲܓܿܝܼ ܕܠܵܐ ܐܸܫܬܲܠܲܡ ܦܘܼܣܩܵܢ ܡܸܠܵܘ̈ܗܝ ܀ 411 : ܦܥܵܐ ܠܹܗ ܕܢܸܪܕܹܿܐ ܒܐܘܼܪܚܵܐ ܕܝܲܨܪܹܗ ܐܲܝܟ ܕܲܒܼܩܲܕܡ̇ܐ 412 ܘܫܲܪܝܼ ܕܢܸܬܼܢܸܐ ܕܗܵܕܹܐ ܥܸܠܬܼܵܐ ܥܒܲܕܼܬܲܢܝ ܕܐܸܥܪܘܿܩ ܀ 413 : ܐܘܿܢ ܠܲܡ ܡ̇ܪܝܵܐ ܠܵܐ ܗ̄ܘ̣ܵܬܼ ܡܸܠܲܬܼܝ ܟܲܕܼ ܐܸܢܵܐ ܒܐܲܪܥܝܼ 414 ܡܸܛܠ ܗܵܢܵܐ ܩܲܕܿܡܹܬܼ ܥܸܪܩܹ̇ܬܼ ܕܠܵܐ ܐܸܫܬܲܕܲܪ ܀ 415 : ܝܵ̇ܕܲܥ ܗ̄ܘܹ̇ܝܬܼ ܓܹܝܪ ܕܐܲܠܵܗܵܐ ܐܲܢ̄ܬܿ ܣܲܓܝܼ ܪ̈ܲܚܡܹܐ 416 ܘܡܵܐ ܕܬܼܵܒܼܘ ܐ̄ܢܵܫܵܐ ܩܲܕܿܡ̇ܟ ܚܘܼܒܵܟ ܠܘܵܬܼ ܫܘܼܒܼܩܵܢܵܐ ܀ 417 : ܘܡܸܟܹܿܝܠ ܕܲܗܘܹ̇ܝܬܼ ܐܲܝܟ ܕܲܓܵܠܵܐ ܩܕܼܵܡ ܢܘܼܟܼܪ̈ܵܝܹܐ 418 ܦܲܩܵܚ ܕܐܸܡܘܼܬܼ ܘܠܵܐ ܐܸܬܼܟܲܢܹܐ ܢܒܼܝܵܐ ܕܫܘܼܩܪܵܐ ܀ 419 : ܛܵܒܼ ܟܸܪܝܲܬ̤ ܠܵܟ ܩ̣ܪܵܝܗܝ ܓܸܠܝܵܢܵܐ ܘܡܲܠܸܠ ܥܲܡܹܗ 420 ܘܦܲܢܝܼ ܠܡܵܪܹܗ ܥܕܲܡ̇ܐ ܠܡܵܘܬܵܐ ܡܛܵܬ̤ ܟܲܪܝܘܼܬܹܗ ܀ 421 : ܚܙ̣ܵܐ ܥܸܒܼܪܵܝܵܐ ܕܲܦܢ̣ܵܘ ܥܘܼܪ̈ܠܹܗ ܘܩܲܒܸܿܠ ܕܲܢܡܘܼܬܼ 422 ܕܠܵܐ ܒܸܣܡܵܬ̤ ܠܹܗ ܚܵܬܵܬܼ ܡܝܼ̈ܬܹܐ ܕܥܲܡܡܹ̈ܐ ܛܲܡ̈ܐܹܐ ܀ 423 : ܫܲܚ̣ܩܹܗ ܚܲܫܵܐ ܕܟܲܪܝܘܼܬܼ ܢܲܦܫܵܐ ܠܒܲܪ ܡ̣ܢ ܛܲܟܼܣܵܐ 424 ܘܲܓܼܒܼܵܐ ܡ̇ܘܬܵܐ ܛܵܒܼ ܡ̣ܢ ܚܲܝܹ̈ܐ ܕܠܵܐ ܢܸܬܿܕܲܓܲܠ ܀ 425 : ܫܒ݂ܲܩ ܠܲܡܕܼܝܼܢ̄ܬܵܐ ܘܲܢܦܲܩ̣ ܕܢܸܥܡܲܪ ܝܼܚܝܼܕܼܵܐܝܼܬܼ 426 ܟܲܕܼ ܚܵܐ̇ܲܕ ܗ̄ܘ̣ܵܐ ܕܕܼܵܡ ܢܸܫܬܲܠܲܡ ܦܣܵܩܵܐ ܕܲܦܣܲܩ ܀ 427 ܡܛܲܠܬܼܵܐ ܥܒܼ݂ܵܕܼ ܠܹܗ ܕܲܢܕܲܝܲܪ ܒܗ̇ ܒܲܡܠܸܐ ܙܲܒܼܢܵܐ : pb. 147 428 ܒܗܵܕܹܐ ܬܸܢܘܲܝ ܕܲܟܼܒܲܪ ܗܵܘܹ̇ܐ ܡܸܕܹܿܡ ܕܲܓܼܙܲܪ ܀ 429 : ܝܵ̇ܕܲܥ ܟܠܵܐ ܚܙ̣ܵܐ ܚܘܼܫܵܒܹܗ ܕܗܵܕܹܐ ܒܵܥܹ̇ܐ 430 ܘܢܲܓܼܕܹܿܗ ܡ̇ܪܹܗ ܠܘܵܬܼ ܚܵܘܣܵܢܵܐ ܒܝܕܼ ܢܸܣܝܵܢܵܐ ܀ 431 : ܐܵܘܥܝܼ ܪܸܡܙܵܐ ܩܲܠܝܼܠܵܐܝܼܬܼ ܫܪܘܿܪܵܐ ܕܩܲܪܐܵܐ 432 ܘܲܦܪ̣ܵܣ ܛܲܪ̈ܦܵܘܗܝ ܠܥܸܠ ܡ̣ܢ ܝܵܘܢܵܢ ܘܲܚܕܼܝܼ ܠܩܘܼܒܼܠܹܗ ܀ 433 : ܒܛܲܪ̈ܦܹܐ ܘܦܹܐܪܹ̈ܐ ܕܩܲܪܬܐ ܫܝܼܛܵܐ ܚܕܝܼ ܒܲܪ ܡܲܬܲܝ 434 ܕܲܚܙ̣ܵܐ ܬܲܗܪܵܐ ܕܡ̣ܢ ܫܹܠܝ ܝܼܥܑܵܐ ܘܲܛܥ݂ܲܢ ܦܹܐܪܹ̈ܐ ܀ 435 : ܛܥ̣ܵܐ ܟܲܪܝܘܼܬܹܗ ܒܗܲܢܝܼܐܘܼܬܼܵܐ ܕܪܸܚܡܲܬܼ ܦܹܐܪܹ̈ܐ 436 ܐܸܬܼܒܲܝܲܢ ܕܡ̇ܢܲܐ ܗ̄ܝܼ ܥܸܠܬܼܵܐ ܕܡ̣ܢ ܫܹܠܝ ܗܲܒܸܿܒܼ ܀ 437 : ܪܸܡܙܵܐ ܐܲܣܪܹ݂ܗ ܒܪܸܚܡܲܬܼ ܩܲܪܐܵܐ ܕܬܘܼܒܼ ܢܸܬܼܚܲܟܲܡ 438 ܕܡ̇ܐ ܫܵܒܹ̇ܠ ܠܹܗ ܢܸܚܲܫ ܣܲܓܿܝܼ ܘܢܹܐܠܲܦ ܥܸܠܬܹܗ ܀ 439 : ܗܵܘ̇ ܦܘܼܩܕܵܢܵܐ ܕܝܲܗ̣̄ܒܹܿܗ ܡܸܢܫܸܠܝ ܘܐܲܣܪܹ݂ܗ ܒܚܘܼܒܹܿܗ 440 ܗܦ̣ܲܟ ܘܲܕܠܵܐ ܒܹܗ ܘܝܼܒܸܫ ܡܸܢܹܫܠܝ ܘܐܲܟܼܪܝܼ ܠܩܘܼܒܼܠܹܗ ܀ 441 : ܠܫܵܘܒܵܐ ܩܲܫܝܵܐ ܪܡ݂ܲܙ ܦܘܼܩܕܵܢܵܐ ܘܲܢ̣ܫܲܒܼ ܡܸܢܫܹܠܝ 442 ܘܝܼܒܸܫ̣ ܩܲܪܬܵܐ ܘܲܚܡܵܘ̣ ܛܲܪ̈ܦܵܘܗܝ ܘܲܢ̣ܬܲܪܘ ܦܹܐܪ̈ܘܗܝ ܀ 443 : ܨܸܚܲܬ̤ ܫܸܡܫܵܐ ܒܪܹܫܹܗ ܕܝܵܘܢܵܢ ܥܲܙܝܼܙܵܐܝܼܬܼ 444 ܘܥܲܦ̣ ܬܸܢ̈ܚܵܬܼܵܐ ܘܟܸܪܝܲܬ̤ ܢܵܦܫܹܗ ܘܲܫܸܐܠ ܡ̇ܘܬܵܐ ܀ 445 : ܠܵܘ ܕܲܥܝܵܕܼܵܐ ܗ̄ܘ̣ ܫܵܘܒܵܐ ܕܲܗܘ̤ܵܐ ܥܲܠ ܟܵܪܘܿܙܵܐ 446 ܪܸܡܙܵܐ ܫܲܓܼܪܹܗ ܠܒܲܪ ܡ̣ܢ ܛܲܟܼܣܵܐ ܒܚܲܡܝܼܡܘܼܬܼܵܐ ܀ 447 : ܗܵܘ̇ ܦܘܼܩܕܵܢܵܐ ܕܫܲܓܼܫܹܗ ܠܝܲܡܵܐ ܕܠܵܐ ܒܲܥܝܵܕܼܵܐ 448 ܗܘ̤ܝܘܼ ܕܫܲܓܼܪܹܗ ܠܨܸܡܚܵܐ ܕܫܸܡܫܵܐ ܠܒܲܪ ܡ̣ܢ ܛܲܟܼܣܵܐ ܀ 449 : ܐܲܠܦܹܗ ܒܝܲܡܵܐ ܕܠܵܐ ܢܸܬܼܥܲܣܲܩ ܒܐܘܼܪܚܵܐ ܕܥܲܡܡܹ̈ܐ 450 ܘܟܼܵܘܢܹܗ ܒܩܲܪܬܵܐ ܕܠܵܐ ܬܸܟܼܪܸܐ ܠܹܗ ܒܚܲܝܹ̈ܐ ܕܐ̄ܢܵܫܵܐ ܀ 451 : ܪܲܒܵܐ ܗܘ̤ܵܐ ܠܹܗ ܫܪܘܿܪܵܐ ܕܩܲܪܐܵܐ ܘܚܲܟܸܿܡ ܢܲܦܫܹܗ 452 ܘܐܲܣܪܹ̣̰ܗ ܒܚܘܼܒܵܐ ܠܘܵܬܼ ܚܲܛܵܝܹ̈ܐ ܟܲܕܼ ܠܵܐ ܨܵܒܹ̇ܐ ܀ 453 : ܗܘ̤ܵܐ ܬܲܠܡܝܼܕܼܵܐ ܡܠܝܼܠܵܐ ܠܚܲܪܫܵܐ ܢܒܼܝܼܵܐ ܠܩܲܪܬܵܐ 454 ܘܝܼܠܸܦ ܣܸܦܪܵܐ ܩܢܹܐ ܒܘܼܝܵܢܵܐ ܡ̣ܢ ܫܲܬܿܝܼܩܵܐ ܀ 455 ܩ̣ܒܲܥ ܠܹܗ ܫܵܘܒܵܐ ܕܥܲܠ ܗܲܕܵܡ̇ܘ̈ܗܝ ܚܲܫܵܐ ܒܠܸܒܹܿܗ 456 ܘܫܲܪܝܼ ܚܵܢܹ̇ܐ ܒܝܲܕܼ ܢܸܣܝܵܢܵܐ ܠܘܵܬܼ ܚܵܘܣܵܢܵܐ ܀ 457 ܐܲܠܦܸܗ ܐ̄ܪܵܙܵܐ ܕܲܒܼܫܲܬܿܝܼܩܵܐ ܚܘܼܒܵܐ ܘܪ̈ܲܚܡܹܐ : pb. 148 458 ܘܦܲܫܸܩ ܐܸܢܹܝܢ ܒܝܲܕܼ ܓܸܠܝܵܢܵܐ ܕܠܵܐ ܬܸܟܼܪܸܐ ܠܹܗ ܀ 459 : ܠܥܸ݂ܙ ܠܹܗ ܪܸܡܙܵܐ ܒܚܲܕܼ ܒܲܪܬܼ ܩܵܠܵ ܐܲܝܟ ܠܸܫܵܢܹܗ 460 ܕܥܲܠ ܡ̇ܢ ܐܲܟܼܪܝܼܬܿ ܥܲܠ ܫܲܬܿܝܼܩܵܐ ܕܗܲܒܸܿܒܼ ܡܸܢܫܹܠܝ ܀ 461 : ܠܡܵܢ ܐܲܣܝܼܪ ܐܲܢ̄ܬܿ ܒܚܘܼܒܵܐ ܫܲܠܡܵܐ ܒܲܡܚܲܝܼ̈ܠܵܬܼܵܐ 462 ܘܠܵܐ ܩܵܪܹ̇ܒܼ ܐܲܢ̄ܬܿ ܠܲܫܒܼܝܼ̈ܚܵܬܼܵܐ ܕܩܵܢ̇ܝܢ ܐ̄ܢܵܫܵܐ ܀ 463 : ܠܡܵܢ ܡܲܚܸܒܼ ܐܲܢ̄ܬܿ ܠܲܕܠܵܐ ܕܝܼܠܵܟ ܘܣܢܹ̇ܝܬܿ ܕܝܼܠܵܟ 464 ܘܲܠܡܵܢ ܩܵܨ̇ܦܲܬܿ ܒܚܲܝܹ̈ܐ ܕܐ̄ܢܵܫܵܐ ܐܲܝܟ ܠܵܐ ܐ̄ܢܵܫܵܐ 465 : ܠܡܵܢ ܠܵܐ ܥܵܐ̇ܠܲܬܿ ܒܕܼܝܼܢܵܐ ܟܹܐܢܵܬ ܥܲܡ ܚܘܼܫܵܒܲܝ̈ܟ 466 ܘܐܲܢ̄ܬܿ ܒܵܟ ܕܵܐܹ̇ܢ ܥܲܡ ܪܸܥܝܵܢܵܟ ܒܗܵܠܹܝܢ ܕܝܼܠܵܟ ܀ 467 : ܐܲܝܟܵܐ ܛܲܒܿܝܼܥ ܝܲܨܪܵܐ ܥܝܼܪܵܐ ܕܦܵܪܘܿܫܼܘܼܬܼܵܟ 468 ܕܠܵܐ ܡܲܪܓܸܿܫ ܐܲܢ̄ܬܿ ܒܲܟܼ̈ܢܵܘܵܬܼܵܟ ܐܲܝܟ ܕܲܒܼܕܼܝܼܠܵܟ ܀ 469 : ܠܵܟ ܟܸܪܝܲܬ̤ ܠܵܟ ܥܲܠ ܚܘܼܒܵܠܵܐ ܕܩܲܪܐܵܐ ܚܲܪܫܵܐ 470 ܟܡܵܐ ܠܝܼ ܬܸܟܼܪܼܐ ܥܲܠ ܡܲܠܵܠܹ̈ܐ ܕܨܝܼܪܝܼܢ ܒܲܩܢܘܿܡܝ ܀ 471 : ܠܵܟ ܐܲܥܝܼܩܵܟ ܫܵܘܒܵܐ ܓܲܠܝܵܐ ܒܓܼܘܼܫܡܵܐ ܕܲܠܒܲܪ 472 ܠܝܼ ܕܹܝܢ ܫܲܚܩ݂ܲܢܝ ܥܵܘ̣ܠܵܐ ܟܲܣܝܵܐ ܕܚܘܼܒܵܠ ܐ̄ܢܵܫܵܐ ܀ 473 : ܐܲܢ̄ܬܿ ܥܲܠ ܫܝܼܛܵܐ ܩܢܹܝܬܿ ܚܵܘܣܵܢܵܐ ܘܚܲܫܵܐ ܪܲܒܵܐ 474 ܟܡܵܐ ܕܹܝܢ ܐܸܚܘܼܣ ܥܲܠ ܝܲܩܝܼܪܹ̈ܐ ܕܦܵܢܹ̇ܝܢ ܨܹܐܕܲܝ ܀ 475 : ܚܙ̣̱ܝܼ ܪܸܒܿܘܵܬܵܐ ܬܲܪܬܲܥܸܣܪܹ̈ܐ ܕܫܲܒܼܪܹ̈ܐ ܙܥܘܼܪܹ̈ܐ 476 ܘܲܡܬܼܘܿܚ ܗܵܘܢܵܟ ܠܘܵܬܼ ܡܸܢܝܵܢܵܐ ܕܟܼܠܹܗ ܀ 477 : ܚܘܼܣ ܒܲܪ ܡܲܬܲܝ ܕܠܵܐ ܢܸܬܼܚܲܒܲܠ ܟܲܪܟܼܵܐ ܪܲܒܵܐ 478 ܠܝܼ ܐܸܬܿܕܲܡ̇ܐ ܒܝܲܕܼ ܚܵܘܣܵܢܵܐ ܠܘܵܬܼ ܩܲܪ̈ܝܼܒܿܝܼܟ ܀ 479 : ܡ̇ܢ ܝܵ̇ܬܲܪ ܐܲܢ̄ܬܿ ܒܚܘܼܒܵܠ ܐܲܬܼܪܵܐ ܕܡ̇ܘܒܸܿܕܼ ܪܘܼܓܼܙܵܐ 480 ܠܵܐ ܐ̄ܢܵܫ ܡ̇ܘܕܹܿܐ ܠܲܫܡܵܐ ܕܐܝܼܬܼܘܼܬܼܝ ܒܓܼܵܘ ܕܲܚܝܼܚܵܐ ܀ 481 : ܬܪܘܨ ܨܸܒܼܝܵܢܵܐ ܠܢܝܼܫܵܐ ܕܪ̈ܲܚܡܲܝ ܘܲܚܢܲܝ ܠܩܘܼܒܼܠܹܗ 482 ܕܡܸܛܠ ܗܵܕܹܐ ܩܪܹܝܬܼܵܟ ܨܹܐܕܲܝ ܕܒܼܝܼ ܬܸܬܿܕܲܡܸܐ ܀ 483 : ܕܵܘܩܵܐ ܣܵܡ̇ܬܵܟ ܕܬܲܦܢܸܐ ܨܹܐܕܲܝ ܠܥܲܡܡ̈ܐ ܕܲܛܥ̣ܵܘ 484 ܦܪܘܿܣ ܦܸܬܼܓܼܵܡܲܝ̈ܟ ܒܲܕܼܡܘܼܬܼ ܢܸܫ̈ܒܹܿܐ ܠܨܲܝܕܼܵܐ ܕܐ̄ܢܵܫܵܐ ܀ 485 : ܡܨܝܼܕܿܬܵܐ ܕܚܘܼܒܵܐ ܥܬܼܝܼܕ ܐ̄ܢܵܐ ܕܐܸܦܪܘܿܣ ܥܲܠ ܟܠ ܥܲܡܡܝܼ̈ܢ 486 ܘܪܸܫܡܹ̇ܬܼ ܒܐܝܼܕܲܝ̈ܟ ܦܘܼܪܩܵܢ ܟܠܵܐ ܒܝܲܕܼ ܢܝܼܢܘܵܝܹ̈ܐ ܀ 487 : ܠܐܲܪܒܲܥܦܸܢ̈ܝܵܢ ܡ̇ܬܼܿܚ ܐ̄ܢܵܐ ܠܵܗ̇ ܠܸܣܓܼܕܲܬܼ ܡ̇ܪܘܼܬܼܝ 488 ܘܗܵܐ ܚܵܘܝܼܬܵܗ̇ ܒܝܲܕܼ ܣܘܼܥܪ̈ܵܢܹܐ ܠܢܝܼܢܘܹܐ ܕܲܦܢܵܬ̤ ܀ 489 : ܚܲܝܕܼ ܡ̣ܢ ܓܸܢܣܵܟ ܥܬܼܝܼܕܼ ܐ̄ܢܵܐ ܕܐܹܣܝܼܡ ܐܲܝܟ ܪܲܒܿܚܲܝܠܵܐ 490 ܘܗܵܐ ܒܲܕܸܿܩܬܵܗ̇ ܠܙܵܟܼܘܼܬܼܝ ܕܲܥܠܵܘܗܝ ܒܝܲܕܼ ܢܸܨܚܵܢܲܝ̈ܟ ܀ 491 : ܒܝܲܕܼ ܒܲܪܢܵܫܵܐ ܡܲܦܢܹܐ ܐ̄ܢܵܐ ܟܠ ܠܘܵܬܼ ܗܲܝܡܵܢܘܼܬܼܝ 492 ܒܛܘܼܦܣܵܐ ܕܝܼܠܹܗ ܩܪܹܝܬܼ ܢܝܼܢܘܵܝܹ̈ܐ ܠܟܼܪܘܿܙܘܼܬܼܵܐ ܀ pb. 149 493 : ܠܥܲܡܡܹ̈ܐ ܘܥܲܡܵܐ ܡܟܲܢܸܫ ܠܲܚܕܼܵܐ ܒܚܘܼܒܵܐ ܕܲܠܘܵܬܼܝ 494 ܘܕܸܪܫ̇ܬܼ ܐܘܼܪܚܵܐ ܩܕܼܵܡ ܡܹܐܬܼܝܼܬܹܗ ܒܐܘܼܪܚܵܐ ܕܐܵܬܼܘܿܪ ܀ 495 : ܒܹܗ ܫܵܪܹܐ ܐ̄ܢܵܐ ܣܝܵܓܼ ܢܵܡܘܿܣܵܐ ܕܒܲܐܦܲܝ̈ ܥܲܡܡܹ̈ܐ 496 ܒܗܵܕܹܐ ܬܸܢܘܲܝ ܩܪܹܝܬܼ ܫܲܕܲܪܬܵܟ ܠܒܹܝܬܼ ܢܘܼܟܼܪ̈ܵܝܹܐ ܀ 497 : ܒܲܝܐܹܗ ܟܲܣܝܵܐ ܐ̄ܪܵܙܵܢܵܐܝܼܬܼ ܠܒܲܪ ܥܸܒܼܪ̈ܵܝܹܐ 498 ܕܠܵܐ ܬܸܟܼܪܸܐ ܠܹܗ ܒܦܘܼܢܵܝ ܥܲܡܡܹ̈ܐ ܕܲܚ̣ܝܵܘ ܒܐܝܼܕܼܵܘ̈ܗܝ ܀ 499 : ܐܲܠܦܹܗ ܒܕܝܼܠܹܗ ܕܢܸܪܚܲܡ ܕܝܼܠܹܗ ܐܲܝܟ ܦܵܪܘܿܫܵܐ 500 ܘܒܲܕܸܿܩ ܒܐܝܼܕܹܗ ܦܘܼܪܩܵܢ ܥܲܡܡܹ̈ܐ ܕܲܟܼܣܸܐ ܒܥܲܡܵܐ ܀ 501 : ܚܵܘܝܹܗ ܒܐܘܼܪܚܵܐ ܚܕܲܬܵܐ ܕܟܼܵܪܘܙܘܼܬܼܵܐ 502 ܘܲܕܼܪܲܫ ܒܐܝܼܕܹܗ ܫܒܼܝܼܠܵܐ ܕܫܲܝܢܵܐ ܠܘܲܥܕܵܐ ܕܚܲܝܹ̈ܐ ܀ 503 : ܒܗܵܕܹܐ ܬܸܢܘܲܝ ܡܲܬ̣ܚܹܗ ܠܪܲܗܛܵܐ ܕܲܢܒܼܝܼܘܼܬܼܵܐ 504 ܘܬܲܚܡܹܗ ܒܥܲܡܵܐ ܘܐܲܦܩܹܗ ܠܥܲܡܡܹ̈ܐ ܒܝܲܕܼ ܒܲܪ ܡܲܬܲܝ ܀ 505 : ܠܘܵܬܼ ܫܘܼܠܵܡܵܐ ܕܟܼܵܪܘܿܙܘܼܬܹܗ ܚܵܐܲܪ ܗ̄ܘ̣ܵܐ ܟܠ 506 ܘܚܵܘܝܹܗ ܒܐܝܼܕܹܗ ܠܨܲܠܡܵܐ ܦܲܐܝܵܐ ܕܲܟܼܣܸܐ ܒܐ̄ܪܵܙܵܐ ܀ 507 : ܒܪܝܼܟ ܕܲܪܫܲܡ̣ ܠܲܢ ܒܝܲܕܼ ܒܲܪ ܡܲܬܲܝ ܦܘܼܢܵܝ ܚܲܝܲܝ̈ܢ 508 ܬܵܘܕܿܝܼ ܠܟܲܣܝܵܐ ܕܲܓ̣ܠܵܐ ܒܕܝܼܠܲܢ ܥܲܠ ܟܲܣܝܘܼܬܹܗ ܀ 1 : ܥܘܼܬܼܪܵܐ ܪܲܒܵܐ ܣܵܡ̣ ܒܵܪܘܿܝܵܐ ܠܓܼܵܘ ܡ̣ܢ ܣܸܦܪܹ̈ܐ 2 ܘܟܲܣܝܹܗ ܒܐ̄ܪܵܙܵܐ ܥܲܕܼ ܡܸܫܬܲܠܲܡ ܕܲܦܣܝܼܩ ܀ 3 : ܦܪ݂ܲܣ ܦܸܠ̈ܐܬܼܵܐ ܒܲܕܼܡܘܼܬܼ ܢܲܚܬܵܐ ܥܲܠ ܐܵܬܼ̈ܘܵܬܼܵܐ 4 ܕܠܵܐ ܢܫܘܼܛܵܢܵܝ̈ܗܝ ܥܲܝܢܲܝ̈ ܒܸܣܪܵܐ ܠܓܼܵܙܵܐ ܕܪܘܼܚܵܐ ܀ 5 : ܟܲܣܝܼ ܥܘܼܬܼܪܹܗ ܡ̣ܢ ܫܲܒܼܪܘܼܬܼܵܐ ܕܠܵܐ ܝܼܕܲܥܬܼܵܐ 6 ܥܲܕܼ ܡܸܬܼܓܲܡܪܵܐ ܘܟܸܢ ܦܵܬܲܚ ܠܵܗ̇ ܠܬܲܪܥܵܐ ܕܪ̈ܲܚܡܵܘܗܝ ܀ 7 : ܐܲܪܡܝܼ ܩܸܢܛܵܐ ܥܲܠ ܝܵܕܲܘܿܥܹ̈ܐ ܕܲܕܼܝܵܬܹܩܵܘ̈ܗܝ 8 ܕܢܹܐܪܲܒܼ ܣܲܓܿܝܼ ܩܕܼܵܡ ܥܲܝܢܲܝ̈ܗܘܿܢ ܚܹܝܠ ܚܸܟܼ̈ܡܵܬܹܐ ܀ 9 : ܠܵܐ ܐܲܫܠܸܛ ܗ̄ܘ̣ܵܐ ܥܲܠ ܟܲܣ̈ܝܵܬܹܗ ܫܲܒܼܪܲܝ ܠܸܒܵܐ 10 ܕܠܵܐ ܢܸܬܼܒܲܣ̈ܝܵܢ ܝܲܩܝܼܪ̈ܵܬܹܗ ܒܪܲܝܘܼܬܼ ܢܲܦܫܵܐ ܀ 11 : ܫܒܲܪ ܗ̄ܘ̣ܵܐ ܝܵܪܬܵܐ ܘܠܵܐ ܣܵܦܹ̇ܩ ܗ̄ܘ̣ܵܐ ܢܕܲܒܲܪ ܥܘܼܬܼܪܹܗ 12 ܘܐܲܝܟ ܢܘܼܟܼܪ̈ܵܝܹܐ ܒܛܲܝܒܿܘܼ ܝܲܗ̣̄ܒܼ ܠܲܢ ܡ̣ܢ ܡܲܪ̈ܗܵܛܵܘܗܝ ܀ 13 : ܘܟܲܕܼ ܛܵܒܼ ܒܲܕܸܿܩ ܥܲܠ ܟܵܣ̈ܝܵܬܹܗ ܒܝܲܕܼ ܬܘܼܩܵܢܵܘ̈ܗܝ 14 ܠܦܘܼܪܩܵܢ ܚܲܝܲܝ̈ܢ ܟܲܣܝܹܗ ܒܐ̄ܪܵܙܵܐ ܥܕܲܡ̇ܐ ܠܚܲܪܬܵܐ ܀ 15 : ܓ̣ܒܼܵܐ ܚܲܕܼ ܥܲܡܐ ܘܲܩ̣ܪܵܝܗܝ ܒܲܫܡܹܗ ܐܲܝܟ ܝܵܪܘܿܬܼܵܐ 16 ܕܢܸܦܬܲܚ ܒܐܝܼܕܹܗ ܓܲܙܵܐ ܕܪ̈ܲܚܡܵܘܗܝ ܠܟܼܠܗܘܿܢ ܥܲܡܡܹ̈ܐ ܀ pb. 135 17 : ܘܲܒܼܪܵܐ ܕܲܚܙ̣ܵܐ ܕܲܩܪܹܐ ܒܲܫܡܵܐ ܘܦܲܪܝܼܫ ܡ̣ܢ ܟܠ 18 ܚܲܛܦܹ݂ܗ ܚܘܼܬܪܵܐ ܕܠܵܐ ܒܘܼܝܵܢܵܐ ܘܒܲܣܲܪ ܥܠ ܟܠ ܀ 19 : ܒܥܲܝܢܲܝ̈ ܒܸܣܪܵܐ ܚܵܪ̣ ܒܐܵܬܼ̈ܘܵܬܼܵܐ ܛܠܸܐ ܪܸܥܝܵܢܵܐ 20 ܘܠܵܐ ܐܸܬܼܒܲܩܝܼ ܒܙܵܘܥܹ̈ܐ ܕܢܲܦܫܵܐ ܒܚܹܝܠ ܟܲܣ̈ܝܵܬܼܵܐ ܀ 21 : ܣܒܲܪ ܠܹܗ ܫܲܒܼܪܵܐ ܕܕܝܼܠܹܗ ܒܲܠܚܘܿܕܼ ܐܝܼܬܼܵܘܗܝ ܥܘܬܼܪܵܐ 22 ܘܒܲܣܲܪ ܘܐܲܫܝܼܛ ܠܲܟܼܢܵܘܵܬܹܗ ܒܚܘܼܬܼܪܵܐ ܣܲܟܼܠܵܐ ܀ 23 : ܠܵܐ ܝܵ̇ܕܲܥ ܗ̄ܘ̣ܵܐ ܕܡܸܛܠ ܟܠܵܐ ܡܝܲܩܲܪ ܡ̣ܢ ܟܠ 24 ܕܗܵܘ̇ ܕܲܟܼܣܸܐ ܒܹܗ ܡܫܲܝܸܢ ܟܠܵܐ ܥܲܡ ܡ̇ܪܹܟܿܠ ܀ 25 : ܒܗܵܕܹܐ ܐܘܼܪܚܵܐ ܕܓܲܒܼܘܼܬܼ ܥܲܡܵܐ ܪܕܵܪܘ ܐܵܦ ܟܹܐܢܹ̈ܐ 26 ܘܡ̣ܢ ܝܲܬܿܝܼܪܘܼ ܚܲܫܒ݂ܿܘܼܗܝ ܠܪܲܗܛܵܐ ܕܲܠܵܘܵܬܼ ܥܲܡܡܹ̈ܐ ܀ 27 : ܐܵܦ ܢܵܡܘܿܣܵܐ ܚܲܝܸܠ ܐܸܢܘܿܢ ܠܘܵܬܼ ܕܲܟܼܬܼܝܼ̈ܒܼܵܢ 28 ܘܐܲܛܸܢ ܐܸܢܘܿܢ ܒܪܸܚܡܲܬܼ ܥܲܡܵܐ ܠܡܸܣܢܵܐ ܥܲܡܡܹ̈ܐ ܀ 29 : ܠܵܐ ܪܓܼܝܼܓܼܝܼܢ ܗ̄ܘ̣ܵܘ ܕܢܸܗܘܘܿܢ ܥܘܼܪ̈ܠܹܐ ܐܲܝܟ ܒܲܝܬܵܝܹ̈ܐ 30 ܕܕܲܠܡܵܐ ܢܸܦܘܿܩ ܥܲܡܵܐ ܓܲܒܼܝܵܐ ܡ̣ܢ ܝܵܪܬܿܘܼܬܹܗ ܀ 31 : ܠܵܐ ܡܢܵܚܝܼܢ ܗ̄ܘ̣ܵܘ ܒܐܝܼܙܓܲܕܿܘܼܬܹܗ ܕܲܠܘܵܬܼ ܥܲܡܡܹ̈ܐ 32 ܘܣܵܗܹ̇ܕܼ ܝܵܘܢܵܢ ܕܟܲܕܼ ܐܸܫܬܲܕܲܪ ܥܪܲܩ ܘܐܸܬܿܛܲܫܝܼ ܀ 33 : ܫܡ݂ܲܥ ܥܸܒܼܪܵܝܵܐ ܩܵܠ ܢܘܼܚܵܡܵܐ ܕܚܵܝܑܬܼ ܡܝܼ̈ܬܹܗ 34 ܘܐܲܟܼܪܝ ܣܲܓܿܝܼ ܕܕܲܠܡܵܐ ܚܵܐܹ̇ܝܢ ܘܡ̇ܐܹܬܼ ܥܲܡܵܐ ܀ 35 : ܣܒܲܪܬܼܵܐ ܚܲܕܲܬܵܐ ܢܸܦܠܵܬ̤ ܒܐܸܕܼܢܵܘ̈ܗܝ ܕܒܲܪ ܥܸܒܼܪ̈ܵܝܹܐ 36 ܘܐܲܚ̣ܕܹܿܗ ܓܘܼܢܚܵܐ ܒܛܸܒܵܐ ܚܲܕܼܬܼܵܐ ܕܦܘܼܢܝܵ ܥܲܡܡܹ̈ܐ ܀ 37 : ܠ̣ܒܸܫ ܟܲܪܝܘܼܬܼܵܐ ܕܠܵܐ ܒܘܼܝܵܐܐ ܥܲܠ ܡ̇ܐ ܕܲܫܡ݂ܲܥ 38 ܘܲܪܢܵܐ ܕܢܸܥܪܘܿܩ ܘܠܵܐ ܢܸܫܬܲܕܲܪ ܒܐܘܪܚܵܐ ܕܚܲܢܦܹ̈ܐ ܀ 39 : ܓܙܝܼܪܵܐ ܕܒܸܣܪܵܐ ܫܡ݂ܲܥ ܥܲܠ ܥܘܼܪ̈ܠܹܐ ܕܚܲܐܹ̈ܝܢ ܡܲܓܵܢ 40 ܘܲܚܠܵܦ ܢܲܚܬܵܐ ܣܕܲܩ ܪܸܥܝܵܢܹܗ ܒܝܲܕܼ ܦܘܼܠܵܓܼܵܐ ܀ 41 : ܩ̣ܪܲܝܗܝ ܓܸܠܝܵܢܵܐ ܘܡܲܠܸܠ ܥܲܡܹܗ ܐ̄ܪܵܙܵܢܵܐܝܼܬܼ 42 ܕܦܘܿܩ ܟܲܢܸܫ ܠܝܼ ܥܵܪ̈ܒܹܿܐ ܡܠܝܼ̈ܠܹܐ ܠܲܛܝܪ ܚܲܝܹ̈ܐ ܀ 43 : ܩܘܼܡ ܦܘܿܩ ܐܲܟܼܪܸܙ ܩܵܠ ܦܘܼܪܩܵܢܵܐ ܒܹܝܬܼ ܛܲܒܿܝܼܥܹ̈ܐ 44 ܘܐܲܥܝܼܪ ܐܸܢܘܿܢ ܒܩܵܠ ܦܸܬܼܓܼܵܡܲܝ̈ܟ ܠܕܲܡ̈ܟܹܿܐ ܕܥܵܘܼܠܵܐ ܀ 45 : ܬܵܐ ܪܕܲܝ ܒܐܘܼܪܚܵܐ ܕܟܼܵܪܘܿܙܘܼܬܼܵܐ ܠܒܹܝܬܼ ܢܘܼܟܼܪ̈ܵܝܹܐ 46 ܘܐܲܦܸܠ ܐܸܢܘܿܢ ܐܘܼܪܚܵܐ ܚܕܲܬܵܐ ܕܣܸܓܼܕܲܬܼ ܡ̇ܪܘܼܬܢܼܝ ܀ 47 : ܬܵܐ ܙܸܠ ܫܲܝܸܢ ܪ̈ܓܼܝܼܙܹܐ ܕܲܢܦܲܩ̣ܘ ܡ̣ܢ ܒܲܝܬܵܝܘܼܬܼܝ 48 ܘܪܲܥܵܐ ܐܸܢܘܿܢ ܒܝܲܕܼ ܛܲܝܒܿܘܼܬܼܵܐ ܠܘܵܬܼ ܟܹܐܢܘܼܬܼܵܐ ܀ 49 : ܬܵܠ ܙܸܠ ܘܲܣܥܘܿܪ ܟܪ̈ܝܼܗܹܐ ܕܐܲܓܲܪܘ ܒܟܹܐܒܹ̈ܐ ܕܥܵܘ̣ܠܵܐ 50 ܘܲܒܼܝܲܕܼ ܡܸܠܲܝ̈ܟ ܟܐܝܼ ܒܐܸܫܵܬܸܲܐ ܕܪܸ̈ܥܝܵܢܲܝܗܘܿܢ ܀ pb. 136 51 : ܣܲܒܼ ܠܵܟ ܣܲܡܵܐ ܡ̣ܢ ܒܹܝܬܼ ܓܲܙܵܐ ܕܟܲܣܝܘܼܬܼ ܡ̇ܪܘܼܬܼܝ 52 ܘܲܥܨܘܿܒܼ ܐܸܢܘܿܢ ܒܲܬܼܝܵܒܼܘܼܬܼܵܐ ܠܘܵܬܼ ܫܘܼܒܼܩܵܢܵܐ ܀ 53 : ܚܢܵܢܵܐ ܘܪ̈ܲܚܡܹܐ ܡܲܕܹܿܟ ܘܐܲܫܩܵܐ ܠܪܸ̈ܥܝܵܢܲܝܗܘܿܢ 54 ܘܐܲܫܝܼܓܼ ܡܸܢܗܘܿܢ ܒܣܲܡ ܚܲܠܝܘܼܬܼܵܐ ܬܸܛܪܵܐ ܕܥܵܘ̣ܠܵܐ ܀ 55 : ܣܲܒܼ ܠܲܡܦܹܝܕܼܵܐ ܕܢܘܼܗܪܵܐ ܕܝܼܕܲܥܬܼܝ ܘܣܝܼܡ ܒܥܲܝܢܲܝ̈ܗܘܿܢ 56 ܘܪܕܘܿܦ ܡܸܢܗܘܿܢ ܚܸܫܟܵܐ ܕܛܘܼܥܝܲܝ ܕܣܲܡܝܼ ܐܵܢܘܿܢ ܀ 57 : ܡܲܕܸܿܟ ܐܸܢܘܿܢ ܠܲܕܼܠܵܐ ܗܵܘܢܵܐ ܒܡܸܠܚܵܐ ܕܝܼܕܲܥܬܼܝ 58 ܕܢܸܩܢܘܿܢ ܒܐܝܼܕܲܝ̈ܟ ܛܲܥܡܵܐ ܚܲܠܝܵܐ ܕܓܲܕܼ ܒܵܪܘܿܝܵܐ ܀ 59 : ܚܵܘܵܐ ܠܘܼܩܕܼܵܡ ܩܲܫܝܼܘܼܬܼ ܡܸܠܹ̈ܐ ܩܕܼܵܡ ܣܘܼܥܪ̈ܵܢܹܐ 60 ܘܐܸܢܗܘ̤ ܕܚܵܫ̇ܝܼܢ ܒܲܝܲܐ ܐܸܢܘܿܢ ܒܩܵܠ ܫܘܼܒܼܩܵܢܵܐ ܀ 61 : ܙܲܝܸܢ ܢܲܦܫܵܟ ܒܚܹܝܠ ܥܘܼܕܼܪܵܢܵܐ ܐܲܠܵܗܵܝܵܐ 62 ܘܚܘܿܬܼ ܠܐܵܓ̣ܘܿܢܵܐ ܘܕܘܼܫ ܠܲܚܛܝܼܬܼܵܐ ܕܩܸܛܠܲܬ̤ ܐ̄ܢܵܫܵܐ ܀ 63 : ܐܲܚܘܿܕܼ ܣܲܝܦܵܐ ܕܡܸܠܲܬܼ ܪܘܼܚܵܐ ܒܪܹܫ ܠܸܫܵܢܵܟ 64 ܘܲܚܪܘܿܒܼ ܥܵܘ̣ܠܵܐ ܛܪܘܼܢܵܐ ܕܲܡ̣ܪܵܕܼ ܥܲܠ ܟܹܐܢܘܼܬܼܵܐ ܀ 65 : ܥܩܘܿܪ ܒܸܢܝܵܢܵܐ ܕܫܸܡ ܐܲܠܵܗܹ̈ܐ ܕܲܒܼܢܵܬ̤ ܛܘܼܥܝܲܝ 66 ܘܣܝܼܡ ܬܵܘܕܿܝܼܬܼܵܐ ܕܚܲܕܼ ܐܲܠܵܗܵܐ ܒܪܸܥܝܵܢ ܐ̄ܢܵܫܵܐ ܀ 67 : ܩܘ̣ܡ ܙܸܠ ܠܐܵܬܼܘܿܪ ܡܕܝܲܢܲܬܼ ܡܲܠ̈ܟܹܿܐ ܕܡܸܪܕܲܬ̤ ܥܠܲܝ 68 ܘܲܚܠܵܦ ܓܹܐܪܹ̈ܐ ܫܕܼܝܼ ܒܵܗ̇ ܡܸܠܹ̈ܐ ܕܩܵܠ ܠܘܼܚܡܵܐ ܀ 69 : ܩܪܝܼܗ̇ ܘܐܲܙܝܼܥܹܝܗ̇ ܒܩܵܠ ܦܸܬܼܓܼܵܡܲܝ̈ܟ ܠܡܲܠܝܲܬܼ ܚܘܼܬܼܪܵܐ 70 ܘܐܲܦܸܠ ܒܐܸܕܢܹܝ̈ܗ̇ ܗܦܘܼܟܼܝܵܐ ܩܲܫܝܵܐ ܗܵܐ ܡܸܬܼܪܲܗܒܵܐ ܀ 71 : ܙܸܠ ܘܐܸܡܲܪ ܠܵܗ̇ ܕܗܵܐ ܡܲܪܥܸܠ ܐ̄ܢܵܐ ܐܲܪܥܵܐ ܬܚܘܿܬܹܟܼܝ 72 ܘܡܲܪܗܸܒܼ ܛܸܒܵܐ ܕܝܘܿܡ ܡܲܦܘܼܠܬܹܿܟܼܝ ܠܟܼܠܗܘܿܢ ܥܲܡܡܹ̈ܐ ܀ 73 : ܫ̣ܡܲܥ ܒܲܪ ܡܲܬܲܝ ܩܵܠܵܐ ܕܡܲܟܼܪܸܙ ܗܦܘܼܟܼܝܵܐ ܩܲܫܝܵܐ 74 ܘܬܼܘܼܒܼ ܐܸܬܼܥܲܣܲܩ ܠܡܸܪܕܼܵܐ ܒܐܘܼܪܚܵܐ ܕܲܠܘܵܬܼ ܥܲܡܡܹ̈ܐ ܀ 75 : ܚܵܪ̣ ܒܲܚܢܵܢܵܐ ܕܲܡܫܲܕܿܪܵܢܹܗ ܕܙܵܟܹ̇ܐ ܠܪܘܼܓܼܙܹܐ 76 ܘܲܪܢܵܐ ܕܕܲܠܡܵܐ ܢܹܐܡܲܪ ܡܸܠܹ̈ܐ ܘܠܵܐ ܢܸܬܼܗܲܝܡ̈ܢܵܢ ܀ 77 : ܝܵܕܲܥ ܐ̄ܢܵܐ ܠܲܡ ܕܲܡܪܲܚܡܵܢ ܐܲܢ̄ܬܿ ܘܚܵܐܹ̇ܝܢ ܥܵܘ̣ܠܵܐ 78 ܘܲܡܫܲܚܠܸܦ ܠܵܗ̇ ܠܩܲܫܝܘܼܬܼ ܪܘܼܓܼܙܵܐ ܚܘܼܒܵܟ ܪܲܒܵܐ ܀ 79 : ܘܕܐܹܙܲܠ ܐܲܟܼܪܸܙ ܩܵܠܹ̈ܐ ܕܚܝܼܠܹ̈ܐ ܠܐܵܬܘܿܪ̈ܵܝܹܐ 80 ܡܸܬܿܕܿܓܼܠ ܐ̄ܢܵܐ ܕܠܵܐ ܣܵܥܲ݁ܪ ܐܲܢ̄ܬܿ ܠܦܘܼܬܼ ܠܘܼܚܵܡܲܝ̈ܟ ܀ 81 : ܬܪܹܝܢ ܦܘܼܠܵܓܼܵܐ ܣܵܓ̇ܘܼܗ̇ ܠܐܘܼܪܚܵܐ ܠܐܘܼܪܚܵܐ ܒܐܲܦܲܝ̈ ܝܵܘܢܵܢ 82 ܕܠܵܐ ܢܸܬܿܕܿܓܲܠ ܘܕܲܠܡܵܐ ܢܸܦܘܿܩ ܥܲܡܵܐ ܓܲܒܼܝܵܐ ܀ 83 ܒܫܘܼܠܵܡ ܐܘܼܪܚܹܗ ܡܸܬܼܒܲܩܹܐ ܗ̄ܘ̣ܵܐ ܡܸܫܬܲܕܪܵܢܵܐ : pb. 137 84 ܬܒܲܥܬܼܵܐ ܕܥܲܡܹܗ ܘܦܘܼܠܵܓܼ ܡܸܠܵܘ̈ܗܝ ܡܣܲܪܸܕܼ ܗ̄ܘ̣ܵܐ ܠܹܗ ܀ 85 : ܓ̣ܒܼܵܐ ܠܹܗ ܥܪܘܼܩܝܵܐ ܕܠܵܐ ܢܸܫܬܲܕܲܪ ܒܐܘܼܪܚܵܐ ܕܥܲܡܡܹ̈ܐ 86 ܕܕܲܠܡܵܐ ܢܸܫܪܹܐ ܣܝܵܓܼ ܢܵܡܘܿܣܵܐ ܒܝܲܕܼ ܡܹܐܙܲܠܬܹܿܗ ܀ 87 : ܩ̣ܵܡ ܠܹܗ ܝܵܘܢܵܢ ܕܢܸܥܪܘܿܩ ܢܸܛܫܹܐ ܡ̣ܢ ܝܵ̇ܕܲܥ ܟܠ 88 ܘܢܸܥܡܲܪ ܒܐܲܬܼܪܵܐ ܕܠܵܐ ܫܵܡܲ݁ܪ ܒܹܗ ܩܵܒܠ ܓܸܠܝܵܢܹ̈ܐ ܀ 89 : ܠܵܐ ܗ̄ܘ̣ܵܐ ܥܪܘܼܩܝܵܐ ܕܡ̣ܢ ܐܲܠܵܗܵܐ ܥܪ݂ܲܩ ܟܵܪܘܿܙܵܐ 90 ܐܲܬܼܪܵܐ ܚܲܠܸܦ ܒܗܵܕܹܐ ܬܸܢܘܲܝ ܕܠܵܐ ܢܸܫܬܲܕܲܪ ܀ 91 : ܝܵ̇ܕܲܥ ܗ̄ܘ̣ܵܐ ܓܹܝܪ ܕܲܒܼܟܼܠ ܐܝܼܬܼܵܘܗܝ ܚܹܝܠ ܒܵܪܘܿܝܵܐ 92 ܘܠܵܐ ܡܸܬܿܛܲܫܹܐ ܡ̣ܢ ܐܲܠܵܗܵܐ ܥܒܼܵ݁ܕܵܐ ܕܐܝܼܕܵܘ̈ܗܝ ܀ 93 : ܐܲܬܼܪܵܐ ܫܲܚܠܸܦ ܠܦܘܼܬܼ ܒܘܼܕܵܩܵܐ ܕܲܢܒܼܝܼܘܼܬܼܵܐ 94 ܟܲܕܼ ܣܵܒܼܲ݁ܪ ܗ̄ܘ̣ܵܐ ܕܒܲܝܗܘܼܕܼ ܒܲܠܚܘܿܕܼ ܫܪܹܝܢ ܓܸܠܝܵܢܹ̈ܐ ܀ 95 : ܪܢܵܐ ܒܲܪ ܡܲܬܲܝ ܕܐܸܢܗܘ̤ ܕܡܲܪܚܸܩ ܡܗܡܸܐ ܡܼܢܹܗ 96 ܘܠܵܐ ܬܘܼܒܼ ܫܵܡܲ݁ܪ ܩܵܠ ܓܸܠܝܵܢܹ̈ܐ ܕܡܹܐܙܲܠ ܠܐܵܬܼܘܼܪ ܀ 97 : ܓ̣ܒܼܵܐ ܠܹܗ ܐܘܼܪܚܵܐ ܒܚܲܡܵܐ ܪܲܓܼܝܵܐ ܠܬܲܪܫܝܼܫ ܐܲܬܼܪܵܐ 98 ܕܟܼܡܵܐ ܕܡܲܒܼܟܕ ܡܲܪܚܸܡ ܡܸܢܹܗ ܩܵܠ ܒܵܪܘܿܝܵܐ ܀ 99 : ܐܸܓܲܪ ܐܸܠܦܵܐ ܕܠܵܐ ܢܸܬܿܬܿܓܲܪ ܦܘܼܪܩܵܢ ܥܲܡܡܹ̈ܐ 100 ܘܲܫܒ݂ܲܩ ܐܲܬܼܪܹܗ ܕܠܵܐ ܢܸܬܼܚܢܘܼܢ ܥܲܡܡܹ̈ܐ ܠܥܲܡܵܐ ܀ 101 : ܥܪ݂ܲܩ ܡ̣ܢ ܝܲܒܼܫܵܐ ܕܠܵܐ ܢܸܬܼܪܲܓܸܐ ܠܸܒܵܐ ܕܥܘܼܪ̈ܠܹܐ 102 ܘܲܪܕܼܵܐ ܒܚܲܡܵܐ ܕܠܵܐ ܢܸܬܿܕܓܲܠ ܩܵܠ ܦܸܬܼܓܼܵܡܵܘ̈ܗܝ ܀ 103 : ܢܚܸܬܼ ܥܵܪܘܿܩܵܐ ܠܐܹܠܦܵܐ ܘܲܕܼܡܸܟ ܡ̣ܢ ܟܲܪܝܘܼܬܹܗ 104 ܘܲܢܦܲܩ̣ ܪܸܡܙܵܐ ܐܲܝܟ ܐܝܼܙܓܲܕܼܵܐ ܘܫܲܓܼܫܹܗ ܠܚܲܡܵܐ ܀ 105 : ܗܘ̤ܵܬܼ ܥܲܠܥܠܵܐ ܐܲܝܟ ܨܲܝܵܕܼܵܐ ܘܦܸܪܣܲܬ̤ ܢܸܫܒܹܿܝ̈ܗ̇ 106 ܘܲܢܦ݂ܲܠ ܝܵܘܢܵܢ ܥܲܡ ܡܲܠܵܚܹ̈ܐ ܒܦܲܚܹ̈ܐ ܕܡܲܝܵ̈ܐ ܀ 107 : ܒܫܲܒܼܛܵܐ ܕܪܘܼܚܵܐ ܡܢܲܓܸܿܕܼ ܗ̄ܘ̣ܵܐ ܠܹܗ ܪܸܡܙܵܐ ܠܝܲܡܵܐ 108 ܘܥܲܠ ܡ̇ܢ ܛܲܫܝܼܬܿ ܥܲܒܼܕܵܐ ܥܪܝܼܩܵܐ ܡ̣ܢ ܝܵ̇ܕܲܥ ܟܠ ܀ 109 : ܡ̣ܚܵܐ ܠܫܲܬܿܝܼܩܹ̈ܐ ܘܐܲܙܝܼܥ ܐܸܢܘܿܢ ܥܲܠ ܡܲܠܵܠܹ̈ܐ 110 ܘܐܲܠܸܦܘ ܚܲܪ̈ܫܹܐ ܠܲܡܠܝܼܠܘܼܬܼܵܐ ܥܲܡ ܒܵܪܘܿܝܵܐ ܀ 111 : ܪܘܼܚܵܐ ܘܡܲܝܵ̈ܐ ܫܚ݂ܲܩܘ ܠܲܚܕܼܵܕܹ̈ܐ ܡܸܛܠ ܝܵܘܢܵܢ 112 ܕܲܢܨܘܼܕܘܼܢܵܝܗܝ ܠܟܼܵܪܘܿܙܘܼܬܼܵܐ ܕܲܠܘܵܬܼ ܥܲܡܡܹ̈ܐ ܀ 113 : ܠܒܲܪ ܡ̣ܢ ܛܲܟܼܣܵܐ ܫܓܼܝܼܫ ܗ̄ܘ̣ܵܐ ܝܲܡܵܐ ܥܲܠ ܒܲܪ ܡܲܬܲܝ 114 ܟܲܕܼ ܒܵܥܹ̇ܝܢ ܠܹܗ ܓܲܠܠܹ̈ܐ ܪ̈ܗܝܼܒܹܐ ܕܐܲܚܟܵܐ ܡܣܲܬܲܪ ܀ 115 : ܠܵܐ ܕܵܡܹ̇ܐ ܗ̄ܘ̣ܵܐ ܗܵܘ̇ ܡܲܚܫܘܼܠܵܐ ܠܲܕܼܟܼܠ ܝܵܘܡܝܼ̈ܢ 116 ܘܲܡܫܲܓܼܢܝ ܗ̄ܘ̣ܵܐ ܪܲܗܛܵܐ ܕܐܘܼܪܚܹܗ ܡ̣ܢ ܕܲܥܝܵܕܼܵܐ ܀ 117 : ܠܵܘ ܥܲܠ ܟܠܹܗ ܝܲܨܹܗ ܕܝܲܡܵܐ ܡܬܼܝܼܚ ܗ̄ܘ̣ܵܐ ܢܸܓܼܕܵܐ 118 ܚܕܼܵܪܲܝ ܐܸܠܦܹܐ ܕܝܵܘܢܵܢ ܒܲܠܚܘܿܕܼ ܡܸܬܼܢܲܓܲܕܼ ܗ̄ܘ̣ܵܐ ܀ pb. 138 119 : ܬܲܗܪܵܐ ܪܲܒܵܐ ܡܸܬܼܚܵܘܸܐ ܗ̄ܘ̣ܵܐ ܒܲܝܢܵܬܼ ܓܲܠܹ̈ܐ 120 ܕܟܲܕܼ ܢܝܼܚ ܝܲܡܵܐ ܫܓܼܝܼܫ ܥܲܠ ܝܵܘܢܵܢ ܘܲܒܼܗܝܼܠ ܥܲܠ ܟܠ ܀ 121 : ܐܹܝܘ ܦܘܼܩܕܵܢܵܐ ܕܝܲܗ̄ܒܼ ܒܘܼܝܵܢܵܐ ܠܲܕܠܵܐ ܪ̈ܓܼܫܹܐ 122 ܘܲܫܓܲܫ ܐܸܢܘܿܢ ܥܲܠ ܡܠܵܠܵܐ ܕܲܒܼܥ̣ܵܐ ܕܢܸܫܬܿܘܿܩ ܀ 123 : ܐܹܝܘ ܠܫܲܬܿܝܼܩܹ̈ܐ ܓܠܝܼܙܲܝ ܗܵܘܢܵܐ ܟܡܵܐ ܐܸܬܼܚܲܟܲܡܘ 124 ܕܦܸܠܓܵܐ ܒܗܝܼܠܝܼܢ ܘܦܸܠܓܵܐ ܫܓܼܝܼܫ ܠܒܲܪ ܡ̣ܢ ܛܟܼܣܵܐ ܀ 125 : ܒܗܝܼܠ ܗ̄ܘ̣ܵܐ ܝܲܡܵܐ ܥܲܠ ܡܲܠܚܹ̈ܐ ܟܲܕܼ ܪܵܕܹܝܢ ܗ̄ܘ̣ܵܘ 126 ܘܡܸܬܼܡܲܪܡܲܪ ܗ̄ܘ̣ܵܐ ܒܩܲܫܝܘܼܬܼ ܓܲܠܠܹ̈ܐ ܒܕܼܘܼܟܲܬܼ ܝܵܘܢܵܢ ܀ 127 : ܢܝܼܚ ܗ̄ܘ̣ܵܐ ܐܵܐܲܪ ܘܫܲܠܹܝܢ ܓܲܠܹ̈ܐ ܘܪܵܕܹܝܢ ܟܠܢܵܫ 128 ܘܐܸܠܦܹܗ ܕܝܵܘܢܵܢ ܡܸܫܬܲܚܩܵܐ ܗ̄ܘ̣ܵܬܼ ܡ̣ܢ ܥܲܠܥܵܠܐ ܀ 129 : ܣܝܵܓܹܗ ܕܪܸܡܙܵܐ ܦܲܠܓܹܿܗ ܠܝܲܡܵܐ ܥܲܠ ܡܲܠܵܚܹ̈ܐ 130 ܘܲܚܙ̣ܵܘ ܬܲܗܪܵܐ ܕܟܲܕܼ ܢܝܼܚ ܟܠܹܗ ܫܓܼܝܼܫ ܥܲܠ ܝܵܘܢܵܢ ܀ 131 : ܡܢܵܬܹܗ ܕܝܲܡܵܐ ܡܸܬܼܢܲܓܿܕܵܐ ܗ̄ܘ̣ܵܬܼ ܒܥܲܪ̈ܩܹܐ ܕܪܸܡܙܵܐ 132 ܘܥܲܕܼ ܥܵܒܲܪ ܗ̄ܘ̣ܵܘ ܢܸܓܼܕܵܐ ܕܪܘܼܚܵܐ ܬܚܘܼܡܹܗ ܕܪܸܡܙܵܐ ܀ 133 : ܡܲܚܸܬܼ ܗ̄ܘ̣ܵܐ ܠܵܗ̇ ܠܐܸܠܦܵܐ ܠܥܘܼܡܩܵܐ ܘܠܵܐ ܡܸܬܿܬܿܒܼܪܵܐ 134 ܘܡܲܣܸܩ ܗ̄ܘ̣ܵܐ ܠܵܗ̇ ܠܐܲܦܲܝ̈ ܝܲܡܵܐ ܘܠܵܐ ܡܸܬܼܗܲܦܟܼܵܐ ܀ 135 : ܙܗܝܼܪ ܒܵܗ̇ ܪܸܡܙܵܐ ܘܲܡܢܲܓܸܿܕܼ ܠܵܗ̇ ܫܲܒܼܛܵܐ ܕܪܘܼܚܵܐ 136 : ܘܣܵܠ̇ܩܵܐ ܠܪܵܘܡ̇ܐ ܘܢܵܚ̇ܬܵܐ ܠܥܘܼܡܩܵܐ ܘܠܵܐ ܡ̇ܘܒܸܿܕܼ ܠܵܗ̇ 137 : ܒܢܓܼܕܐ ܕܐܸܠܦܹܗ ܒܠܲܥ̣ܘ ܡܲܠܵܚܹ̈ܐ ܒܢܸܓܼܵܕܹܿܐ ܩܫܲܝܵ̈̄ܐ 138 ܘܲܦܣܲܩ̣ܘ ܣܲܒܼܪܵܐ ܕܠܵܐ ܡܸܬܼܩܲܨܝܢ ܡ̣ܢ ܡܲܚܫܘܼܠܹ̈ܐ ܀ 139 : ܡ̣ܠܲܟܼܘ ܠܲܚܕܼܵܕܹ̈ܐ ܕܟܼܠܢܵܫ ܢܸܓܼܥܹܐ ܠܘܵܬܼ ܐܲܠܵܗܹܗ 140 ܕܕܼܵܡ ܢܸܬܼܦܲܨܘܿܢ ܡ̣ܢ ܡܲܚܫܘܼܠܹ̈̄ܐ ܘܢܸܚܙܘܿܢ ܚܲܝܹ̈ܐ ܀ 141 : ܪܲܒܿ ܡܲܠܚܹ̈ܐ ܠܝܵܘܢܵܢ ܐܲܥܝܼܪ ܕܩܘܼܡ ܐܸܬܼܟܲܫܲܦ 142 ܘܨܲܠܵܐ ܘܲܒܼܥܝܼ ܡ̣ܢ ܐܲܠܵܗܵܟ ܕܲܟܼܒܲܪ ܢܢܝܼܚܲܢ ܀ 143 : ܒܝܘܼܩܪܵܐ ܕܫܸܢܬܼܵܐ ܛܒ݂ܲܥ ܗ̄ܘ̣ܵܐ ܝܵܘܢܵܢ ܒܐܼܫܬܵܗ̇ ܕܐܸܠܦܹܗ 144 ܘܠܵܐ ܐܲܪܓܸܿܫ ܗ̄ܘ̣ܵܐ ܒܢܸܓܼܕܹܿܗ ܕܝܼܡܵܐ ܕܡܸܛܠܵܬܹܗ ܀ 145 : ܩܵܡ̣ ܥܵܪܘܿܩܵܐ ܘܲܚ̣ܙܵܐ ܕܲܫܓܼܝܼܫ ܝܲܡܵܐ ܒܓܲܠܠܹ̈ܐ 146 ܘܕܼܵܢ ܚܘܼܫܵܒܼܵܘ̈ܗܝ ܕܡܸܛܠܵܬܹܗ ܗܘ̤ܵܐ ܡܲܚܫܘܼܠܵܐ ܀ 147 : ܠܵܐ ܨܲܠܝܼ ܗ̄ܘ̣ܵܐ ܥܲܡ ܡܲܠܵܚܹ̈ܐ ܕܢܸܫܠܹܐ ܝܲܡܵܐ 148 ܕܝܼܕܲܥ ܕܐܲܣܟܸܿܠ ܘܐܸܢ ܡܸܬܼܟܲܫܦ ܠܵܐ ܡܸܬܼܩܲܒܲܠ ܀ 149 : ܫܬܸܩ ܕܲܢܨܲܠܹܐ ܐܲܝܟ ܦܵܪܘܿܫܵܐ ܕܫܵܛ̣ ܦܘܼܩܕܵܢܵܐ 150 ܕܐܵܦܸܢ ܩܵܪܹܐ ܠܵܐ ܥܵܢܹ̇ܐ ܠܹܗ ܗܵܘ̇ ܕܐܲܫܝܼܛܹܗ ܀ pb. 139 151 : ܚ̣ܙܵܘ ܡܲܠܵܚܹ̈ܐ ܕܡ̣ܢ ܝܲܬܿܝܼܪܘܼ ܗܘ̤ܵܬܼ ܒܵܥܘܼܬܼܵܐ 152 ܘܲܢܣ݂ܲܒܼܘ ܡܸܠܟܵܐ ܕܢܸܒܼܨܘܿܢ ܥܵܘ̣ܠܵܐ ܕܣܘܼܥܪ̈ܵܢܲܝܗܘܿܢ ܀ 153 : ܚܛܵܗܵܐ ܚܲܫܒ݂ܿܘܼܗܝ ܫܚܵܩܹܗ ܕܝܲܡܵܐ ܕܲܚܕܼܵܪܲܝܗܘܿܢ 154 ܕܲܚܙ̣ܵܘ ܕܲܒܼܗܝܼܠ ܘܲܠܗܘܿܢ ܪܵܕܹܐ ܐܲܝܟ ܣܵܪܘܿܚܵܐ ܀ 155 : ܒܢܸܓܼܕܹܿܗ ܕܝܲܡܵܐ ܩܢ̣ܵܘ ܒܘܼܝܵܢܵܐ ܘܲܦܪܲܫ̣ܘ ܘܝܼܕܲܥܘ̣ 156 ܕܡܸܛܠ ܥܵܘ̣ܠܵܐ ܫܓܲܫ ܡܲܚܫܘܼܠܵܐ ܠܦܸܠܓܹܿܗ ܕܝܲܡܵܐ ܀ 157 : ܪܲܒܵܐ ܗܘ̤ܵܐ ܠܗܘܿܢ ܡܲܫܒܼܵܐ ܕܪܘܼܚܵܐ ܘܚܲܟܸܿܡ ܐܸܢܘܿܢ 158 ܪܢܵܘ̣ ܒܲܝܢܲܝܗܘܿܢ ܕܐܲܝܢܵܐ ܕܐܲܣܟܸܿܠ ܢܸܓܼܠܹܐ ܚܛܵܗܹܗ ܀ 159 : ܒܟܼܘܼܪܵܐ ܕܦܸܨܹ̈ܐ ܒܩܵܘ̣ ܠܲܚܕܼܵܕܹ̈ܐ ܐܲܝܟ ܦܵܪ̈ܘܿܫܹܐ 160 ܕܢܹܐܬܸܐ ܠܓܸܠܝܵܐ ܢܸܟܼܠܵܐ ܕܲܟܼܣܸܐ ܒܓܼܵܘ ܪܸܥܝܵܢܵܐ ܀ 161 : ܐܲܪܡܝܼܘ ܦܸܨܹ̈ܐ ܕܲܢ̈ܒܲܕܿܩܵܢ ܗ̣̄ܘܲܝ̈ ܡܲܢ̣ܘ ܕܲܚ̣ܛܵܐ 162 ܘܢܸܬܸܿܠ ܕܝܼܢܵܐ ܚܠܵܦ ܣܲܟܼܠܘܼܬܹܗ ܕܲܫܓܲܫ ܝܲܡܵܐ ܀ 163 : ܢܚܸܬܼ ܦܘܼܩܕܵܢܵܐ ܠܡܸܨܥܲܬܼ ܦܸܨܹ̈ܐ ܘܒܼܚܲܪ ܐܸܢܹܝܢ 164 ܘܣܸܠܩܲܬ̤ ܦܸܨܬܹܗ ܕܲܒܲܪ ܥܸܒܼܪ̈ܵܝܹܐ ܩܕܼܵܡ ܡܠܵܚܹ̈ܐ ܀ 165 : ܘܫܲܐܸܠܘ ܥܘܼܪ̈ܠܹܐ ܠܲܓܼܙܝܼܪ ܦܲܓܼܪܵܐ ܕܡ̇ܢܵܘ̇ ܕܲܥܒ݂ܲܕܿܬܿ 166 ܓܠܝܼ ܣܘܼܥܪ̈ܵܢܲܝܟ ܘܐܸܡܲܪ ܥܲܡܵܟ ܘܚܵܘܵܐ ܐܲܬܼܪܵܟ ܀ 167 : ܦܲܢܝܼ ܝܵܘܢܵܢ ܠܘܵܬܼ ܡܵܠܵܚܹ̈ܐ ܕܥܸܒܼܪܵܝܵܐ ܐ̄ܢܵܐ 168 ܘܥܲܒܼܕܵܐ ܐܝܼܬܿܝܼ ܠܐܲܠܵܗ ܟܠܵܐ ܕܬܲܩܸܢ ܟܠܵܐ ܀ 169 : ܡ̣ܢ ܠܲܐܠܵܗܵܐ ܝܵ̇ܕܲܥ ܟܠܵܐ ܥ̣ܪܩܹܬܼ ܘܲܛܫܹ̇ܝܬܼ 170 ܘܨܵܕܢܝ ܪܸܡܙܹܗ ܒܢܸܫܒܵܐ ܩܲܫܝܵܐ ܕܡܲܝ̈ܵܐ ܪ̈ܦܲܝܵܐ ܀ 171 : ܐܘܿ ܟܵܪܘܿܙܵܐ ܕܲܒܼܥܵܐ ܕܢܲܛܫܹܐ ܟܵܪܘܿܙܘܼܬܹܗ 172 ܘܒܲܕܹܿܩ ܘܲܓܼܠܵܗ̇ ܟܲܕܼ ܠܵܐ ܨܵܒܹ̇ܐ ܠܕܸܚܠܲܬܸ ܡ̇ܪܹܗ ܀ 173 : ܒܗܵܕܹܐ ܬܸܢܘܲܝ ܐܸܫܬܲܕܲܪ ܗ̄ܘ̣ܵܐ ܠܒܹܝܬܼ ܢܘܼܟܼܪ̈ܵܝܹܐ 174 ܕܢܹܐܙܲܠ ܢܲܟܼܪܸܙ ܚܲܕܼ ܐܲܠܵܗܵܐ ܠܒܼܘܼܛܵܠ ܛܘܼܥܝܲܝ ܀ 175 : ܥܪ݂ܲܩ ܡ̣ܢ ܥܲܡܵܐ ܘܨܵܕܘܼܗܝ ܥܲܡܡܹ̈ܐ ܠܣܵܢܹܐ ܥܲܡܡܹ̈ܐ 176 ܘܟܲܕܼ ܠܵܐ ܨܵܒܹ̇ܐ ܗܘ̤ܵܐ ܟܵܪܘܿܙܵܐ ܠܥܲܡܡܹ̈ܐ ܕܲܣܢ̣ܵܐ ܀ 177 : ܠܚܲܕܼ ܠܲܡ ܡܵܪܝܵܐ ܕܐܲܚܝܼܕܼ ܟܠܵܐ ܠܹܗ ܕܵܚܹ̇ܠ ܐ̄ܢܵܐ 178 ܘܗܘ̤ܝܘܼ ܡܲܕܿܒܲܪ ܝܲܡܵܐ ܘܝܲܒܸܫܵܐ ܐܲܝܟ ܨܸܒܼܝܵܢܹܗ ܀ 179 : ܝ̄ܠܸܦ̣ܘ ܗ̄ܘ̣ܵܘ ܥܘܼܪ̈ܠܹܐ ܡ̣ܢ ܥܸܒܼܪܵܝܵܐ ܕܥܲܒܼܕܵܐ ܛܵܒܼܵܐ 180 ܡ̣ܢ ܐܲܠܵܗܵܐ ܝܵ̇ܕܲܥ ܟܠܵܐ ܥܪ݂ܲܩ ܘܐܸܬܿܛܲܫܝܼ ܀ 181 : ܕܚܸܓܘ ܡܲܠܵܚܹ̈ܐ ܕܲܚ̣ܙܵܘ ܬܲܗܪܵܐ ܕܡܸܛܠ ܝܵܘܢܵܢ 182 ܘܲܒܼܥܵܘ ܕܢܸܦܢܘܿܢ ܠܐܲܦܲܝ̈ ܝܲܒܼܫܵܐ ܘܠܵܐ ܫܒܲܩ̣ ܝܲܡܵܐ ܀ 183 : ܐܲܣܝܼܪܵܐ ܗ̄ܘ̣ܵܬܼ ܐܸܠܦܵܐ ܒܝܲܡܵܐ ܕܠܵܐ ܡܲܪܕܿܝܼܬܼܵܐ 184 ܘܡ̇ܐ ܕܐܲܚܝܼܪܘܼܗ̇ ܠܐܲܦܲܝ̈ ܝܲܒܼܫܵܐ ܟ̣ܠܵܗ̇ ܦܘܼܩܕܵܢܵܐ ܀ 185 ܡܙܲܥܙܲܥ ܗ̄ܘ̣ܵܐ ܠܵܗ̇ ܡܲܫܒܼܵܐ ܕܪܘܼܚܵܐ ܡ̣ܢ ܟܠ ܓܲܒܿܝܼ̈ܢ : pb. 140 186 ܘܲܡܙܲܝܢܝܼܢ ܗ̄ܘ̣ܵܘ ܓܲܠܠܹ̈ܐ ܠܩܘܼܒܼܠܵܗ̇ ܐܲܝܟ ܪ̈ܲܟܵܒܹܐ ܀ 187 : ܟܬܝܼܫ ܡܲܚܫܘܼܠܵܐ ܘܲܟܼܪܝܼܟ ܗ̄ܘ̣ܵܘ ܠܵܗ̇ ܐܲܝܟ ܡܲܫܪܝܼܬܼܵܐ 188 ܘܣܝܼܓܼ ܗ̄ܘ̣ܵܐ ܒܐܲܦܹ̈ܝܗ̇ ܡܲܫܒܼܵܐ ܕܪܘܼܚܵܐ ܒܲܕܼܡܘܼܬܼ ܫܘܼܪܵܐ ܀ 189 : ܒܹܝܬܼ ܚܘܼܫܵܒܹ̈ܐ ܢܦܲܠ̣ܘ ܡܲܠܵܚܹ̈ܐ ܡܸܛܠ ܝܵܘܢܵܢ 190 ܒܡܵܘܬܹܿܗ ܘܚܲܝܵܘ̈ܗܝ ܡܸܬܼܒܲܩܹܝܢ ܗ̄ܘ̣ܵܘ ܕܲܟܼܡܵܐ ܥܲܣܩܝܼܢ ܀ 191 : ܡ̇ܢܵܐ ܢܸܥܒܸܿܕ ܠܝܵܘܢܵܢ ܐܸܡ݂ܲܪܘ ܟܲܕܼ ܩܲܢܝܼܛܝܼܢ 192 ܩܫܸܐ ܦܘܼܨܵܝܵܢ ܘܲܥܣܸܩ ܡ̇ܘܬܵܟ ܠܵܐ ܬܸܥܕܲܘܿܠ ܠܲܢ ܀ 193 : ܦܲܢܝܼ ܝܵܘܢܵܢ ܠܘܵܬܼ ܡܲܠܵܚܹ̈ܐ ܐܲܝܟ ܦܵܪܘܿܫܵܐ 194 ܫܩܘܿܠܘ ܘܲܫܕܼܵܐܘܼܢܝ ܒܲܝܢܵܬܼ ܓܲܠܠܹ̈ܐ ܘܗܵܐ ܢܝܼܚ ܝܲܡܵܐ ܀ 195 : ܠܝܼ ܓܹܝܪ ܒܵܥܹ̇̄ܐ ܐܲܪܝܵܐ ܪܗܝܼܒܼܵܐ ܦܘܼܡ̇ܐ ܕܡܲܝܵ̈ܐ 196 ܗܲܒܼܘ ܠܹܗ ܓܸܙܪܹܗ ܘܠܵܐ ܢܸܬܼܡܪܡܲܪ ܥܲܠ ܚܲܝܲܝ̈ܟܿܘܿܢ ܀ 197 : ܥܠܲܝ ܗ̄ܘ̣ ܓܵܥܹ̇ܐ ܬܗܘܿܡ̇ܐ ܪܲܒܵܐ ܒܩܵܠܵܐ ܕܫܵܦܥܵܘ̈ܗܝ 198 ܘܒܵܬܲܪܝ ܢܸܦܩܲܬ̤ ܐܵܦ ܥܲܠܥܵܠܵܐ ܘܫܸܓܲܫܲܬ̤ ܠܝܲܡܵܐ ܀ 199 : ܡܸܛܠ ܣܲܟܼܠܘܼܬܼܝ ܣܝܼܓܼ ܒܐܲܦܲܝ̈ܟܿܘܿܢ ܫܘܼܪܵܐ ܕܪܘܼܚܵܐ 200 ܠܡܲܚܲܬܿܬܿܝ ܚܵܐ̇ܲܪ ܘܗܵܐ ܫܵܪܹ̇ܐ ܠܹܗ ܠܲܣܝܵܓܼ ܓܲܠܠܵܘ̈ܗܝ ܀ 201 : ܓܥ̣ܵܘ ܡܲܠܵܚܹ̈ܐ ܠܘܵܬܼ ܐܲܠܵܗܵܐ ܒܩܸܢܛܵܐ ܪܲܒܵܐ 202 ܕܐܘܿܢ ܒܵܪܘܿܝܵܐ ܠܵܐ ܬܚܲܝܸܒܼ ܠܲܢ ܒܕܸܡ ܙܲܕܿܝܼܩܵܐ ܀ 203 : ܐܲܢ̄ܬܿ ܗ̄ܘ̣ ܡ̇ܪܝܵܐ ܕܫܲܠܝܼܛ ܥܲܠ ܟܠ ܒܝܲܡܵܐ ܘܝܲܒܼܫܵܐ 204 ܘܐܲܢ̄ܬܿ ܨܵܒܹ̇ܐ ܐܲܢ̄ܬܿ ܕܬܸܗܘܸܐ ܗܵܕܹܐ ܓܡܘܿܪ ܨܸܒܼܝܵܢܵܟ ܀ 205 : ܫܩ݂ܲܠܘ ܡܲܠܵܚܹ̈ܐ ܠܝܵܘܢܵܢ ܘܲܫ̣ܕܼܵܘ ܒܲܝܢܵܬܼ ܠܲܠܠܹ̈ܐ 206 ܘܢܵܚ̣ܘ ܡܲܚܫܘܼܠܹ̈ܐ ܘܲܬܼܗܲܪܘ ܐ̄ܢܵܫܵܐ ܒܚܹܝܠ ܒܵܪܘܿܝܵܐ ܀ 207 : ܢܕܲܪܘ ܬܘܼܒܼ ܢܸܕܪܹ̈ܐ ܘܫܲܠܸܡܘ ܐܸܢܘܿܢ ܒܵܬܲܪ ܙܲܒܼܢܵܐ 208 ܒܗܵܕܹܐ ܬܸܢܘܲܝ ܬܸܢܘܲܝ ܕܢܸܗܘܘܿܢ ܥܲܒܼ̈ܕܹܿܐ ܠܐܲܠܵܗ ܟܠܵܐ ܀ 209 : ܢܦܲܠ̣ ܥܵܪܘܿܩܵܐ ܒܦܲܚܵܐ ܕܡܲܝܵ̈ܐ ܘܦܲܟܼ݂ܪܘܼܗܝ ܓܲܠܠܹ̈ܐ 210 ܟܲܕܼ ܕܵܝ̇ܢܝܼܢ ܗ̄ܘ̣ܵܘ ܚܲܪ̈ܫܹܐ ܒܫܸܬܼܩܵܐ ܠܦܵܪܘܿܫܘܼܬܹܗ ܀ 211 : ܝܲܗ̄ܒܼ݂ ܕܲܝܵ̇ܢܵܐ ܐܵܦܵܦܵܣܝܼܣ ܒܵܬܲܪ ܢܸܓܼܕܵܘ̈ܗܝ 212 ܘܬܲܒܲܪ ܩܲܢܝܵܐ ܕܲܓܸܙܵܪ ܕܝܼܢܵܐ ܕܢܸܚܘܿܬܼ ܠܲܫܝܘܿܠ ܀ 213 : ܚ̣ܦܲܪ ܠܹܗ ܩܲܒܼܪܵܐ ܠܡܝܼܬܼܵܐ ܚܲܝܵܐ ܒܓܼܘܼܫܡܵܐ ܚܲܝܵܐ 214 ܕܢܸܛܘܿܪ ܚܲܝܵܘ̈ܗܝ ܕܦܲܓܼܪܵܢܝܵܐ ܒܓܼܘܼܫܡܵܐ ܚܲܝܵܐ ܀ 215 : ܢܚܸ݂ܬܼ ܦܘܼܩܕܵܢܵܐ ܒܵܬܲܪ ܢܘܼܢܵܐ ܘܢܲܓܼܕܹܿܗ ܠܪܵܘܡ̇ܐ 216 ܘܲܣܠܸܩ ܩܲܒܸܿܠ ܚܲܝܵܐ ܘܩܲܒܼ݂ܪܹܗ ܒܓܼܵܘܹܗ ܀ 217 : ܥܲܠ̣ ܒܲܪ ܡܲܫܪ݂ܵܐ ܒܢܘܼܢܵܐ ܩܲܒܼܪܵܐ ܒܩܲܒܼܪܵܐ 218 ܘܐܲܚ̣ܕܹܿܗ ܪܸܡܙܵܐ ܠܬܲܪܥܵܐ ܒܐܲܦܵܘ̈ܗܝ ܕܡܝܼܬܼܵܐ ܚܲܝܵܐ ܀ 219 : ܢܚܸ݂ܬܼ ܥܵܪܘܿܩܵܐ ܠܒܹܝܬܼ ܐܲܣܝܼܪܹ̈ܐ ܕܲܡܠܸܐ ܚܸܫܟܵܐ 220 ܘܐܸܣܲܪ̣ ܪܸ̈ܓܼܠܵܘܗܝ ܒܣܲܕܵܐ ܪܲܓܼܝܵܐ ܡܥܲܝܵ̈ܐ ܕܢܘܼܢܵܐ ܀ pb. 141 221 : ܥܪܲܩ ܡ̣ܢ ܝܲܒܼܫܵܐ ܘܨܵܕܹܗ ܝܲܡܵܐ ܘܝܲܗ̣̄ܒܹܿܗ ܠܢܘܼܢܵܐ 222 ܘܐܲܥܸܠ ܚܲܝܸܒܼܫܹܗ ܩܲܒܼܪܵܐ ܒܩܲܒܼܪܵܐ ܬܗܘܼܡ̇ܐ ܘܢܘܼܢܵܐ ܀ 223 : ܐܹܝܘ ܬܸܕܡܘܼܪܬܵܐ ܕܲܒܼܒܲܪ ܡܲܬܲܝ ܡܸܣܬܲܥܪܵܐ ܗ̄ܘ̣ܵܬܼ 224 ܕܲܢ̣ܚܸܬܼ ܟܲܕܼ ܚܲܝ ܠܲܬܼܪܹܝܢ ܩܲܒܼܪ̈ܝܼܢ ܘܠܵܐ ܐܸܬܼܚܲܒܲܠ ܀ 225 : ܐܹܝܘ ܥܲܢܝܼܕܼܵܐ ܕܡܸܬܼܠܵܘܸܐ ܗ̄ܘ̣ܵܐ ܟܲܕܼ ܚܲܝ ܠܲܫܝܘܿܠ 226 ܐܹܝܘ ܥܲܦܪܵܢܵܐ ܕܡܸܬܼܥܲܦܸܐ ܗ̄ܘ̣ܵܐ ܒܐܸܣܟܠ ܦܲܓܼܪܵܐ ܀ 227 : ܐܹܝܘ ܡ̇ܝܘܿܬܼܵܐ ܕܲܩܒܼܝܼܪ ܟܠܹܗ ܘܚܲܝ ܟܲܕܼ ܡܲܚܼܬܼ 228 ܐܹܝܘ ܐܲܣܝܼܪܵܐ ܕܐܲܣܝܼܪ ܟܠܹܗ ܘܪܵܕܹܐ ܒܩܲܒܼܪܵܐ ܀ 229 : ܠܵܐ ܗ̄ܘ̣ܵܐ ܒܚܲܝܠܵܐ ܕܚܹܝܠ ܚܲܝܘܼܬܼܵܐ ܚܝ̣ܵܐ ܡ̇ܝܘܿܬܼܵܐ 230 ܪܸܡܙܵܐ ܢܲܛܪܹܗ ܒܛܲܟܼܣܵܐ ܕܥܘܸܠܹ̈ܐ ܒܓܼܵܘ ܟܪ̈ܣܵܬܼܵܐ ܀ 231 : ܠܵܐ ܡܸܬܼܩܲܝܡܝܼܢ ܚܲܝܹ̈ܐ ܕܐ̄ܢܵܫܵܐ ܒܸܠܥܵܕܼ ܐܵܐܲܪ 232 ܘܲܕܼܠܵܐ ܐܵܐܲܪ ܚ̣ܝܵܐ ܒܸܣܪܵܢܵܐ ܐܲܝܟ ܪ̈ܘܼܚܵܢܹܐ ܀ 233 : ܠܵܘ ܕܝܼܠܹܗ ܗ̄ܘ̣ܵܬܼ ܕܢܸܥܪܘܿܩ ܢܸܛܫܸܐ ܘܠܵܐ ܢܸܫܬܲܕܲܪ 234 ܕܐ̄ܪܵܙܵܐ ܪܲܒܵܐ ܩܲܕܹܿܡ ܨܵܪ ܒܹܗ ܗܵܝ̇ ܕܲܥܬܼܝܼܕܵܪܐ ܀ 235 : ܠܵܐ ܗ̄ܘ̣ܵܐ ܕܲܢܡܘܼܬܼ ܩܲܒܼܪܹܗ ܒܢܘܼܢܵܐ ܝܵ̇ܕܲܥ ܟܠܵܐ 236 ܒܝܲܕܼ ܡܲܚܲܬܿܬܹܗ ܪܫܲܡ̣ ܦܸܠ̈ܵܐܬܼܵܐ ܕܲܥܬܼܝܼ̈ܕܼܵܬܼܵܐ ܀ 237 : ܒܝܲܕܼ ܒܲܪܢܵܫܵܐ ܥܬܼܝܼܕܼ ܗ̄ܘ̣ܵܐ ܕܢܸܥܒܸܿܕܼ ܚܲܝܹ̈ܐ ܠܟܼܠܵܐ 238 ܘܲܒܼܲܕܼ ܐ̄ܢܵܫܵܐ ܢܚܲܪܲܪ ܟܠܵܐ ܡ̣ܢ ܥܲܒܼܕܿܘܼܬܼܵܐ ܀ 239 : ܒܡܵܘܬܵܐ ܕܐ̄ܢܵܫܵܐ ܥܬܼܝܼܕܼ ܗ̄ܘ̣ܵܐ ܕܢܸܫܪܸܐ ܫܘܼܠܛܵܢ ܡ̇ܘܬܵܐ 240 ܘܩܲܒܼܪܹܗ ܠܝܵܘܢܵܢ ܐܲܝܟ ܕܲܒܼܐ̄ܪܵܙܵܐ ܩܕܼܵܡ ܣܘܼܥܪܵܢܵܐ ܀ 241 : ܠܵܐ ܚܲܙܹ̇ܐ ܗ̄ܘ̣ܵܐ ܦܲܓܼܪܹܗ ܕܡ̇ܪܵܢ ܚܒܼܵܠܵܐ ܒܲܫܝܘܼܠ 242 ܘܲܕܼܠܵܐ ܚܒܼܵܠܵܐ ܢܲܛ̣ܪܹܗ ܠܵܝܵܘܢܵܢ ܒܐ̄ܪܵܙ ܦܵܪܘܿܩܲܢ ܀ 243 : ܬܠܵܬܼܵܐ ܝܘ̈ܡܝܼܢ ܒܲܡܥܵܘ̈ܗܝ ܕܡܘܼܢܵܐ ܩܲܒ̣ܪܹܗ ܠܝܵܘܢܵܢ 244 ܕܢܸܗܘܸܐ ܛܘܼܦܣܵܐ ܠܩܘܪܫܬܵܐ ܟܲܣܝܵܐ ܡ̇ܐ ܕܡܸܬܼܒܲܕܹܿܩ ܀ 245 : ܢܘܼܢܵܐ ܚܲܝܵܐ ܗܘ̤ܵܐ ܠܹܗ ܩܲܒܼܪܵܐ ܠܨܵܐܲܪ ܐ̄ܪ̈ܙܹܐ 246 ܘܩܲܒܼܪܵܐ ܚܲܕܼܬܼܵܐ ܩܲܒܸܿܠ ܦܲܓܼܪܹܗ ܕܫܘܼܡܠܵܝ ܐ̄ܪ̈ܵܙܹܐ ܀ 247 : ܚܕܲܬܵܐ ܒܐ̄ܪܵܙܵܐ ܡܸܣܬܲܥܪܵܐ ܗ̄ܘ̣ܵܬܼ ܨܹܝܕܼ ܒܲܪ ܡܲܬܲܝ 248 ܕܟܲܕܼ ܒܵܓܼ̇ܥ ܠܹܗ ܢܘܼܢܵܐ ܠܦܲܓܼܪܹܗ ܢܲܛܪ݂ܹܗ ܒܚܲܝܹ̈ܐ ܀ 249 : ܚܲܕܼܬܼܵܐ ܗ̄ܘ̣ܵܐ ܕܹܝܢ ܐܵܦ ܫܘܼܡܠܵܝܵܐ ܕܐ̄ܪܵܙܹܗ ܕܝܵܘܢܵܢ 250 ܕܦܲܓܼܪܵܐ ܕܒܲܠܥܹܗ ܡ̇ܘܬܵܐ ܝܲܥܢܵܐ ܠܲܐ ܐܸܬܼܚܲܒܲܠ ܀ 251 : ܚܲܕܼܬܼܝܼܢ ܐ̄ܪ̈ܵܙܹܐ ܕܲܥܬܼܝܼ̈ܕܵܬܼܵܐ ܘܲܡܠܹܝܢ ܬܲܗܪܵܐ 252 ܕܲܩܒܼܝܼܪ ܦܲܓܼܪܵܐ ܒܩܲܒܼܪܵܐ ܕܦܲܓܼܪܵܐ ܘܚܲܝ ܘܲܡܗܲܠܸܟ ܀ 253 : ܐܘܼܪܚܵܐ ܚܕܲܬܵܐ ܕܪܲܫ ܒܲܪ ܡܲܬܲܝ ܩܕܼܵܡ ܣܘܼܥܪ̈ܵܢܹܐ 254 ܕܡ̇ܐ ܕܡܸܫܬܲܡ̄ܠܝܵܐ ܠܵܐ ܬܸܬܼܢܲܟܼܪܸܐ ܒܥܹܝܢ ܚܲܙܵܝܹ̈ܐ ܀ 255 : ܡܸܛܠ ܩܘܼܫܬܵܐ ܕܦܘܼܪܩܵܢ ܥܲܡܡܹ̈ܐ ܗ̤ܘܲܝ̈ ܦܸܠ̈ܐܵܬܼܵܐ 256 ܕܡ̇ܐ ܕܡܸܬܼܦܲܪܩܝܼܢ ܐ̄ܢܵܫܵܐ ܒܐ̄ܢܵܫܵܐ ܠܵܐ ܢܸܬܼܦܲܠܓܼܘܿܢ ܀ 257 ܘܐܸܠܵܐ ܢܹܐܡܲܪ ܓܙܝܼܪܵܐ ܕܒܸܣܪܵܐ ܘܥܘܼܪܠܵܐ ܕܠܸܒܵܐ : pb. 142 258 ܡ̇ܢܵ̇ܘ ܚܲܝܠܵܐ ܕܲܟܼܣܸܐ ܒܐ̄ܪܵܙܵܐ ܕܫܲܡܸܫ ܝܵܘܢܵܢ ܀ 259 : ܡ̇ܢܲܐ ܗ̄ܝܼ ܕܐܲܠܨܬ̤ ܕܝܵܘܡܹ̈ܐ ܬܠܵܬܼܵܐ ܢܸܗܘܸܐ ܒܢܘܼܢܵܐ 260 ܘܢܸܚܸܐ ܚܲܝܹ̈ܐ ܕܢܘܼܟܼܪܵܝܼܢ ܗ̄ܘ̣ܵܘ ܡ̣ܢ ܚܲܝ̈ ܕܐ̄ܢܵܫܵܐ ܀ 261 : ܘܢܸܗܘܸܐ ܕܐܲܣܟܸܿܐ ܕܫܵܛ̣ ܦܘܼܩܕܵܢܵܐ ܘܡܸܠܲܬܼ ܡ̇ܪܹܗ 262 ܠܡܵܢ ܠܵܐ ܬܲܒܼܥ̣ܹܗ ܒܢܸܓܼ̈ܕܹܿܐ ܐ̄ܚܪ̈ܵܢܹܐ ܐܸܠܵܐ ܒܢܘܼܢܵܐ ܀ 263 : ܐܸܡܲܬܼܝ ܢܲܓܸܿܕ ܠܲܒܼܢܲܝ̈ ܒܲܬܹܿܗ ܠܲܝܟ ܕܸܠܝܵܘܢܵܢ 264 ܘܡܲܢ̣ܘܼ ܕܲܚܒܼܝܼܫ ܟܲܕܼ ܚܲܝ ܒܲܫܝܘܿܠ ܐܲܝܟ ܒܲܪ ܡܲܬܼܝ ܀ 265 : ܒܐܲܝܢܵܐ ܙܲܒܼܢܵܐ ܫܠܚ̣ ܟܵܪ̈ܘܿܙܵܘܗܝ ܠܒܹܝܬܼ ܢܘܼܟܼܪ̈ܵܝܹܐ 266 ܘܐܸܡܲܬܼܝ ܫܲܕܲܪ ܢܒܼܝܼܵܐ ܠܥܲܡܡܹ̈ܐ ܠܒܲܪ ܡ̣ܢ ܥܲܡܵܐ ܀ 267 : ܡܸܛܠ ܡ̇ܢܵܐ ܠܵܐ ܐܸܬܼܢܲܒܿܝܼ ܒܐܲܪܥܵܐ ܕܲܝܗܘܼܕܼ 268 ܕܦܲܪܫܹܗ ܩܵܠܵܐ ܠܒܲܪ ܡ̣ܢ ܥܲܡܵܐ ܕܬܹܐܙܲܠ ܠܐܵܬܼܘܿܪ ܀ 269 : ܓܠܝܼ ܬܲܚܦܝܼܬܼܵܐ ܒܲܪ ܐܲܒܼܪܵܗܵܡ ܕܪܲܡܝܵܐ ܒܐܲܦܲܝ̈ܟ 270 ܘܚܘܼܪ ܒܲܫܪܵܪܵܐ ܕܲܟܼܣܸܐ ܒܐ̄ܪܵܙܵܐ ܕܫܲܡܸܫ ܝܵܘܢܵܢ ܀ 271 : ܣܲܒܼ ܫܘܿܫܸܦܵܐ ܕܲܦܪ݂ܲܣ ܡܘܼܫܹܐ ܘܦܘܼܫ ܡ̣ܢ ܩܸܢܛܵܐ 272 ܘܲܚܙ̣ܝܼ ܒܓܸܠܝܵܐ ܨܲܠܡܵܐ ܕܡܲܠܟܵܐ ܕܐܲܝܟܲܢ ܐܝܼܬܼܵܘܗܝ ܀ 273 : ܒܪܝܼ ܘܐܸܣܬܲܟܲܠ ܦܵܪܘܿܫܵܐܝܼܬܼ ܒܣܸܦܪܵܝ ܪܘܼܚܵܐ 274 ܘܗܵܐ ܝܵ̇ܠܹܦ ܐܲܢ̄ܬܿ ܕܫܠܸܡ̣ܘ ܐ̄ܪ̈ܵܙܹܐ ܒܣܘܼܟܵܝ ܥܲܡܡܹ̈ܐ ܀ 275 : ܐܲܩܸܬܼ ܗܵܘܢܵܟ ܒܐ̄ܪܵܙܵܐ ܚܲܕܼܬܼܵܐ ܕܨܵܪ ܒܲܪ ܡܲܬܲܝ 276 ܘܲܚܙܝܼ ܕܲܫܠܸܡ̣ܘ ܐ̄ܪ̈ܵܙܹܐ ܟܠܗܘܿܢ ܒܗܵܘ̇ ܕܲܨܠܲܒܼܬܼܝܗܝ ܀ 277 : ܬܠܝܼ ܪܸܥܝܵܢܵܟ ܠܪܵܘܡ̇ܐ ܪܲܒܵܐ ܕܟܼܵܪܘܙܼܬܹܗ 278 ܘܦܲܚܸܡ ܐܘܼܪܚܹܗ ܕܠܲܕܒܹܝܬܼ ܥܲܡܡܹ̈ܐ ܕܲܦܢܵܘ̣ ܀ 279 : ܢܝܼܢܘܹܐ ܬܸܗܘܸܐ ܐܲܝܟ ܡܲܚܙܝܼܬܼܵܐ ܠܥܲܝܢܲܝ̈ ܠܸܒܵܟ 280 ܘܲܚܙܝܼ ܕܲܢܦܲܩ̣ ܩܵܠ ܦܘܼܪܩܵܢܵܐ ܠܐܲܪܒܲܥܦܸܢ̈ܝܵܢ ܀ 281 : ܪܕܼܝܼ ܥܲܡ ܝܵܘܢܵܢ ܘܚܘܿܬܼ ܠܲܬܼܗܘܿܡ̇ܐ ܒܲܠܘܝܼܬܹܗ 282 ܘܗܵܐ ܡ̇ܛܹܐ ܐܲܢ̄ܬܿ ܠܪܵܘܡ̇ܐ ܕܲܠܥܸܠ ܒܫܘܼܠܵܡ ܐܘܪܚܵܟ ܀ 283 : ܢܚܸ݂ܬܼ ܒܲܪ ܡܲܬܲܝ ܘܲܥܡ݂ܲܪ ܒܲܫܝܘܿܠ ܒܐ̄ܪܵܙ ܦܵܪܘܿܩܲܢ 284 ܘܢܲܛ̣ܪܹܗ ܪܸܡܙܵܐ ܠܐܘܼܟܼܠܵܐ ܕܪ̈ܵܚܫܵܐ ܒܲܡܥܲܝ̈ ܢܘܼܢܵܐ ܀ 285 : ܨܲܠܝܼ ܩܒܼܝܼܪܵܐ ܒܗܲܝܟܲܠ ܢܘܼܢܵܐ ܦܵܪܘܿܫܵܐܝܼܬܼ 286 ܘܕܼܵܢ ܚܘܼܫܵܒܼܵܘ̈ܗܝ ܘܲܒܼܥ̣ܵܐ ܘܲܒܼܥ̣ܵܐ ܘܐܲܦܝܼܣ ܕܢܸܦܢܹܐ ܠܚܲܝܹ̈ܐ ܀ 287 : ܫܡܲܥ ܩܵܠ ܒܵܥܘܼܬܼܝ ܐܲܠܵܗ ܟܠܵܐ ܘܨܘܼܬܼ ܦܸܬܓܼܵܡܲܝ̈ 288 ܘܐܲܣܸܩ ܚܲܝܲܝ̈ ܡ̣ܢ ܐܲܒܼܕܵܢܵܐ ܠܘܵܬܼ ܚܲܝܘܼܬܼܵܐ ܀ 289 : ܝܸܕܥܹ̇ܬܼ ܕܲܚܛܹ̇ܝܬܼ ܕܠܵܐ ܫܲܡܸܫܬܵܟ ܒܐܘܼܪܚܵܐ ܕܥܲܡܡܹ̈ܐ 290 ܗܵܐ ܐܲܠܸܦܬܵܢܝ ܒܚܲܝܲܝ̈ ܕܲܢ̣ܛܲܪܬܿ ܕܪܵܚܹ̇ܡ ܐ̄ܢܵܫܵܐ ܐܢ̄ܬܿ ܀ pb. 143 291 : ܠܦܘܼܪܩܵܢ ܐ̄ܢܵܫܵܐ ܩܪܲܝܬܵܢܝ ܕܐܹܙܲܠ ܒܸܣܡܲܬ̤ ܠܝܼ 292 ܦܪܘܿܩ ܠܲܐܣܝܼܪܘܼܬܼܝ ܕܐܸܦܘܿܩ ܐܲܦܢܸܐ ܡܝܼܬܹ̈ܐ ܠܚܲܝܹ̈ܐ ܀ 293 : ܠܵܐ ܝܵ̇ܕܲܥ ܗ̄ܘ݂̇ܝܬܼ ܕܲܫܦܝܼܥ ܚܘܼܒܵܟ ܠܘܵܬܼ ܢܘܼܟܼܪ̈ܵܝܹܐ 294 ܚܕܼܵܐ ܝܵܪܬܿܘܼܬܼܵܐ ܣܸܒܼܪܹܬܼ ܕܲܩܢ݂ܲܝܬܿ ܘܠܵܗ̇ ܐܲܢ̄ܬܿ ܀ 295 ܪܢܹܝܬܼ ܕܐܹܢ ܥܵܐ̇ܠܝܼܢ ܥܲܡܡܹ̈ܐ ܥܘܼܪ̈ܠܹܐ ܠܓܼܵܘ ܝܵܪܬܿܘܼܬܼܵܟ ܀ 296 ܕܲܠܡܵܐ ܢܵܦܹ̇̄ܩ ܝܵܪܬܵܐ ܕܲܓܼ݂ܒܲܝܬܿ ܡ̣ܢ ܠܒܲܪ ܒܲܝܬܵܟ ܀ 297 : ܐܲܝܟ ܨܸܒܼܝܵܢܵܐ ܢܵܡܘܿܣܵܝܵܐ ܕܵܢܹ̇ܬܼ ܗܵܕܹܐ 298 ܕܢܲܟܼܪܝܼ ܐܸܢܘܼܢ ܠܥܲܡܡܹ̈ܐ ܛܲܡ̈ܐܹܐ ܠܫܵܘܬܵܦܘܼܬܹܗ ܀ 299 : ܗܵܫܵܐ ܕܫܸܡܥܹ̇ܿܬܼ ܡ̣ܢ ܣܵܝܘܿܡܹܗ ܕܩܵܪܹܐ ܠܥܲܡܡܹ̈ܐ 300 ܠܵܐ ܐܵܚܹ̇ܕܼ ܐ̄ܢܵܐ ܬܲܪܥܵܐ ܕܪ̈ܲܚܡܲܝ ܒܐܲܦܲܝ ܒܝܼܫܹ̈ܐ ܀ 301 : ܬܸܥܘܿܠ ܒܵܥܘܼܬܼܝ ܩܕܼܵܡܲܝܟ ܐܲܠܵܗܝ ܘܐܸܚܸܐ ܒܡܸܠܬܼܵܟ 302 ܘܢܗܘܘܿܢ ܚܲܝܲܝ̈ ܐܵܬܼܵܐ ܕܚܲܝܹ̈ܐ ܠܡܝܼܬܹ̈ܐ ܕܥܵܘ̣ܠܵܐ ܀ 303 : ܐܸܢܵܐ ܐܸܡ̇ܪܹܬܼ ܒܟܲܪܝܘܼܬܼ ܚܲܝܲܝ̈ ܕܠܲܝܬܿ ܦܘܼܪܩܵܢܵܐ 304 ܐܸܢ ܨܵܒܹ̇ܐ ܐܲܢ̄ܬܿ ܬܘܼܒܼ ܡ̇ܘܣܸܦ ܐ̄ܢܵܐ ܠܡܸܚܙܵܐ ܐܲܦܲܝ̈ܟ ܀ 305 : ܐܲܫܘܵܢܝ ܕܐܸܦܪܘܿܥ ܢܸܕܼܪܵܐ ܕܣܸܦ̈ܘܵܬܼܝ ܒܐܲܪܥܵܐ ܕܚܲܝܹ̈ܐ 306 : ܕܐܸܢ ܣܵܠܹ̇ܩ ܐ̄ܢܵܐ ܠܵܐ ܫܵܬܹ̇ܩ ܐ̄ܢܵܐ ܕܐܲܟܼܪܸܙ ܚܲܝܹ̈ܐ 307 : ܐܹܝܘ ܠܲܨܠܘܿܬܼܵܐ ܕܲܚܒܲܝܼܫܵܐ ܗ̄ܘ̣ܵܬܼ ܩܲܒܼܪܵܐ ܒܩܲܒܼܪܵܐ 308 ܘܬܸܒܼܪܲܬ̤ ܫܘܼܪܵܐ ܕܢܘܼܢܵܐ ܘܡܲܝܵܐ ܘܕܲܐܦܲܝ̈ ܪܵܘܡ̇ܐ ܀ 309 : ܐܹܝܘ ܠܐܲܣܝܼܪܵܐ ܕܒܸܐܟܿܣܘܿܪܝܼܵܐ ܕܥܘܿܡܩܵܐ ܕܡܲܝ̈ܵܐ 310 ܡ̣ܬܲܚ ܨܸܒܼܝܵܢܹܗ ܚܠܵܦ ܗܲܠ̈ܟܼܵܬܹܗ ܠܘܵܬܼ ܕܐܲܣܪܹ݂ܗ ܀ 311 : ܐܹܝܘ ܠܲܩܒܼܝܼܪܵܐ ܕܲܡܬܲܪܓܸܿܡ ܗ̄ܘ̣ܵܐ ܥܲܡ ܩܵܒܼܘܿܪܹܗ 312 ܘܲܨܪܵܝܗܝ ܠܩܲܒܼܪܹܗ ܒܩܵܠ ܦܸܬܼܓܼܵܡܵܘ̈ܗܝ ܘܲܦ̣ܢܵܐ ܠܚܲܝܹ̈ܐ ܀ 313 : ܟ̣ܬܲܒܼ ܐܸܓܲܪܬܵܐ ܣܵܦܪܵܐ ܕܪܘܼܚܵܐ ܒܥܘܼܡܩܵܐ ܕܡܲܝܵ̈ܐ 314 ܘܝܲܗ̄ܒܵܗ̇ ܠܗܵܘܢܵܐ ܕܢܸܥܘܿܠ ܢܸܩܪܸܐ ܩܕܼܵܡ ܝܵ̇ܕܲܥ ܟܠ ܀ 315 : ܛܲܥܢ̣ܘܗ̇ ܙܵܘܥܹ̈ܐ ܪ̈ܘܼܚܵܢܵܝܹܐ ܘܝܲܗ̣̄ܒܿܘܼܗ̇ ܠܟܲܣܝܵܐ 316 ܘܦܲܢ̣ܝܘܼ ܨܹܐܕܼܵܘܗܝ ܩܵܠܵܐ ܕܣܲܒܼܪܵܐ ܕܢܸܦܢܹܐ ܠܚܲܝܹ̈ܐ ܀ 317 : ܢܲܓܼܕܹܿܗ ܪܸܡܙܵܐ ܠܩܲܒܼܪܵܐ ܕܲܛܥܝܼܢ ܡܝܼܬܼܵܐ ܚܲܝܵܐ 318 ܕܢܲܣܸܩ ܦܲܓܼܪܵܐ ܕܲܩܒܼܝܼܪ ܒܲܡܥܵܘ̈ܗܝ ܠܐܲܬܼܪܵܐ ܕܚܲܝܹ̈ܐ ܀ 319 : ܪܗܝܼܒܼ ܗ̄ܘ̣ܵܐ ܢܘܼܢܵܐ ܟܲܕܼ ܣܵܠܹ̇ܩ ܗ̄ܘ̣ܵܐ ܠܐܲܦܝܼ̈ ܝܲܒܼܫܵܐ 320 ܕܪܸܡܙܵܐ ܕܦܲܩ̣ܕܹܿܗ ܟܲܕܼ ܒܵܠܲ݁ܥ ܠܹܗ ܥܨܵܝܗܝ ܕܲܢܦܲܢܹܝܘܗܝ ܀ 321 ܚܸܒܼܠܹ̈ܐ ܕܪܸܡܙܵܐ ܥܵܨܹ̇ܝܢ ܗ̄ܘ̣ܵܘ ܠܹܗ ܕܢܸܦܪܘܿܥ ܕܲܢ̣ܣܲܒܼ : pb. 144 322 ܕܠܵܐ ܢܸܫܬܵܘܚܲܪ ܐ̄ܪܵܙܵܐ ܒܩܲܒܼܪܵܐ ܠܒܲܪ ܡ̣ܢ ܩܘܼܫܬܵܐ ܀ 323 : ܣܸܠܩܲܬ̤ ܐܸܠܦܵܐ ܛܥܝܼܢܲܬܼ ܐ̄ܪܵܙܵܐ ܕܦܘܼܪܩܵܢ ܥܲܡܡܹ̈ܐ 324 ܘܣܵܡܲܬ̤ ܥܘܼܬܼܪܵܗ ܒܲܣܦܵܪ ܝܲܡܵܐ ܘܲܦܢܵܬ̤ ܠܐܲܬܼܪܵܗ̇ ܀ 325 : ܐܲܝܟܵܐ ܕܛܸܥܢܲܬ̤ ܟܲܕܼ ܚܸܙܩܲܬ̤ ܗ̄ܘ̣ܵܬܼ ܕܬܸܪܕܹܿܐ ܠܥܘܼܡܩܵܐ 326 ܬܲܡ̇ܢ ܢܸܦܩܲܬ̤ ܟܲܕܼ ܢܵܓܹ̇ܕ ܠܵܗ̇ ܪܸܡܙܵܐ ܕܚܲܝܠܵܐ ܀ 327 : ܒܹܗ ܒܲܠܡܹܐܢܐ ܕܚܸܙܩܲܬ̤ ܬܲܡ̇ܢ ܢܵܚܲܬ̤ 328 ܕܪܲܒܿ ܡܲܠܵܚܹ̈ܐ ܕܩܵܐܹ̇ܡ ܗ̄ܘ̣ܵܐ ܒܵܗ̇ ܠܬܲܡ̇ܢ ܢܲܓܼܕܵܗ̇ ܀ 329 : ܒܐܲܬܼܪܵܐ ܕܒܲܠܥ݂ܹܐ ܢܘܼܢܵܐ ܠܝܵܘܢܵܢ ܬܲܡ̇ܢ ܣܵܡ̣ܹܗ 330 ܕܬܲܡ̇ܢ ܫܲܡ̣ܥܵܗ̇ ܠܗܵܝ̇ ܒܲܪܬܼ ܩܵܠܵܐ ܕܲܥܪ̣ܵܩ ܡܸܢܵܗ̇ ܀ 331 : ܢܦܲܩ̣ ܒܲܪ ܡܲܬܿܝ ܘܲܚܙ̣ܵܐ ܢܘܼܗܪܵܐ ܘܲܫ̣ܡܲܥ ܩܵܠܵܐ 332 ܕܕܼܵܡܹ̇ܐ ܟܠܹܗ ܠܗܵܘ̇ ܩܲܕܼܡ̇ܝܵܐ ܕܬܹܐܙܠ ܠܐܵܬܼܘܿܪ ܀ 333 : ܬܵܐ ܙܸܠ ܘܐܲܟܼܪܸܙ ܣܒܲܪܬܼܵܐ ܚܕܲܬܵܐ ܠܥܲܡܡܹ̈ܐ ܥܘܼܪ݁ܠܹܐ 334 ܕܗ̤ܘܲܝܬܿ ܐ̄ܪܵܙܵܐ ܫܲܠܡܵܐ ܐ̄ܪܵܙܵܟ ܒܝܲܕܼ ܣܘܼܥܪ݁ܵܢܹܐ ܀ 335 : ܡܸܛܠ ܗܵܕܹܐ ܩܒܲ݁ܪܬܵܟ ܟܲܕܼ ܚܲܝ ܘܦܸܬܚܹ̇ܬܼ ܒܐܲܦܲܝ̈ܟ 336 ܕܬܸܦܬܲܚ ܬܲܪܥܵܐ ܩܕܼܵܡ ܢܘܼܟܼܪ̈ܵܝܹܐ ܠܡܸܥܲܠ ܨܹܐܕܲܝ ܀ 337 : ܒܝܲܕܼ ܢܘܼܚܵܡܵܟ ܒܥܹ̇ܝܬܼ ܕܐܹܬܼܢܲܚܸܡ ܠܚܲܝܹ̈ܐ ܩܒܼܝܼܪܹ̈ܐ 338 ܗܵܐ ܐܲܠܸܦܬܵܟ ܦܘܼܪܩܵܢ ܚܲܝܲܝ̈ܟ ܦܪܘܿܩ ܠܐܲܒܿܝܼ̈ܕܹܐ ܀ 339 : ܬܵܐ ܙܸܠ ܘܐܲܟܼܪܸܙ ܦܘܼܪܩܵܢ ܚܲܝܹ̈ܐ ܠܡܝܼ̈ܬܹܐ ܕܢܘܼܓܼܪܵܐ 340 ܘܢܲܚܸܡ ܐܸܢܘܿܢ ܒܣܲܒܼܪܵܐ ܚܲܝܵܐ ܕܲܬܼܝܵܒܼܘܼܬܼܵܐ ܀ 341 : ܦܠܘܿܚܹܝܗ̇ ܠܐܲܪܥܵܐ ܕܫܸܡܥܵܐ ܕܐܸܕܼܢܵܐ ܕܪܸ̈ܥܝܵܢܲܝܗܘܿܢ 342 ܘܐܲܪܡ̇ܐ ܒܓܼܵܘܗ̇ ܙܲܪܥܵܐ ܛܵܒܼܵܐ ܕܕܸܚܠܲܬܼ ܩܘܼܫܬܵܐ ܀ 343 : ܥܩܘܿܪ ܙܝܼܙܵܢܹ̈ܐ ܕܲܦܬܲܟܼܪܘܼܬܼܵܐ ܕܲܙܪܲܥ ܒܝܼܫܵܐ 344 ܘܲܙܪܘܿܥ ܩܵܠܵܐ ܚܕܲܕܼ ܒܵܪܘܿܝܵܐ ܫܲܠܝܼܛ ܥܲܠ ܟܠ ܀ 345 : ܗܘ̤ ܠܲܡ ܐܲܠܦܹܗ ܐܘܼܪܚܵܐ ܕܥܲܡܡܹ̈ܐ ܟܲܕܼ ܠܵܐ ܨܵܒܹ̇ܐ 346 ܘܗܘ̤ ܠܹܗ ܐܲܠܸܦ ܕܙܵܕܹܩ ܗ̄ܘ̣ܵܐ ܠܹܗ ܠܡܸܪܚܲܡ ܥܲܡܡܹ̈ܐ ܀ 347 : ܩܢܵܐ ܒܘܼܝܵܢܵܐ ܕܦܵܪܘܿܫܘܼܬܼܵܐ ܒܲܪ ܐܲܒܼܪܵܗܵܡ 348 ܕܲܩܪ̣ܵܐ ܠܥܲܡܡܹ̈ܐ ܒܲܟܼܝܵܢܘܼܬܼܵܐ ܕܒܹܝܬܼ ܐܲܒܼܪܵܗܵܡ ܀ 349 : ܫܲܪܝܼ ܕܢܸܪܕܹܿܐ ܦܪܝܼܫ ܡ̣ܢ ܥܲܡܡܹ̈ܐ ܠܒܹܝܬܼ ܢܘܼܟܼܪ̈ܵܝܹܐ 350 ܘܲܪܕܼܵܐ ܒܐܘܼܪܚܵܐ ܠܘܲܥܕܵܐ ܕܐܵܬܼܘܿܪ ܐܲܝܟ ܕܐܸܬܼܦܲܩܲܕܼ ܀ 351 : ܐܵܠܦܹܗ ܩܵܠܵܐ ܕܲܟܼܡܵܐ ܪܲܒܵܐ ܡܕܼܝܼܢܲܬܼ ܐܵܬܼܘܿܪ 352 ܕܝܵܘܡܹ̈ܐ ܬܠܵܬܼܵܐ ܪܕܼܵܐ ܒܓܼܵܘ ܐܵܬܼܘܿܪ ܟܲܕܼ ܡܲܟܼܪܸܙ ܒܵܗ̇ ܀ 353 : ܓܠ̣ܵܐ ܘܚܵܘܝܼ ܠܹܗ ܐܵܦ ܪܲܒܿܘܼܬܼܵܗ̇ ܕܡ̣ܢ ܐܲܠܵܗܵܐ ܗ̄ܝܼ 354 ܘܒܼܐܝܼܕܹܗ ܐܸܬܵܬ̤ ܠܣܲܓܵܝܼܐܘܼܬܼܵܐ ܕܥܘܼܬܪܵܐ ܘܐ̄ܢܵܫܵܐ ܀ 355 ܫܲܪܝܼ ܕܢܸܥܘܿܠ ܡܲܪܕܹܿܐ ܝܵܘܡ̇ܐ ܒܡܸܨܥܲܬܼ ܫܘܼܩܹ̈ܝܗ̇ : pb. 145 356 ܘܥܲܡ ܡܲܪܕܿܝܼܬܹܗ ܫܲܪܝܼ ܒܩܵܠܵܐ ܡܠܸܐ ܠܘܼܚܵܡܵܐ ܀ 357 : ܐܲܟܼܪܸܙ ܘܐܸܡ݂ܲܪ ܒܐܸܕܼܢܲܝ̈ ܟܠܢܵܫ ܩܵܠܵܐ ܕܪܘܼܓܼܙܵܐ 358 ܕܢܝܼܢܘܹܐ ܡܕܝܼܢ̄ܬܵܐ ܡܸܬܼܗܲܦܟܵܐ ܠܵܗ̇ ܥܲܠ ܥܵܡܘܿܪܹ̈ܝܗ̇ ܀ 359 : ܬܲܚܸܡ ܩܸܨܵܐ ܠܐܲܪܒܿܥܝܼܢ ܝܵܘܡܝܼ̈ܢ ܠܫܘܼܪܵܪ ܡܸܠܵܘ̈ܗܝ 360 ܕܐܸܢ ܗܘ̤ ܕܦܵܢܹ̇ܝܢ ܘܐܸܢ ܠܵܐ ܣܵܥܲܪ ܐܲܟܼܡܵܐ ܕܲܓܼܙܲܪ ܀ 361 : ܠܵܐ ܗ̄ܘ̣ܵܐ ܗܦܘܼܟܼܝܵܐ ܐܲܟܼܪܸܙ ܒܲܠܚܘܿܕܼ ܒܲܪ ܥܸܒܼܪ̈ܵܝܹܐ 362 ܕܗܵܐ ܐܵܦ ܪ̈ܲܚܡܹܐ ܚ̣ܠܲܛ ܒܲܗܦܘܼܟܼܝܵܐ ܕܩܸܨܵܐ ܕܲܦܣܲܩ̣ ܀ 363 : ܒܩܵܠܹ̈ܐ ܕܚܝܼܠܹ̈ܐ ܐܲܪܗܸܒܼ ܐܸܢܘܿܢ ܠܩܲܫܝܲܝ̈ ܠܸܒܵܐ 364 ܕܢܲܚܸܬܼ ܐܸܢܘܿܢ ܡ̣ܢ ܪܵܡܘܼܬܼܵܐ ܠܘܵܬܼ ܡܘܼܟܵܟܼܵܐ ܀ 365 : ܒܦܲܪܙ̄ܠܵܐ ܩܲܫܝܵܐ ܓܲܙܪܹܗ ܠܟܹܐܒܼܵܐ ܕܣܘܼܥܪ̈ܵܢܲܝܗܘܿܢ 366 ܕܠܵܐ ܢܦܘܼܫ ܥܵܘ̣ܠܵܐ ܒܙܵܘܥܲܝ̈ ܢܲܦܫܵܐ ܐܲܝܟ ܡܲܣܝܘܼܬܼܵܐ ܀ 367 : ܣܲܡܵܐ ܕܥܲܙܝܼܙ ܣ̣ܵܡ ܠܹܗ ܠܫܘܼܚܢܵܐ ܕܪܸ̈ܥܝܵܢܲܝܗܘܿܢ 368 ܕܢܸܥܩܘܿܪ ܡܸܢܗܘܿܢ ܐܵܬܼܵܐ ܕܥܵܘ̣ܠܵܐ ܕܩܸܛܠܲܬ̤ ܐܸܢܘܿܢ ܀ 369 : ܩ̣ܥܵܐ ܟܵܪܘܿܙܵܐ ܐܲܝܟ ܫܝܼܦܘܼܪܵܐ ܒܢܝܼܢܘܹܐ ܡܕܝܼܢ̄ܬܵܐ 370 ܘܫܲܓܼܫ̣ܘܼܗ̇ ܓܲܠܠܹ̈ܐ ܕܩܵܠ ܦܸܬܼܓܼܵܡܵܘ̈ܗܝ ܠܡܲܠܝܲܬܼ ܚܘܼܬܼܪܵܐ ܀ 371 : ܢܫ݂ܲܒܼ ܒܵܗ̇ ܪ̈ܘܼܚܹܐ ܥܲܙܝܼ̈ܙܵܬܼܵܐ ܕܡܸܠܲܬܼ ܦܘܼܬܹܗ 372 ܘܪܸܥܠܲܬ̤ ܟܠܵܗ̇ ܕܩܪܝܼܒܼܵܐ ܗ̄ܘ̣ܵܬܼ ܠܘܵܬܼ ܡܲܦܘܼܠܬܵܐ ܀ 373 : ܐܲܪܗܸܒܼ ܩܵܠܹܗ ܠܡܲܠ̈ܟܹܿܐ ܘܡ̇ܟܹ̈ܐ ܘܟܼܠ ܡܘܼܫ̈ܚܵܬܼܵܐ 374 ܘܟܲܢܸܫ ܐܸܢܘܿܢ ܠܫܸܡܥܵܐ ܚܲܕܼܬܼܵܐ ܕܟܼܵܪܘܿܙܘܼܬܹܗ ܀ 375 : ܠܵܐ ܐܸܬܼܟܲܚܲܕܼ ܡ̣ܢ ܫܘܼܠܛܵܢܵܐ ܕܪܹܫܵܢܘܼܬܼܵܐ 376 ܘܠܵܐ ܫܩ݂ܲܠ ܒܐܲܦܹ̈ܐ ܕܥܘܼܬܼܪܵܐ ܘܬܼܵܓܼܵܐ ܕܝܲܩܝܼܪ ܡ̣ܢ ܟܠ ܀ 377 : ܫܡ݂ܲܥܘ ܦܸܬܼܓܼܵܡܵܘ̈ܗܝ ܥܲܡܵܐ ܘܡܲܠܟܵܐ ܘܙܵܥ̣ܘ ܘܐܸܬܼܒܲܠܗܝܼܘ 378 ܘܟܲܕܼ ܫܝܼܛ ܘܲܒܼܣܸܐ ܡܲܪܗܸܒܼ ܩܵܠܹܗ ܠܡܲܠܟܲܝ̈ ܐܵܬܼܘܿܪ ܀ 379 : ܟܸܢܫܝܼ̈ܢ ܐܸܬܼܛܲܝܲܒܼܘ ܗ̄ܘ̣ܵܘ ܠܡܸܫܡܲܥ ܡܸܠܬܹܗ 380 ܘܐܲܪܡܝܼ ܡܨܝܼܕܿܬܵܐ ܕܟܼܵܪܘܿܙܘܼܬܹܗ ܘܲܟܼܒ݂ܲܫ ܐܸܢܘܼܢ ܀ 381 : ܨܵܕܲܬ̤ ܡܸܠܬܹܗ ܠܲܥܠܲܝܡܘܼܬܼܵܐ ܘܲܠܣܲܝܒܿܘܼܬܼܵܐ 382 ܘܦܸܟܼܪܵܬ̤ ܪܲܗܛܵܐ ܕܟܼܠܗܘܿܢ ܬܸܓܼܡܹ̈ܐ ܒܩܲܠܝܼܠܘܼܬܼܵܗ̇ ܀ 383 : ܡܛܵܬ̤ ܒܲܪܬܼ ܩܵܠܵܐ ܕܟܼܵܪܘܿܙܘܼܬܹܗ ܠܡܲܠܟܵܐ ܕܐܵܬܼܘܿܪ 384 ܘܲܫܒ݂ܲܩ ܬܵܓܹܗ ܘܫܵܛ̣ ܫܘܼܠܛܵܢܹܗ ܘܝܲܩܲܪ ܡܸܠܬܹܗ ܀ 385 : ܐܲܟܼܪܸܙ ܩܵܠܵܐ ܕܲܡܠܹܐ ܚܲܫܵܐ ܠܟܼܠܹܗ ܥܲܡܵܐ 386 ܕܟܼܠܢܵܫ ܢܸܦܥܹܐ ܡ̣ܢ ܣܘܼܥܪ݁ܵܢܵܘܗܝ ܠܘܵܬܼ ܒܵܥܘܼܬܵܐ ܀ 387 : ܢܸܣܢܸܐ ܠܥܵܘ̣ܠܵܐ ܕܣܲܢܘܼܬܼ ܢܲܦܫܲܢ ܕܥܲܒܼ݂ܕܲܢ ܛܲܡ̈ܐܹܐ 388 ܘܢܸܪܚܲܡ ܩܘܼܫܬܵܐ ܕܫܲܦܝܼܪ ܒܲܫܡܹܗ ܘܲܒܼܣܘܼܥܪ̈ܵܢܵܘܗܝ ܀ 389 : ܢܠܘܼܛ ܠܲܚܛܝܼܬܼܵܐ ܕܦܸܪܣܲܬ̤ ܚܸܫܟܵܗ̇ ܥܲܠ ܪܸܥܝܵܢܲܢ 390 ܘܢܸܚܙܸܐ ܒܗܵܘܢܵܐ ܢܘܼܗܪܵܐ ܕܡܸܠܬܹܗ ܕܒܲܪ ܥܸܒܼܪ̈ܵܝܹܐ ܀ 391 ܢܲܥܢܸܐ ܢܲܦܫܲܢ ܒܦܘܼܠܚܵܢ ܨܵܘܡ̇ܐ ܡ̣ܢ ܚܘܼܬܚܵܬܹ̈ܐ : pb. 146 392 ܘܢܸܟܼܠܸܐ ܚܹܐܦܵܐ ܕܙܲܠܝܼܠܘܼܬܼܵܐ ܒܝܲܕܼ ܢܲܟܼܦܘܼܬܼܵܐ ܀ 393 : ܢܸܚܣܘܿܟ ܦܘܼܡܲܢ ܡ̣ܢ ܡܹܐܟܼܘܼܠܬܵܐ ܬܘܼܪܣܵܝ ܦܲܓܼܪܵܐ 394 ܘܢܸܟܼܠܸܐ ܢܲܦܫܲܢ ܡ̣ܢ ܦܘܼܠܚܵܢܵܐ ܕܥܵܠܘܿܒܼܘܼܬܵܐ ܀ 395 : ܐܵܦ ܚܲܝ̈ܘܵܬܸܿܐ ܢܨܘܼ̈ܡܢ ܥܲܡܲܢ ܡ̣ܢ ܬܘܼܪܣܵܝܵܐ 396 ܘܢܸܒܼܟܿܘܿܢ ܥܲܡܲܢ ܟܝܵܢܹ̈ܐ ܚܲܪ̈ܫܹܐ ܥܲܠ ܕܐܲܪܓܸܿܙܢܲܢ ܀ 397 : ܡܲܢ̣ܘܼ ܝܵ̇ܕܲܥ ܐܸܢ ܚܵܐܹ̇ܢ ܠܲܢ ܐܲܠܵܗ ܟܠܵܐ 398 ܘܡܲܥܒܲܪ ܡܸܢܲܢ ܚܸܡܬܼܵܐ ܕܪܘܼܓܼܙܹܗ ܘܠܵܐ ܡ̇ܘܒܸܿܕ ܠܲܢ ܀ 399 : ܚܙ̣ܵܐ ܗܵܘ̇ ܛܵܒܼܵܐ ܕܲܚܙܹܝܢ ܗ̄ܘ̣ܵܘ ܠܹܗ ܥܲܕܼܠܵܐ ܢܸܗܘܘܿܢ 400 ܕܬܵܒܼܘ ܥܵܘ̈ܠܹܐ ܘܚܲܠܸܦܘ ܚܸܡܬܹܗ ܠܘܵܬܼ ܬܲܪܥܘܼܬܼܵܐ ܀ 401 : ܐܲܥܒܸܿܕܼ ܐܢܘܿܢ ܕܢܸܣܢܘܿܢ ܥܵܘ̣ܠܵܐ ܟܲܕܼ ܠܵܐ ܨܵܒܹ̇ܝܢ 402 ܘܐܲܩܸܨ ܪ̈ܲܚܡܵܘܗܝ ܠܦܵܪܘܿܫܘܼܬܼܵܐ ܕܲܬܼܘܵܬܼ ܢܵܦܫܵܐ ܀ 403 : ܗܘ̤ ܢܓܲܕܼ ܐܸܢܘܿܢ ܒܪܸܡܙܵܐ ܟܲܣܝܵܐ ܠܘܵܬܼ ܝܲܕܲܥܬܹܗ 404 ܘܝܲܗ̣̄ܒܹܿܗ ܠܐܲܓܼܪܵܐ ܕܒܲܣܝܼܡܘܼܬܹܗ ܠܲܬܼܝܵܒܼܘܼܬܼܵܐ ܀ 405 : ܠܵܘ ܢܝܼܢܘܵܝܹ̈ܐ ܕܲܪܫܘܼܗ̇ ܠܐܘܼܪܚܵܐ ܕܲܬܼܝܵܒܼܘܼܬܼܵܐ 406 ܟܲܣܝܵܐ ܒܚܘܼܒܹܿܗ ܓܠ̣ܵܐ ܟܲܣܝܘܼܬܹܗ ܠܲܒܼܢܲܝ̈ ܒܲܝܬܹܿܗ ܀ 407 : ܒܗܘܿܢ ܗ̄ܘ̣ ܝܵܘܢܵܢ ܪܫܲܡ̣ ܦܸܠ̈ܐܬܼܵܐ ܕܲܥܬܼܝܼ̈ܕܼܵܬܼܵܐ 408 ܕܚܵܐܹ̇ܢ ܥܲܡܡܹ̈ܐ ܒܫܘܼܠܵܡ ܙܲܒܼܢܹ̈ܐ ܒܐܵܕܵܡ ܕܲܬܪܹܝܢ ܀ 409 : ܚ̣ܙܵܐ ܟܵܪܘܿܙܵܐ ܕܚܲܠܸܛ ܛܵܒܼܵܐ ܪ̈ܲܚܡܹܐ ܒܪܘܼܓܼܙܹܗ 410 ܘܐܲܟܼܪܝܼ ܣܲܓܿܝܼ ܕܠܵܐ ܐܸܫܬܲܠܲܡ ܦܘܼܣܩܵܢ ܡܸܠܵܘ̈ܗܝ ܀ 411 : ܦܥܵܐ ܠܹܗ ܕܢܸܪܕܹܿܐ ܒܐܘܼܪܚܵܐ ܕܝܲܨܪܹܗ ܐܲܝܟ ܕܲܒܼܩܲܕܡ̇ܐ 412 ܘܫܲܪܝܼ ܕܢܸܬܼܢܸܐ ܕܗܵܕܹܐ ܥܸܠܬܼܵܐ ܥܒܲܕܼܬܲܢܝ ܕܐܸܥܪܘܿܩ ܀ 413 : ܐܘܿܢ ܠܲܡ ܡ̇ܪܝܵܐ ܠܵܐ ܗ̄ܘ̣ܵܬܼ ܡܸܠܲܬܼܝ ܟܲܕܼ ܐܸܢܵܐ ܒܐܲܪܥܝܼ 414 ܡܸܛܠ ܗܵܢܵܐ ܩܲܕܿܡܹܬܼ ܥܸܪܩܹ̇ܬܼ ܕܠܵܐ ܐܸܫܬܲܕܲܪ ܀ 415 : ܝܵ̇ܕܲܥ ܗ̄ܘܹ̇ܝܬܼ ܓܹܝܪ ܕܐܲܠܵܗܵܐ ܐܲܢ̄ܬܿ ܣܲܓܝܼ ܪ̈ܲܚܡܹܐ 416 ܘܡܵܐ ܕܬܼܵܒܼܘ ܐ̄ܢܵܫܵܐ ܩܲܕܿܡ̇ܟ ܚܘܼܒܵܟ ܠܘܵܬܼ ܫܘܼܒܼܩܵܢܵܐ ܀ 417 : ܘܡܸܟܹܿܝܠ ܕܲܗܘܹ̇ܝܬܼ ܐܲܝܟ ܕܲܓܵܠܵܐ ܩܕܼܵܡ ܢܘܼܟܼܪ̈ܵܝܹܐ 418 ܦܲܩܵܚ ܕܐܸܡܘܼܬܼ ܘܠܵܐ ܐܸܬܼܟܲܢܹܐ ܢܒܼܝܵܐ ܕܫܘܼܩܪܵܐ ܀ 419 : ܛܵܒܼ ܟܸܪܝܲܬ̤ ܠܵܟ ܩ̣ܪܵܝܗܝ ܓܸܠܝܵܢܵܐ ܘܡܲܠܸܠ ܥܲܡܹܗ 420 ܘܦܲܢܝܼ ܠܡܵܪܹܗ ܥܕܲܡ̇ܐ ܠܡܵܘܬܵܐ ܡܛܵܬ̤ ܟܲܪܝܘܼܬܹܗ ܀ 421 : ܚܙ̣ܵܐ ܥܸܒܼܪܵܝܵܐ ܕܲܦܢ̣ܵܘ ܥܘܼܪ̈ܠܹܗ ܘܩܲܒܸܿܠ ܕܲܢܡܘܼܬܼ 422 ܕܠܵܐ ܒܸܣܡܵܬ̤ ܠܹܗ ܚܵܬܵܬܼ ܡܝܼ̈ܬܹܐ ܕܥܲܡܡܹ̈ܐ ܛܲܡ̈ܐܹܐ ܀ 423 : ܫܲܚ̣ܩܹܗ ܚܲܫܵܐ ܕܟܲܪܝܘܼܬܼ ܢܲܦܫܵܐ ܠܒܲܪ ܡ̣ܢ ܛܲܟܼܣܵܐ 424 ܘܲܓܼܒܼܵܐ ܡ̇ܘܬܵܐ ܛܵܒܼ ܡ̣ܢ ܚܲܝܹ̈ܐ ܕܠܵܐ ܢܸܬܿܕܲܓܲܠ ܀ 425 : ܫܒ݂ܲܩ ܠܲܡܕܼܝܼܢ̄ܬܵܐ ܘܲܢܦܲܩ̣ ܕܢܸܥܡܲܪ ܝܼܚܝܼܕܼܵܐܝܼܬܼ 426 ܟܲܕܼ ܚܵܐ̇ܲܕ ܗ̄ܘ̣ܵܐ ܕܕܼܵܡ ܢܸܫܬܲܠܲܡ ܦܣܵܩܵܐ ܕܲܦܣܲܩ ܀ 427 ܡܛܲܠܬܼܵܐ ܥܒܼ݂ܵܕܼ ܠܹܗ ܕܲܢܕܲܝܲܪ ܒܗ̇ ܒܲܡܠܸܐ ܙܲܒܼܢܵܐ : pb. 147 428 ܒܗܵܕܹܐ ܬܸܢܘܲܝ ܕܲܟܼܒܲܪ ܗܵܘܹ̇ܐ ܡܸܕܹܿܡ ܕܲܓܼܙܲܪ ܀ 429 : ܝܵ̇ܕܲܥ ܟܠܵܐ ܚܙ̣ܵܐ ܚܘܼܫܵܒܹܗ ܕܗܵܕܹܐ ܒܵܥܹ̇ܐ 430 ܘܢܲܓܼܕܹܿܗ ܡ̇ܪܹܗ ܠܘܵܬܼ ܚܵܘܣܵܢܵܐ ܒܝܕܼ ܢܸܣܝܵܢܵܐ ܀ 431 : ܐܵܘܥܝܼ ܪܸܡܙܵܐ ܩܲܠܝܼܠܵܐܝܼܬܼ ܫܪܘܿܪܵܐ ܕܩܲܪܐܵܐ 432 ܘܲܦܪ̣ܵܣ ܛܲܪ̈ܦܵܘܗܝ ܠܥܸܠ ܡ̣ܢ ܝܵܘܢܵܢ ܘܲܚܕܼܝܼ ܠܩܘܼܒܼܠܹܗ ܀ 433 : ܒܛܲܪ̈ܦܹܐ ܘܦܹܐܪܹ̈ܐ ܕܩܲܪܬܐ ܫܝܼܛܵܐ ܚܕܝܼ ܒܲܪ ܡܲܬܲܝ 434 ܕܲܚܙ̣ܵܐ ܬܲܗܪܵܐ ܕܡ̣ܢ ܫܹܠܝ ܝܼܥܑܵܐ ܘܲܛܥ݂ܲܢ ܦܹܐܪܹ̈ܐ ܀ 435 : ܛܥ̣ܵܐ ܟܲܪܝܘܼܬܹܗ ܒܗܲܢܝܼܐܘܼܬܼܵܐ ܕܪܸܚܡܲܬܼ ܦܹܐܪܹ̈ܐ 436 ܐܸܬܼܒܲܝܲܢ ܕܡ̇ܢܲܐ ܗ̄ܝܼ ܥܸܠܬܼܵܐ ܕܡ̣ܢ ܫܹܠܝ ܗܲܒܸܿܒܼ ܀ 437 : ܪܸܡܙܵܐ ܐܲܣܪܹ݂ܗ ܒܪܸܚܡܲܬܼ ܩܲܪܐܵܐ ܕܬܘܼܒܼ ܢܸܬܼܚܲܟܲܡ 438 ܕܡ̇ܐ ܫܵܒܹ̇ܠ ܠܹܗ ܢܸܚܲܫ ܣܲܓܿܝܼ ܘܢܹܐܠܲܦ ܥܸܠܬܹܗ ܀ 439 : ܗܵܘ̇ ܦܘܼܩܕܵܢܵܐ ܕܝܲܗ̣̄ܒܹܿܗ ܡܸܢܫܸܠܝ ܘܐܲܣܪܹ݂ܗ ܒܚܘܼܒܹܿܗ 440 ܗܦ̣ܲܟ ܘܲܕܠܵܐ ܒܹܗ ܘܝܼܒܸܫ ܡܸܢܹܫܠܝ ܘܐܲܟܼܪܝܼ ܠܩܘܼܒܼܠܹܗ ܀ 441 : ܠܫܵܘܒܵܐ ܩܲܫܝܵܐ ܪܡ݂ܲܙ ܦܘܼܩܕܵܢܵܐ ܘܲܢ̣ܫܲܒܼ ܡܸܢܫܹܠܝ 442 ܘܝܼܒܸܫ̣ ܩܲܪܬܵܐ ܘܲܚܡܵܘ̣ ܛܲܪ̈ܦܵܘܗܝ ܘܲܢ̣ܬܲܪܘ ܦܹܐܪ̈ܘܗܝ ܀ 443 : ܨܸܚܲܬ̤ ܫܸܡܫܵܐ ܒܪܹܫܹܗ ܕܝܵܘܢܵܢ ܥܲܙܝܼܙܵܐܝܼܬܼ 444 ܘܥܲܦ̣ ܬܸܢ̈ܚܵܬܼܵܐ ܘܟܸܪܝܲܬ̤ ܢܵܦܫܹܗ ܘܲܫܸܐܠ ܡ̇ܘܬܵܐ ܀ 445 : ܠܵܘ ܕܲܥܝܵܕܼܵܐ ܗ̄ܘ̣ ܫܵܘܒܵܐ ܕܲܗܘ̤ܵܐ ܥܲܠ ܟܵܪܘܿܙܵܐ 446 ܪܸܡܙܵܐ ܫܲܓܼܪܹܗ ܠܒܲܪ ܡ̣ܢ ܛܲܟܼܣܵܐ ܒܚܲܡܝܼܡܘܼܬܼܵܐ ܀ 447 : ܗܵܘ̇ ܦܘܼܩܕܵܢܵܐ ܕܫܲܓܼܫܹܗ ܠܝܲܡܵܐ ܕܠܵܐ ܒܲܥܝܵܕܼܵܐ 448 ܗܘ̤ܝܘܼ ܕܫܲܓܼܪܹܗ ܠܨܸܡܚܵܐ ܕܫܸܡܫܵܐ ܠܒܲܪ ܡ̣ܢ ܛܲܟܼܣܵܐ ܀ 449 : ܐܲܠܦܹܗ ܒܝܲܡܵܐ ܕܠܵܐ ܢܸܬܼܥܲܣܲܩ ܒܐܘܼܪܚܵܐ ܕܥܲܡܡܹ̈ܐ 450 ܘܟܼܵܘܢܹܗ ܒܩܲܪܬܵܐ ܕܠܵܐ ܬܸܟܼܪܸܐ ܠܹܗ ܒܚܲܝܹ̈ܐ ܕܐ̄ܢܵܫܵܐ ܀ 451 : ܪܲܒܵܐ ܗܘ̤ܵܐ ܠܹܗ ܫܪܘܿܪܵܐ ܕܩܲܪܐܵܐ ܘܚܲܟܸܿܡ ܢܲܦܫܹܗ 452 ܘܐܲܣܪܹ̣̰ܗ ܒܚܘܼܒܵܐ ܠܘܵܬܼ ܚܲܛܵܝܹ̈ܐ ܟܲܕܼ ܠܵܐ ܨܵܒܹ̇ܐ ܀ 453 : ܗܘ̤ܵܐ ܬܲܠܡܝܼܕܼܵܐ ܡܠܝܼܠܵܐ ܠܚܲܪܫܵܐ ܢܒܼܝܼܵܐ ܠܩܲܪܬܵܐ 454 ܘܝܼܠܸܦ ܣܸܦܪܵܐ ܩܢܹܐ ܒܘܼܝܵܢܵܐ ܡ̣ܢ ܫܲܬܿܝܼܩܵܐ ܀ 455 ܩ̣ܒܲܥ ܠܹܗ ܫܵܘܒܵܐ ܕܥܲܠ ܗܲܕܵܡ̇ܘ̈ܗܝ ܚܲܫܵܐ ܒܠܸܒܹܿܗ 456 ܘܫܲܪܝܼ ܚܵܢܹ̇ܐ ܒܝܲܕܼ ܢܸܣܝܵܢܵܐ ܠܘܵܬܼ ܚܵܘܣܵܢܵܐ ܀ 457 ܐܲܠܦܸܗ ܐ̄ܪܵܙܵܐ ܕܲܒܼܫܲܬܿܝܼܩܵܐ ܚܘܼܒܵܐ ܘܪ̈ܲܚܡܹܐ : pb. 148 458 ܘܦܲܫܸܩ ܐܸܢܹܝܢ ܒܝܲܕܼ ܓܸܠܝܵܢܵܐ ܕܠܵܐ ܬܸܟܼܪܸܐ ܠܹܗ ܀ 459 : ܠܥܸ݂ܙ ܠܹܗ ܪܸܡܙܵܐ ܒܚܲܕܼ ܒܲܪܬܼ ܩܵܠܵ ܐܲܝܟ ܠܸܫܵܢܹܗ 460 ܕܥܲܠ ܡ̇ܢ ܐܲܟܼܪܝܼܬܿ ܥܲܠ ܫܲܬܿܝܼܩܵܐ ܕܗܲܒܸܿܒܼ ܡܸܢܫܹܠܝ ܀ 461 : ܠܡܵܢ ܐܲܣܝܼܪ ܐܲܢ̄ܬܿ ܒܚܘܼܒܵܐ ܫܲܠܡܵܐ ܒܲܡܚܲܝܼ̈ܠܵܬܼܵܐ 462 ܘܠܵܐ ܩܵܪܹ̇ܒܼ ܐܲܢ̄ܬܿ ܠܲܫܒܼܝܼ̈ܚܵܬܼܵܐ ܕܩܵܢ̇ܝܢ ܐ̄ܢܵܫܵܐ ܀ 463 : ܠܡܵܢ ܡܲܚܸܒܼ ܐܲܢ̄ܬܿ ܠܲܕܠܵܐ ܕܝܼܠܵܟ ܘܣܢܹ̇ܝܬܿ ܕܝܼܠܵܟ 464 ܘܲܠܡܵܢ ܩܵܨ̇ܦܲܬܿ ܒܚܲܝܹ̈ܐ ܕܐ̄ܢܵܫܵܐ ܐܲܝܟ ܠܵܐ ܐ̄ܢܵܫܵܐ 465 : ܠܡܵܢ ܠܵܐ ܥܵܐ̇ܠܲܬܿ ܒܕܼܝܼܢܵܐ ܟܹܐܢܵܬ ܥܲܡ ܚܘܼܫܵܒܲܝ̈ܟ 466 ܘܐܲܢ̄ܬܿ ܒܵܟ ܕܵܐܹ̇ܢ ܥܲܡ ܪܸܥܝܵܢܵܟ ܒܗܵܠܹܝܢ ܕܝܼܠܵܟ ܀ 467 : ܐܲܝܟܵܐ ܛܲܒܿܝܼܥ ܝܲܨܪܵܐ ܥܝܼܪܵܐ ܕܦܵܪܘܿܫܼܘܼܬܼܵܟ 468 ܕܠܵܐ ܡܲܪܓܸܿܫ ܐܲܢ̄ܬܿ ܒܲܟܼ̈ܢܵܘܵܬܼܵܟ ܐܲܝܟ ܕܲܒܼܕܼܝܼܠܵܟ ܀ 469 : ܠܵܟ ܟܸܪܝܲܬ̤ ܠܵܟ ܥܲܠ ܚܘܼܒܵܠܵܐ ܕܩܲܪܐܵܐ ܚܲܪܫܵܐ 470 ܟܡܵܐ ܠܝܼ ܬܸܟܼܪܼܐ ܥܲܠ ܡܲܠܵܠܹ̈ܐ ܕܨܝܼܪܝܼܢ ܒܲܩܢܘܿܡܝ ܀ 471 : ܠܵܟ ܐܲܥܝܼܩܵܟ ܫܵܘܒܵܐ ܓܲܠܝܵܐ ܒܓܼܘܼܫܡܵܐ ܕܲܠܒܲܪ 472 ܠܝܼ ܕܹܝܢ ܫܲܚܩ݂ܲܢܝ ܥܵܘ̣ܠܵܐ ܟܲܣܝܵܐ ܕܚܘܼܒܵܠ ܐ̄ܢܵܫܵܐ ܀ 473 : ܐܲܢ̄ܬܿ ܥܲܠ ܫܝܼܛܵܐ ܩܢܹܝܬܿ ܚܵܘܣܵܢܵܐ ܘܚܲܫܵܐ ܪܲܒܵܐ 474 ܟܡܵܐ ܕܹܝܢ ܐܸܚܘܼܣ ܥܲܠ ܝܲܩܝܼܪܹ̈ܐ ܕܦܵܢܹ̇ܝܢ ܨܹܐܕܲܝ ܀ 475 : ܚܙ̣̱ܝܼ ܪܸܒܿܘܵܬܵܐ ܬܲܪܬܲܥܸܣܪܹ̈ܐ ܕܫܲܒܼܪܹ̈ܐ ܙܥܘܼܪܹ̈ܐ 476 ܘܲܡܬܼܘܿܚ ܗܵܘܢܵܟ ܠܘܵܬܼ ܡܸܢܝܵܢܵܐ ܕܟܼܠܹܗ ܀ 477 : ܚܘܼܣ ܒܲܪ ܡܲܬܲܝ ܕܠܵܐ ܢܸܬܼܚܲܒܲܠ ܟܲܪܟܼܵܐ ܪܲܒܵܐ 478 ܠܝܼ ܐܸܬܿܕܲܡ̇ܐ ܒܝܲܕܼ ܚܵܘܣܵܢܵܐ ܠܘܵܬܼ ܩܲܪ̈ܝܼܒܿܝܼܟ ܀ 479 : ܡ̇ܢ ܝܵ̇ܬܲܪ ܐܲܢ̄ܬܿ ܒܚܘܼܒܵܠ ܐܲܬܼܪܵܐ ܕܡ̇ܘܒܸܿܕܼ ܪܘܼܓܼܙܵܐ 480 ܠܵܐ ܐ̄ܢܵܫ ܡ̇ܘܕܹܿܐ ܠܲܫܡܵܐ ܕܐܝܼܬܼܘܼܬܼܝ ܒܓܼܵܘ ܕܲܚܝܼܚܵܐ ܀ 481 : ܬܪܘܨ ܨܸܒܼܝܵܢܵܐ ܠܢܝܼܫܵܐ ܕܪ̈ܲܚܡܲܝ ܘܲܚܢܲܝ ܠܩܘܼܒܼܠܹܗ 482 ܕܡܸܛܠ ܗܵܕܹܐ ܩܪܹܝܬܼܵܟ ܨܹܐܕܲܝ ܕܒܼܝܼ ܬܸܬܿܕܲܡܸܐ ܀ 483 : ܕܵܘܩܵܐ ܣܵܡ̇ܬܵܟ ܕܬܲܦܢܸܐ ܨܹܐܕܲܝ ܠܥܲܡܡ̈ܐ ܕܲܛܥ̣ܵܘ 484 ܦܪܘܿܣ ܦܸܬܼܓܼܵܡܲܝ̈ܟ ܒܲܕܼܡܘܼܬܼ ܢܸܫ̈ܒܹܿܐ ܠܨܲܝܕܼܵܐ ܕܐ̄ܢܵܫܵܐ ܀ 485 : ܡܨܝܼܕܿܬܵܐ ܕܚܘܼܒܵܐ ܥܬܼܝܼܕ ܐ̄ܢܵܐ ܕܐܸܦܪܘܿܣ ܥܲܠ ܟܠ ܥܲܡܡܝܼ̈ܢ 486 ܘܪܸܫܡܹ̇ܬܼ ܒܐܝܼܕܲܝ̈ܟ ܦܘܼܪܩܵܢ ܟܠܵܐ ܒܝܲܕܼ ܢܝܼܢܘܵܝܹ̈ܐ ܀ 487 : ܠܐܲܪܒܲܥܦܸܢ̈ܝܵܢ ܡ̇ܬܼܿܚ ܐ̄ܢܵܐ ܠܵܗ̇ ܠܸܣܓܼܕܲܬܼ ܡ̇ܪܘܼܬܼܝ 488 ܘܗܵܐ ܚܵܘܝܼܬܵܗ̇ ܒܝܲܕܼ ܣܘܼܥܪ̈ܵܢܹܐ ܠܢܝܼܢܘܹܐ ܕܲܦܢܵܬ̤ ܀ 489 : ܚܲܝܕܼ ܡ̣ܢ ܓܸܢܣܵܟ ܥܬܼܝܼܕܼ ܐ̄ܢܵܐ ܕܐܹܣܝܼܡ ܐܲܝܟ ܪܲܒܿܚܲܝܠܵܐ 490 ܘܗܵܐ ܒܲܕܸܿܩܬܵܗ̇ ܠܙܵܟܼܘܼܬܼܝ ܕܲܥܠܵܘܗܝ ܒܝܲܕܼ ܢܸܨܚܵܢܲܝ̈ܟ ܀ 491 : ܒܝܲܕܼ ܒܲܪܢܵܫܵܐ ܡܲܦܢܹܐ ܐ̄ܢܵܐ ܟܠ ܠܘܵܬܼ ܗܲܝܡܵܢܘܼܬܼܝ 492 ܒܛܘܼܦܣܵܐ ܕܝܼܠܹܗ ܩܪܹܝܬܼ ܢܝܼܢܘܵܝܹ̈ܐ ܠܟܼܪܘܿܙܘܼܬܼܵܐ ܀ pb. 149 493 : ܠܥܲܡܡܹ̈ܐ ܘܥܲܡܵܐ ܡܟܲܢܸܫ ܠܲܚܕܼܵܐ ܒܚܘܼܒܵܐ ܕܲܠܘܵܬܼܝ 494 ܘܕܸܪܫ̇ܬܼ ܐܘܼܪܚܵܐ ܩܕܼܵܡ ܡܹܐܬܼܝܼܬܹܗ ܒܐܘܼܪܚܵܐ ܕܐܵܬܼܘܿܪ ܀ 495 : ܒܹܗ ܫܵܪܹܐ ܐ̄ܢܵܐ ܣܝܵܓܼ ܢܵܡܘܿܣܵܐ ܕܒܲܐܦܲܝ̈ ܥܲܡܡܹ̈ܐ 496 ܒܗܵܕܹܐ ܬܸܢܘܲܝ ܩܪܹܝܬܼ ܫܲܕܲܪܬܵܟ ܠܒܹܝܬܼ ܢܘܼܟܼܪ̈ܵܝܹܐ ܀ 497 : ܒܲܝܐܹܗ ܟܲܣܝܵܐ ܐ̄ܪܵܙܵܢܵܐܝܼܬܼ ܠܒܲܪ ܥܸܒܼܪ̈ܵܝܹܐ 498 ܕܠܵܐ ܬܸܟܼܪܸܐ ܠܹܗ ܒܦܘܼܢܵܝ ܥܲܡܡܹ̈ܐ ܕܲܚ̣ܝܵܘ ܒܐܝܼܕܼܵܘ̈ܗܝ ܀ 499 : ܐܲܠܦܹܗ ܒܕܝܼܠܹܗ ܕܢܸܪܚܲܡ ܕܝܼܠܹܗ ܐܲܝܟ ܦܵܪܘܿܫܵܐ 500 ܘܒܲܕܸܿܩ ܒܐܝܼܕܹܗ ܦܘܼܪܩܵܢ ܥܲܡܡܹ̈ܐ ܕܲܟܼܣܸܐ ܒܥܲܡܵܐ ܀ 501 : ܚܵܘܝܹܗ ܒܐܘܼܪܚܵܐ ܚܕܲܬܵܐ ܕܟܼܵܪܘܙܘܼܬܼܵܐ 502 ܘܲܕܼܪܲܫ ܒܐܝܼܕܹܗ ܫܒܼܝܼܠܵܐ ܕܫܲܝܢܵܐ ܠܘܲܥܕܵܐ ܕܚܲܝܹ̈ܐ ܀ 503 : ܒܗܵܕܹܐ ܬܸܢܘܲܝ ܡܲܬ̣ܚܹܗ ܠܪܲܗܛܵܐ ܕܲܢܒܼܝܼܘܼܬܼܵܐ 504 ܘܬܲܚܡܹܗ ܒܥܲܡܵܐ ܘܐܲܦܩܹܗ ܠܥܲܡܡܹ̈ܐ ܒܝܲܕܼ ܒܲܪ ܡܲܬܲܝ ܀ 505 : ܠܘܵܬܼ ܫܘܼܠܵܡܵܐ ܕܟܼܵܪܘܿܙܘܼܬܹܗ ܚܵܐܲܪ ܗ̄ܘ̣ܵܐ ܟܠ 506 ܘܚܵܘܝܹܗ ܒܐܝܼܕܹܗ ܠܨܲܠܡܵܐ ܦܲܐܝܵܐ ܕܲܟܼܣܸܐ ܒܐ̄ܪܵܙܵܐ ܀ 507 : ܒܪܝܼܟ ܕܲܪܫܲܡ̣ ܠܲܢ ܒܝܲܕܼ ܒܲܪ ܡܲܬܲܝ ܦܘܼܢܵܝ ܚܲܝܲܝ̈ܢ 508 ܬܵܘܕܿܝܼ ܠܟܲܣܝܵܐ ܕܲܓ̣ܠܵܐ ܒܕܝܼܠܲܢ ܥܲܠ ܟܲܣܝܘܼܬܹܗ ܀ ܥܠ ܝܘܢܢ ܢܒܝܐ ܥܠ ܝܘܢܢ ܢܒܝܐ