pb. 396 ܦܘܼܪ̈ܫܵܢܹܐ ܫܲܦܝܼܪܹ̈ܐ ܕܥܲܠ ܚܲܝܵܘ̈ܗܝ ܕܒܲܪܢܵܫܵܐ . ܢܘ . pb. 396 ܦܘܼܪ̈ܫܵܢܹܐ ܫܲܦܝܼܪܹ̈ܐ ܕܥܲܠ ܚܲܝܵܘ̈ܗܝ ܕܒܲܪܢܵܫܵܐ . ܢܘ . ܟܠ ܟܡܵܐ ܕܒܲܪܢܵܫܵܐ ܒܕܼܘܼܒܵܪܹܗ ܡܸܬܼܩܲܪܲܒܼ ܠܥܵܠܡܵܐ ܗܵܢܵܐ : ܪܸܚܡܬܼܵܐ ܕܨܸܒܼ̈ܘܵܬܼܵܐ ܡܸܤܬܲܬܿܬܼܵܐ ܒܹܗ . ܘܲܒܼܪܸܢܝܵܐ ܕܲܒܼܗܹܝܢ : ܡܸܫܬܓܸܫ ܐܲܡܝܼܢܵܐܝܼܬܼ . ܘܲܚܠܵܦܝܗܹܝܢ : ܢܵܨܹ̇ܐ ܥܲܡ ܒܢܲܝ̈ܢܵܫܵܐ . ܘܲܒܼܚܲܕܼ ܚܲܕܼ ܡ̣ܢ ܦܲܪ̈ܨܘܿܦܹܐ ܐܲܝܠܹܝܢ ܕܗܸܢܘܿܢ : ܡܸܬܿܬܿܚܸܕܼ ܕܠܵܐ ܒܘܼܝܵܢ ܒܪܸܚܡܬܼܵܐ . ܟܲܕܼ ܕܹܝܢ ܒܗܸܪܓܵܐ ܩܲܛܝܼܢܵܐ ܕܥܵܠܡܵܐ ܕܲܥܬܼܝܼܕܼ ܡܸܬܼܝܲܬܲܪ ܪܸܥܝܵܢܵܐ : ܪܸܢܝܵܐ ܕܠܵܐ ܕܡܘܼ ܢܵܒܲܗ ܒܹܗ ܐܲܡܝܼܢܵܐܝܼܬܼ . ܘܕܲܐܝܠܹܝܢ ܕܠܵܐ ܚܲܙ̈ܝܵܢ ܠܹܗ : ܒܤܲܒܼܪܵܐ ܤܵܘܲܚ ܠܗܹܝܢ : ܒܡܸܬܼܢܲܫܝܵܢܘܼܬܼܵܐ ܕܐܲܝܠܹܝܢ ܕܲܬܼܢܵܢ . ܘܛܵܥܹ̇ܐ ܢܲܦܫܹܗ ܒܲܙܒܲܢ ܙܒܲܢ ܟܲܕܼ ܡܸܬܼܒܿܠܲܥ ܒܤܘܼ̈ܟܵܠܹܐ : ܘܲܒܼܚܘܼܫܵܒܼܵܘ̈ܗܝ ܡܲܗܡܸܐ ܥܲܠ ܗܵܠܹܝܢ ܕܡܸܬܼܚܲܙ̈ܝܵܢ . ܗܵܟܲܢܵܐ ܘܐܲܝܟܼ ܚܘܼܫܵܒܼܵܐ ܐܵܦ ܤܘܼܥܪܵܢܵܐ : ܡܸܬܼܒܿܤܸܐ ܟܡܵܐ ܕܡܸܛܠܵܬܼܗܹܝܢ ܡܸܬܼܝܼܨܸܦ . ܚܘܼܒܵܐ ܚܒܼܝܼܟܼܵܐ ܡܵܘܕܥܵܢܵܐ ܕܦܲܪ̈ܨܘܿܦܹܐ ܡܸܬܼܠܚܸܐ ܡܸܢܹܗ : ܘܪܸܚܡܬܼܵܐ ܝܑܼܚܝܼܕܼܵܝܵܬܼܵܐ ܕܠܵܐ ܚܸܙܘܵܐ ܡܸܬܼܩܲܒܼܥܵܐ ܒܬܲܦܫܹܗ . ܪܓܸܫܬܼܵܐ ܕܥܘܼܗܕܵܢܵܐ ܒܐܝܼܕܼܵܐ ܒܐܝܼܕܼܵܐ ܡܸܬܼܓܲܢܒܵܐ ܡ̣ܢ ܪܸܥܝܵܢܹܗ ܒܗܵܠܹܝܢ ܐ̄ܢܵܫܝ̈ܬܼܵܐ : ܘܪܸܢܝܵܐ ܕܟܲܤ̈ܝܵܬܼܵܐ ܤܵܓܹ̇ܐ ܒܹܗ . ܘܥܵܫܹ̇ܢ : ܘܙܵܟܹ̇ܐ ܠܚܘܼ̈ܫܵܒܹܐ ܦܲܓܼܪ̈ܵܢܵܝܹܐ . ܘܦܵܐܹ̇ܫ ܡܸܟܹܝܠ ܡ̣ܢ ܗܵܠܹܝܢ ܡܸܬܼܚܲܒܿܠܵܢ̈ܝܵܬܼܵܐ : ܟܡܵܐ ܕܤܵܦܹ̇ܩ ܟܝܵܢܵܐ . ܘܐܸܠ̣ܘܼ ܠܵܐ ܕܗ̤ܘ ܕܘܼܟܼܪܵܢܵܐ ܕܓܼܵܘܵܐ ܡܥܝܼܪ ܠܹܗ : ܒܲܙܒܲܢ ܤܘܼܢܩܵܢܵܐ ܠܡܸܕܸܡ ܡܸܕܸܡ ܕܠܲܝܬܿ ܠܡܸܬܼܒܿܤܵܝܘܼ ܠܲܓܼܡܵܪ : ܤܘܼܓܹܐܗ ܕܥܸܕܵܢܵܐ ܒܗܵܢܹܝܢ ܥܬܼܝܼ̈ܕܼܵܬܼܵܐ ܚܡܝܼܠ ܪܸܥܝܵܢܵܐ : ܒܪܸܢܝܵܐ ܕܐܸܬܼܝܲܬܲܪ ܒܹܗ ܕܝܼܠܗܹܝܢ . ܘܗܵܘܹ̇ܐ ܫܵܛܝܵܐ ܡܸܛܠܵܬܼܗܹܝܢ : ܠܟܼܠܵܗ̇ ܚܸܟܼܡܬܼܵܐ ܕܲܬܼܢܵܢ . ܘܗܵܘܹ̇ܐ ܒܨܝܼܪ ܥܘܼܗܕܵܢܵܐ : ܘܠܸܠܵܐ ܐܲܝܟܼ ܕܡ̣ܢ ܒܘܼܚܵܢܵܐ ܕܝܼܕܲܥܬܼܵܐ ܐ̄ܢܵܫܵܝܬܼܵܐ ܀ pb. 397 ܛܘܼܒܼܵܘܗ ܠܒܲܪܢܵܫܵܐ ܕܲܠܗܵܠܹܝܢ ܐܸܫܬܘܝܼ ! ܕܸܡ̈ܥܹܐ ܕܡ̣ܢ ܥܲܝܢܵܘ̈ܗܝ ܠܵܐ ܫܵܠ̈ܝܵܢ : ܐܸܡܲܬܼܝ ܕܦܵܢܹ̇ܐ ܠܘܵܬܼ ܢܲܦܫܹܗ : ܒܕܼܘܼܟܼܪܵܢܵܐ ܕܐܲܝܠܹܝܢ ܕܲܒܼܗܹܝܢ ܛܵܥܹ̇ܝܢ ܒܢܲܝ̈ܢܵܫܵܐ . ܕܲܠܡܵܢ ܫܒܼܝܼܩ ܠܗܘܿܢ : ܘܒܲܐܝܠܹܝܢ ܚܡܝܼܠ ܤܵܟܹܗ ܕܓܼܵܘܵܐ . ܘܐܲܝܢܵܐ ܥܲܡܠܵܐ : ܘܐܲܝܕܵܐ ܛܵܥܝܘܼܬܼܵܐ ܡܸܛܠ ܐܲܝܠܹܝܢ . ܬܠܵܬܼ ܫܢ̈ܝܼܢ ܐܲܡܝܼܪܵܐ ܡܸܛܠ ܦܵܘܠܘܿܣ ܕܲܒܼܗܵܠܹܝܢ ܙܵܘ̈ܥܹܐ ܕܐܲܡܠܸܟܼܘ ܒܢܲܦܫܹܗ : ܐܸܬܼܝܲܬܲܪ ܒܹܗ ܕܸܡ̈ܥܹܐ ܟܲܕܼ ܠܵܐ ܤܦܲܩ̣ ܠܲܡܫܲܠܵܝܘܼ ܐܸܢܹܝܢ . ܗܵܢܵܐ ܚܘܼܫܵܒܼܵܐ ܒܡܸܬܿܬܿܙܝܼܥܵܢܘܼܬܼܵܐ ܕܕܸܡܥ̱ܬܼܵܐ ܡܲܡܠܸܟ ܒܒܲܪܢܵܫܵܐ : ܡܵܐ ܕܡܲܪܓܸܫ ܒܗܵܘ̇ ܤܲܒܼܪܵܐ ܕܲܥܬܼܝܼܕܼ : ܘܦܵܢܹ̇ܐ ܒܪܸܥܝܵܢܹܗ ܥܲܠ ܗܵܠܹܝܢ ܕܥܵܠܡܵܐ ܗܵܢܵܐ . ܕܲܟܼܡܵܐ ܒܨܝܼܪܝܼܢ ܚܲܝܹ̈ܐ ܢܲܦܫܵܢܵܝܹ̈ܐ : ܡ̣ܢ ܗܵܘ̇ ܤܲܒܼܪܵܐ ܕܲܢܛܝܼܪ ܠܥܵܠܡܹ̈ܐ ܒܚܲܝܹ̈ܐ ܚܲܕܼ̈ܬܹܐ . ܘܲܒܼܗܵܢܵܐ ܚܲܫܵܐ ܗܵܘܹ̇ܐ ܡܝܼܬܼܵܐ : ܠܟܼܠܗܹܝܢ ܥܵܒܼܘܿܪ̈ܝܵܬܼܵܐ ܘܨܸܦܬܼܵܐ ܕܲܒܼܗܹܝܢ . ܘܡܝܼܬܼܝܼܢ ܒܹܗ : ܟܠܗܘܿܢ ܚܲܫܹ̈ܐ ܕܦܲܓܼܪܵܐ ܘܲܕܼܢܲܦܫܵܐ . ܠܗܵܠܹܝܢ ܢܸܬܼܥܲܗܲܕܼ ܚܲܒܿܝܲܒܲܝ : ܘܲܢܫܘܼܛ ܥܠܲܝܗܹܝܢ ܕܗܵܠܹܝܢ ܕܲܬܼܢܵܢ : ܟܡܵܐ ܕܡܸܫܟܚܝܼܢܲܢ : ܗܵܟܲܢܵܐ ܒܩܲܠܝܼܠ ܩܲܠܝܼܠ ܡܸܬܼܩܲܪܒܼܝܼܢܲܢ ܠܘܵܬܼ ܗܵܢܹܝܢ ܥܬܝܼ̈ܕܼܵܬܼܵܐ ܒܙܵܘ̈ܥܲܝܢ . ܐܸܠܵܐ ܓܹܝܪ ܠܘܼܩܕܲܡ ܥܵܨܹ̇ܐ ܐ̄ܢܵܫ ܢܲܦܫܹܗ : ܘܒܲܙܝܒܲܢ ܙܒܲܢ ܢܒܲܤܲܪ ܥܲܠ ܐܲܝܠܹܝܢ ܕܲܩܕܼܵܡ ܥܲܝܢܵܘ̈ܗܝ : ܕܲܒܼܩܲܠܝܼܠ ܩܲܠܝܼܠ ܢܸܫܒܿܘܿܩ ܠܗܹܝܢ : ܕܗܵܟܲܢܵܐ ܢܸܬܼܩܲܪܲܒܼ ܠܲܩܕܼܵܡܵܘܗܝ . ܘܤܵܓܹ̇ܝܢ ܒܹܗ ܪܸܢܝܵܐ ܘܗܸܪܓܵܐ ܕܗܵܢܹܝܢ : ܦܵܐܹ̇ܫ ܠܹܗ ܒܲܪܢܵܫܵܐ ܒܗܵܢܵܐ ܦܲܓܼܪܵܐ ܒܕܼܘܼܒܵܪ̈ܵܘܗܝ . ܐܵܦ ܗܵܢܘܿܢ ܕܒܼܐܘܼܪܚܵܐ ܪܵܕܹܝܢ : ܐܸܠܘܼܠܵܐ ܕܒܲܗܠܲܟܼܬܼܵܐ ܕܝܘܿܡ ܡ̣ܢ ܝܘܿܡ ܐܵܬܹ̇ܝܢ ܠܲܩܕܼܵܡܲܝܗܘܿܢ : ܘܒܲܨܲܪܘ ܡ̣ܢ ܐܘܼܪܚܗܘܿܢ : ܐܸܠܵܐ ܐܸܠܘܼ ܥܲܠ ܕܘܲܟܲܬܼܗܘܿܢ ܩܵܝ̇ܡܝܼܢ : ܠܵܐ ܡܸܡܬܼܘܿܡ ܚܵܤ̇ܪܵܐ ܐܘܼܪܚܵܐ ܕܲܩܕܼܵܡܲܝܗܘܿܢ : ܘܠܵܐ ܡܸܡܬܼܘܿܡ pb. 398 ܡܵܛܹ̇ܝܢ ܠܐܲܝܟܵܐ ܕܚܵܝܪܝܼܢ ܕܲܡܡܲܢܥܝܼܢ . ܗܵܟܲܢܵܐ ܘܲܠܗܵܠܹܝܢ ܕܵܡܝܵܐ ܐܵܦ ܨܒܼܘܼܬܲܢ ܕܝܼܠܲܢ . ܐܸܢ ܠܵܐ ܥܵܨܹ̇ܝܢܲܢ ܢܲܦܫܲܢ ܒܩܲܠܝܼܠ ܩܲܠܝܼܠ : ܠܵܐ ܡܸܡܬܼܘܿܡ ܡܸܬܼܚܲܝܠܝܼܢܲܢ ܠܡܸܤܬܲܦܵܩܘܼ ܡ̣ܢ ܗܵܠܹܝܢ ܕܦܲܓܼܪܵܐ ܠܲܡܚܵܪ ܠܘܵܬܼ ܐܲܠܵܗܵܐ . ܚܸܟܼܡܬܼܵܐ : ܗܵܕܲܐ ܗ̣̄ܝ . ܕܡܸܛܠ ܕܲܪܵܝܗܹܝܢ ܗܵܟܲܢ ܥܤܸܩ : ܡܵܐ ܕܲܚܕܼܵܐ ܙܒܲܢ ܐ̄ܢܵܫ ܐܸܬܿܬܿܚܸܕܼ ܒܡܸܕܸܡ ܡܸܢܗܹܝܢ : ܢܸܬܼܟܲܬܲܫ ܕܠܵܐ ܢܸܬܼܩܲܪܲܒܼ ܠܗܹܝܢ . ܘܗܵܟܲܢܵܐ ܒܵܨܲܪ : ܐܵܦ ܡ̣ܢ ܚܘܼܫܵܒܲܝ̈ܗܹܝܢ . ܘܪܸܥܝܵܢܵܐ ܬܘܼܒܼ ܡܸܤܬܿܦܸܩ ܡܸܛܠ ܒܨܝܼܪܘܼܬܼ ܪܸܢܝܵܐ : ܘܠܲܡܚܵܪ ܠܘܵܬܼ ܡܸܕܸܡ ܐ̄ܚܪܹܢܵܐ . ܠܵܘ ܕܠܵܐ ܢܹܐܨܲܦ ܕܲܚܫܲܚܬܲܢ ܐܵܡܲܪܢܵܐ : ܗܵܢܵܐ ܩܛܝܼܪܵܐ ܗ̄ܘ̣ ܕܫܵܪܹܐ ܠܲܟܼܝܵܢܵܐ ܡ̣ܢ ܚܲܝܹ̈ܐ . ܐܸܠܵܐ ܠܵܐ ܢܤܝܼܡܝܼܗ̇ ܕܘܼܟܲܬܼ ܦܘܼܠܚܵܢܵܐ ܪܹܫܝܵܐ : ܘܲܬܼܪܲܝܵܢܵܐ ܢܤܝܼܡ ܕܗܵܕܹܐ ܦܘܼܠܚܵܢܵܐ ܐܲܠܵܗܵܝܵܐ . ܐܸܠܵܐ ܕܟܲܕܼ ܗܵܕܹܐ ܒܲܡܢܵܬܼܵܐ ܬܵܒܼܥܝܼܢܲܢ : ܨܸܦܬܵܐ ܕܲܥܠܹܝܗ̇ ܠܐܲܠܵܗܵܐ ܢܸܫܒܿܘܿܩ . ܝܲܬܿܝܼܪ ܡ̣ܢ ܕܥܲܠ ܢܲܦܫܲܢ : ܢܤܝܼܡ ܬܘܼܟܼܠܵܢܲܢ ܥܲܠ ܐܲܠܵܗܵܐ . ܘܕܸܐܢ ܢܲܡܪܲܚ ܐ̄ܢܵܫ : ܕܐܵܦ ܓܡܝܼܪܵܐܝܼܬܼ ܥܲܠ ܗܵܕܹܐ ܢܒܲܤܲܪ ܡܸܛܠ ܗܵܢܹܝܢ . ܠܵܐ ܤܵܒܲܪܢܵܐ ܕܲܫܟܼܝܼܪܵܐ ܗ̣̄ܝ : ܐܲܝܟܵܐ ܕܟܼܠܗܘܿܢ ܗܵܠܹܝܢ ܠܘܼܒܵܒܹ̈ܐ ܡ̣ܢ ܟܬܼܵܒܹ̈ܐ ܐܝܼܬܼ ܠܲܢ : ܘܲܕܼܢܸܬܼܓܲܒܲܪ ܒܤܲܒܼܪܵܐ ܡܲܠܦܝܼܢ ܠܲܢ : ܐܲܝܟܼ ܕܲܟܼܬܼܝܼܒܼ : ܕܡܵܪܲܢ : ܩܲܪܝܼܒܼܘܼ . ܕܡܸܕܸܡ : ܠܵܐ ܬܸܐܨܦܘܼܢ . ܘܕܼܵܘܝܼܕܼ ܐܵܡܲ݁ܪ : ܫܕܼܝܼ ܠܲܡ ܨܸܦܬܼܵܟܼ ܥܲܠ ܡܵܪܝܵܐ : ܘܗ̤ܘ ܢܬܲܪܤܹܝܟܼ . ܥܲܬܼܝܼܪܹ̈ܐ ܐܸܬܼܡܲܤܟܲܢܘ ܘܲܟܼܦܸܢ̣ܘ . ܘܐܲܝܠܹܝܢ ܕܲܠܡܵܪܝܵܐ ܒܵܥܹ̇ܝܢ : ܠܵܐ ܬܸܚܤܲܪ ܠܗܘܿܢ ܛܵܒܼܬܼܵܐ . ܘܡܵܪܲܢ ܦܲܩ̣ܕܲܢ ܘܐܸܡ݂ܲܪ : ܕܠܵܐ ܬܹܐܨܦܘܼܢ ܕܡܸܕܸܡ : ܐܸܠܵܐ ܐܲܤܓܵܘ ܒܢܲܦܫܟܼܘܿܢ ܪܸܢܝܵܐ ܕܲܥܬܼܝܼ̈ܕܼܵܬܼܵܐ . ܘܗܵܠܹܝܢ ܐܲܪ̈ܥܵܢܵܝܵܬܼܵܐ ܕܐܵܠ̈ܨܵܢ ܡܸܛܠ ܤܘܼܢܩܵܢ ܟܝܵܢܵܐ : ܠܵܐ ܚܵܤܪܵܢ ܠܟܼܘܿܢ . pb. 399 ܕܐܲܠܵܗܵܐ ܒܛܲܝܒܿܘܼܬܹܗ ܢܸܬܸܠ ܠܲܢ ܕܢܸܬܼܝܲܬܲܪ ܒܲܢ ܚܘܼܒܹܗ : ܕܲܒܼܪܸܢܝܵܐ ܐܲܡܝܼܢܵܐ ܕܒܹܗ ܢܸܛܥܸܐ ܠܥܵܠܡܵܐ ܘܲܠܕܼܝܼܠܹܗ : ܒܲܫܪܵܝܵܐ ܕܡ̣ܢ ܐܲܤܘܼܪ̈ܵܘܗܝ . ܘܲܚܠܵܦ ܐܲܤܘܼܪܹ̈ܐ ܤܲܓܝܼ̈ܐܹܐ : ܢܸܬܼܐܤܲܪ ܒܚܲܕܼ ܐܲܤܘܼܪܵܐ : ܗܵܘ̇ ܕܠܲܝܬܿ ܠܹܗ ܫܪܵܝܵܐ ܒܡܲܚܒܼܵܢܵܘ̈ܗܝ . ܕܗ̤ܘܝܘܼ ܡܲܠܟܿܘܼܬܼܗܘܿܢ ܕܥܵܠܡܹ̈ܐ ܕܲܠܥܸܠ : ܕܒܹܗ ܘܲܚܢܲܢ ܢܸܬܼܐܤܲܪ : ܕܢܸܫܬܿܘܸܐ ܠܐ̄ܪܵܙ ܛܘܼ̈ܒܹܐ . ܕܤܵܟܼܗܘܿܢ ܢܛܝܼܪ ܒܥܵܠܡܵܐ ܕܲܥܬܼܝܼܕܼ ܠܐܲܝܠܹܝܢ ܕܲܩܢܵܐܘܼܗܝ ܬܢܵܢ . ܕܐܵܦ ܚܢܲܢ ܢܸܩܢܹܝܘܗܝ ܘܢܸܬܼܩܢܸܐ ܠܹܗ ܒܚܲܝܠܵܐ ܕܡ̣ܢ ܨܹܐܕܼܵܘܗܝ : ܠܥܵܠܲܡ ܥܵܠܡܝܼܢ . ܐܵܡܹܝܢ . ܟܠ ܟܡܵܐ ܕܒܲܪܢܵܫܵܐ ܒܕܼܘܼܒܵܪܹܗ ܡܸܬܼܩܲܪܲܒܼ ܠܥܵܠܡܵܐ ܗܵܢܵܐ : ܪܸܚܡܬܼܵܐ ܕܨܸܒܼ̈ܘܵܬܼܵܐ ܡܸܤܬܲܬܿܬܼܵܐ ܒܹܗ . ܘܲܒܼܪܸܢܝܵܐ ܕܲܒܼܗܹܝܢ : ܡܸܫܬܓܸܫ ܐܲܡܝܼܢܵܐܝܼܬܼ . ܘܲܚܠܵܦܝܗܹܝܢ : ܢܵܨܹ̇ܐ ܥܲܡ ܒܢܲܝ̈ܢܵܫܵܐ . ܘܲܒܼܚܲܕܼ ܚܲܕܼ ܡ̣ܢ ܦܲܪ̈ܨܘܿܦܹܐ ܐܲܝܠܹܝܢ ܕܗܸܢܘܿܢ : ܡܸܬܿܬܿܚܸܕܼ ܕܠܵܐ ܒܘܼܝܵܢ ܒܪܸܚܡܬܼܵܐ . ܟܲܕܼ ܕܹܝܢ ܒܗܸܪܓܵܐ ܩܲܛܝܼܢܵܐ ܕܥܵܠܡܵܐ ܕܲܥܬܼܝܼܕܼ ܡܸܬܼܝܲܬܲܪ ܪܸܥܝܵܢܵܐ : ܪܸܢܝܵܐ ܕܠܵܐ ܕܡܘܼ ܢܵܒܲܗ ܒܹܗ ܐܲܡܝܼܢܵܐܝܼܬܼ . ܘܕܲܐܝܠܹܝܢ ܕܠܵܐ ܚܲܙ̈ܝܵܢ ܠܹܗ : ܒܤܲܒܼܪܵܐ ܤܵܘܲܚ ܠܗܹܝܢ : ܒܡܸܬܼܢܲܫܝܵܢܘܼܬܼܵܐ ܕܐܲܝܠܹܝܢ ܕܲܬܼܢܵܢ . ܘܛܵܥܹ̇ܐ ܢܲܦܫܹܗ ܒܲܙܒܲܢ ܙܒܲܢ ܟܲܕܼ ܡܸܬܼܒܿܠܲܥ ܒܤܘܼ̈ܟܵܠܹܐ : ܘܲܒܼܚܘܼܫܵܒܼܵܘ̈ܗܝ ܡܲܗܡܸܐ ܥܲܠ ܗܵܠܹܝܢ ܕܡܸܬܼܚܲܙ̈ܝܵܢ . ܗܵܟܲܢܵܐ ܘܐܲܝܟܼ ܚܘܼܫܵܒܼܵܐ ܐܵܦ ܤܘܼܥܪܵܢܵܐ : ܡܸܬܼܒܿܤܸܐ ܟܡܵܐ ܕܡܸܛܠܵܬܼܗܹܝܢ ܡܸܬܼܝܼܨܸܦ . ܚܘܼܒܵܐ ܚܒܼܝܼܟܼܵܐ ܡܵܘܕܥܵܢܵܐ ܕܦܲܪ̈ܨܘܿܦܹܐ ܡܸܬܼܠܚܸܐ ܡܸܢܹܗ : ܘܪܸܚܡܬܼܵܐ ܝܑܼܚܝܼܕܼܵܝܵܬܼܵܐ ܕܠܵܐ ܚܸܙܘܵܐ ܡܸܬܼܩܲܒܼܥܵܐ ܒܬܲܦܫܹܗ . ܪܓܸܫܬܼܵܐ ܕܥܘܼܗܕܵܢܵܐ ܒܐܝܼܕܼܵܐ ܒܐܝܼܕܼܵܐ ܡܸܬܼܓܲܢܒܵܐ ܡ̣ܢ ܪܸܥܝܵܢܹܗ ܒܗܵܠܹܝܢ ܐ̄ܢܵܫܝ̈ܬܼܵܐ : ܘܪܸܢܝܵܐ ܕܟܲܤ̈ܝܵܬܼܵܐ ܤܵܓܹ̇ܐ ܒܹܗ . ܘܥܵܫܹ̇ܢ : ܘܙܵܟܹ̇ܐ ܠܚܘܼ̈ܫܵܒܹܐ ܦܲܓܼܪ̈ܵܢܵܝܹܐ . ܘܦܵܐܹ̇ܫ ܡܸܟܹܝܠ ܡ̣ܢ ܗܵܠܹܝܢ ܡܸܬܼܚܲܒܿܠܵܢ̈ܝܵܬܼܵܐ : ܟܡܵܐ ܕܤܵܦܹ̇ܩ ܟܝܵܢܵܐ . ܘܐܸܠ̣ܘܼ ܠܵܐ ܕܗ̤ܘ ܕܘܼܟܼܪܵܢܵܐ ܕܓܼܵܘܵܐ ܡܥܝܼܪ ܠܹܗ : ܒܲܙܒܲܢ ܤܘܼܢܩܵܢܵܐ ܠܡܸܕܸܡ ܡܸܕܸܡ ܕܠܲܝܬܿ ܠܡܸܬܼܒܿܤܵܝܘܼ ܠܲܓܼܡܵܪ : ܤܘܼܓܹܐܗ ܕܥܸܕܵܢܵܐ ܒܗܵܢܹܝܢ ܥܬܼܝܼ̈ܕܼܵܬܼܵܐ ܚܡܝܼܠ ܪܸܥܝܵܢܵܐ : ܒܪܸܢܝܵܐ ܕܐܸܬܼܝܲܬܲܪ ܒܹܗ ܕܝܼܠܗܹܝܢ . ܘܗܵܘܹ̇ܐ ܫܵܛܝܵܐ ܡܸܛܠܵܬܼܗܹܝܢ : ܠܟܼܠܵܗ̇ ܚܸܟܼܡܬܼܵܐ ܕܲܬܼܢܵܢ . ܘܗܵܘܹ̇ܐ ܒܨܝܼܪ ܥܘܼܗܕܵܢܵܐ : ܘܠܸܠܵܐ ܐܲܝܟܼ ܕܡ̣ܢ ܒܘܼܚܵܢܵܐ ܕܝܼܕܲܥܬܼܵܐ ܐ̄ܢܵܫܵܝܬܼܵܐ ܀  pb. 397  ܛܘܼܒܼܵܘܗ ܠܒܲܪܢܵܫܵܐ ܕܲܠܗܵܠܹܝܢ ܐܸܫܬܘܝܼ ! ܕܸܡ̈ܥܹܐ ܕܡ̣ܢ ܥܲܝܢܵܘ̈ܗܝ ܠܵܐ ܫܵܠ̈ܝܵܢ : ܐܸܡܲܬܼܝ ܕܦܵܢܹ̇ܐ ܠܘܵܬܼ ܢܲܦܫܹܗ : ܒܕܼܘܼܟܼܪܵܢܵܐ ܕܐܲܝܠܹܝܢ ܕܲܒܼܗܹܝܢ ܛܵܥܹ̇ܝܢ ܒܢܲܝ̈ܢܵܫܵܐ . ܕܲܠܡܵܢ ܫܒܼܝܼܩ ܠܗܘܿܢ : ܘܒܲܐܝܠܹܝܢ ܚܡܝܼܠ ܤܵܟܹܗ ܕܓܼܵܘܵܐ . ܘܐܲܝܢܵܐ ܥܲܡܠܵܐ : ܘܐܲܝܕܵܐ ܛܵܥܝܘܼܬܼܵܐ ܡܸܛܠ ܐܲܝܠܹܝܢ . ܬܠܵܬܼ ܫܢ̈ܝܼܢ ܐܲܡܝܼܪܵܐ ܡܸܛܠ ܦܵܘܠܘܿܣ ܕܲܒܼܗܵܠܹܝܢ ܙܵܘ̈ܥܹܐ ܕܐܲܡܠܸܟܼܘ ܒܢܲܦܫܹܗ : ܐܸܬܼܝܲܬܲܪ ܒܹܗ ܕܸܡ̈ܥܹܐ ܟܲܕܼ ܠܵܐ ܤܦܲܩ̣ ܠܲܡܫܲܠܵܝܘܼ ܐܸܢܹܝܢ . ܗܵܢܵܐ ܚܘܼܫܵܒܼܵܐ ܒܡܸܬܿܬܿܙܝܼܥܵܢܘܼܬܼܵܐ ܕܕܸܡܥ̱ܬܼܵܐ ܡܲܡܠܸܟ ܒܒܲܪܢܵܫܵܐ : ܡܵܐ ܕܡܲܪܓܸܫ ܒܗܵܘ̇ ܤܲܒܼܪܵܐ ܕܲܥܬܼܝܼܕܼ : ܘܦܵܢܹ̇ܐ ܒܪܸܥܝܵܢܹܗ ܥܲܠ ܗܵܠܹܝܢ ܕܥܵܠܡܵܐ ܗܵܢܵܐ . ܕܲܟܼܡܵܐ ܒܨܝܼܪܝܼܢ ܚܲܝܹ̈ܐ ܢܲܦܫܵܢܵܝܹ̈ܐ : ܡ̣ܢ ܗܵܘ̇ ܤܲܒܼܪܵܐ ܕܲܢܛܝܼܪ ܠܥܵܠܡܹ̈ܐ ܒܚܲܝܹ̈ܐ ܚܲܕܼ̈ܬܹܐ . ܘܲܒܼܗܵܢܵܐ ܚܲܫܵܐ ܗܵܘܹ̇ܐ ܡܝܼܬܼܵܐ : ܠܟܼܠܗܹܝܢ ܥܵܒܼܘܿܪ̈ܝܵܬܼܵܐ ܘܨܸܦܬܼܵܐ ܕܲܒܼܗܹܝܢ . ܘܡܝܼܬܼܝܼܢ ܒܹܗ : ܟܠܗܘܿܢ ܚܲܫܹ̈ܐ ܕܦܲܓܼܪܵܐ ܘܲܕܼܢܲܦܫܵܐ . ܠܗܵܠܹܝܢ ܢܸܬܼܥܲܗܲܕܼ ܚܲܒܿܝܲܒܲܝ : ܘܲܢܫܘܼܛ ܥܠܲܝܗܹܝܢ ܕܗܵܠܹܝܢ ܕܲܬܼܢܵܢ : ܟܡܵܐ ܕܡܸܫܟܚܝܼܢܲܢ : ܗܵܟܲܢܵܐ ܒܩܲܠܝܼܠ ܩܲܠܝܼܠ ܡܸܬܼܩܲܪܒܼܝܼܢܲܢ ܠܘܵܬܼ ܗܵܢܹܝܢ ܥܬܝܼ̈ܕܼܵܬܼܵܐ ܒܙܵܘ̈ܥܲܝܢ . ܐܸܠܵܐ ܓܹܝܪ ܠܘܼܩܕܲܡ ܥܵܨܹ̇ܐ ܐ̄ܢܵܫ ܢܲܦܫܹܗ : ܘܒܲܙܝܒܲܢ ܙܒܲܢ ܢܒܲܤܲܪ ܥܲܠ ܐܲܝܠܹܝܢ ܕܲܩܕܼܵܡ ܥܲܝܢܵܘ̈ܗܝ : ܕܲܒܼܩܲܠܝܼܠ ܩܲܠܝܼܠ ܢܸܫܒܿܘܿܩ ܠܗܹܝܢ : ܕܗܵܟܲܢܵܐ ܢܸܬܼܩܲܪܲܒܼ ܠܲܩܕܼܵܡܵܘܗܝ . ܘܤܵܓܹ̇ܝܢ ܒܹܗ ܪܸܢܝܵܐ ܘܗܸܪܓܵܐ ܕܗܵܢܹܝܢ : ܦܵܐܹ̇ܫ ܠܹܗ ܒܲܪܢܵܫܵܐ ܒܗܵܢܵܐ ܦܲܓܼܪܵܐ ܒܕܼܘܼܒܵܪ̈ܵܘܗܝ . ܐܵܦ ܗܵܢܘܿܢ ܕܒܼܐܘܼܪܚܵܐ ܪܵܕܹܝܢ : ܐܸܠܘܼܠܵܐ ܕܒܲܗܠܲܟܼܬܼܵܐ ܕܝܘܿܡ ܡ̣ܢ ܝܘܿܡ ܐܵܬܹ̇ܝܢ ܠܲܩܕܼܵܡܲܝܗܘܿܢ : ܘܒܲܨܲܪܘ ܡ̣ܢ ܐܘܼܪܚܗܘܿܢ : ܐܸܠܵܐ ܐܸܠܘܼ ܥܲܠ ܕܘܲܟܲܬܼܗܘܿܢ ܩܵܝ̇ܡܝܼܢ : ܠܵܐ ܡܸܡܬܼܘܿܡ ܚܵܤ̇ܪܵܐ ܐܘܼܪܚܵܐ ܕܲܩܕܼܵܡܲܝܗܘܿܢ : ܘܠܵܐ ܡܸܡܬܼܘܿܡ  pb. 398  ܡܵܛܹ̇ܝܢ ܠܐܲܝܟܵܐ ܕܚܵܝܪܝܼܢ ܕܲܡܡܲܢܥܝܼܢ . ܗܵܟܲܢܵܐ ܘܲܠܗܵܠܹܝܢ ܕܵܡܝܵܐ ܐܵܦ ܨܒܼܘܼܬܲܢ ܕܝܼܠܲܢ . ܐܸܢ ܠܵܐ ܥܵܨܹ̇ܝܢܲܢ ܢܲܦܫܲܢ ܒܩܲܠܝܼܠ ܩܲܠܝܼܠ : ܠܵܐ ܡܸܡܬܼܘܿܡ ܡܸܬܼܚܲܝܠܝܼܢܲܢ ܠܡܸܤܬܲܦܵܩܘܼ ܡ̣ܢ ܗܵܠܹܝܢ ܕܦܲܓܼܪܵܐ ܠܲܡܚܵܪ ܠܘܵܬܼ ܐܲܠܵܗܵܐ . ܚܸܟܼܡܬܼܵܐ : ܗܵܕܲܐ ܗ̣̄ܝ . ܕܡܸܛܠ ܕܲܪܵܝܗܹܝܢ ܗܵܟܲܢ ܥܤܸܩ : ܡܵܐ ܕܲܚܕܼܵܐ ܙܒܲܢ ܐ̄ܢܵܫ ܐܸܬܿܬܿܚܸܕܼ ܒܡܸܕܸܡ ܡܸܢܗܹܝܢ : ܢܸܬܼܟܲܬܲܫ ܕܠܵܐ ܢܸܬܼܩܲܪܲܒܼ ܠܗܹܝܢ . ܘܗܵܟܲܢܵܐ ܒܵܨܲܪ : ܐܵܦ ܡ̣ܢ ܚܘܼܫܵܒܲܝ̈ܗܹܝܢ . ܘܪܸܥܝܵܢܵܐ ܬܘܼܒܼ ܡܸܤܬܿܦܸܩ ܡܸܛܠ ܒܨܝܼܪܘܼܬܼ ܪܸܢܝܵܐ : ܘܠܲܡܚܵܪ ܠܘܵܬܼ ܡܸܕܸܡ ܐ̄ܚܪܹܢܵܐ . ܠܵܘ ܕܠܵܐ ܢܹܐܨܲܦ ܕܲܚܫܲܚܬܲܢ ܐܵܡܲܪܢܵܐ : ܗܵܢܵܐ ܩܛܝܼܪܵܐ ܗ̄ܘ̣ ܕܫܵܪܹܐ ܠܲܟܼܝܵܢܵܐ ܡ̣ܢ ܚܲܝܹ̈ܐ . ܐܸܠܵܐ ܠܵܐ ܢܤܝܼܡܝܼܗ̇ ܕܘܼܟܲܬܼ ܦܘܼܠܚܵܢܵܐ ܪܹܫܝܵܐ : ܘܲܬܼܪܲܝܵܢܵܐ ܢܤܝܼܡ ܕܗܵܕܹܐ ܦܘܼܠܚܵܢܵܐ ܐܲܠܵܗܵܝܵܐ . ܐܸܠܵܐ ܕܟܲܕܼ ܗܵܕܹܐ ܒܲܡܢܵܬܼܵܐ ܬܵܒܼܥܝܼܢܲܢ : ܨܸܦܬܵܐ ܕܲܥܠܹܝܗ̇ ܠܐܲܠܵܗܵܐ ܢܸܫܒܿܘܿܩ . ܝܲܬܿܝܼܪ ܡ̣ܢ ܕܥܲܠ ܢܲܦܫܲܢ : ܢܤܝܼܡ ܬܘܼܟܼܠܵܢܲܢ ܥܲܠ ܐܲܠܵܗܵܐ . ܘܕܸܐܢ ܢܲܡܪܲܚ ܐ̄ܢܵܫ : ܕܐܵܦ ܓܡܝܼܪܵܐܝܼܬܼ ܥܲܠ ܗܵܕܹܐ ܢܒܲܤܲܪ ܡܸܛܠ ܗܵܢܹܝܢ . ܠܵܐ ܤܵܒܲܪܢܵܐ ܕܲܫܟܼܝܼܪܵܐ ܗ̣̄ܝ : ܐܲܝܟܵܐ ܕܟܼܠܗܘܿܢ ܗܵܠܹܝܢ ܠܘܼܒܵܒܹ̈ܐ ܡ̣ܢ ܟܬܼܵܒܹ̈ܐ ܐܝܼܬܼ ܠܲܢ : ܘܲܕܼܢܸܬܼܓܲܒܲܪ ܒܤܲܒܼܪܵܐ ܡܲܠܦܝܼܢ ܠܲܢ : ܐܲܝܟܼ ܕܲܟܼܬܼܝܼܒܼ : ܕܡܵܪܲܢ : ܩܲܪܝܼܒܼܘܼ . ܕܡܸܕܸܡ : ܠܵܐ ܬܸܐܨܦܘܼܢ . ܘܕܼܵܘܝܼܕܼ ܐܵܡܲ݁ܪ : ܫܕܼܝܼ ܠܲܡ ܨܸܦܬܼܵܟܼ ܥܲܠ ܡܵܪܝܵܐ : ܘܗ̤ܘ ܢܬܲܪܤܹܝܟܼ . ܥܲܬܼܝܼܪܹ̈ܐ ܐܸܬܼܡܲܤܟܲܢܘ ܘܲܟܼܦܸܢ̣ܘ . ܘܐܲܝܠܹܝܢ ܕܲܠܡܵܪܝܵܐ ܒܵܥܹ̇ܝܢ : ܠܵܐ ܬܸܚܤܲܪ ܠܗܘܿܢ ܛܵܒܼܬܼܵܐ . ܘܡܵܪܲܢ ܦܲܩ̣ܕܲܢ ܘܐܸܡ݂ܲܪ : ܕܠܵܐ ܬܹܐܨܦܘܼܢ ܕܡܸܕܸܡ : ܐܸܠܵܐ ܐܲܤܓܵܘ ܒܢܲܦܫܟܼܘܿܢ ܪܸܢܝܵܐ ܕܲܥܬܼܝܼ̈ܕܼܵܬܼܵܐ . ܘܗܵܠܹܝܢ ܐܲܪ̈ܥܵܢܵܝܵܬܼܵܐ ܕܐܵܠ̈ܨܵܢ ܡܸܛܠ ܤܘܼܢܩܵܢ ܟܝܵܢܵܐ : ܠܵܐ ܚܵܤܪܵܢ ܠܟܼܘܿܢ .  pb. 399  ܕܐܲܠܵܗܵܐ ܒܛܲܝܒܿܘܼܬܹܗ ܢܸܬܸܠ ܠܲܢ ܕܢܸܬܼܝܲܬܲܪ ܒܲܢ ܚܘܼܒܹܗ : ܕܲܒܼܪܸܢܝܵܐ ܐܲܡܝܼܢܵܐ ܕܒܹܗ ܢܸܛܥܸܐ ܠܥܵܠܡܵܐ ܘܲܠܕܼܝܼܠܹܗ : ܒܲܫܪܵܝܵܐ ܕܡ̣ܢ ܐܲܤܘܼܪ̈ܵܘܗܝ . ܘܲܚܠܵܦ ܐܲܤܘܼܪܹ̈ܐ ܤܲܓܝܼ̈ܐܹܐ : ܢܸܬܼܐܤܲܪ ܒܚܲܕܼ ܐܲܤܘܼܪܵܐ : ܗܵܘ̇ ܕܠܲܝܬܿ ܠܹܗ ܫܪܵܝܵܐ ܒܡܲܚܒܼܵܢܵܘ̈ܗܝ . ܕܗ̤ܘܝܘܼ ܡܲܠܟܿܘܼܬܼܗܘܿܢ ܕܥܵܠܡܹ̈ܐ ܕܲܠܥܸܠ : ܕܒܹܗ ܘܲܚܢܲܢ ܢܸܬܼܐܤܲܪ : ܕܢܸܫܬܿܘܸܐ ܠܐ̄ܪܵܙ ܛܘܼ̈ܒܹܐ . ܕܤܵܟܼܗܘܿܢ ܢܛܝܼܪ ܒܥܵܠܡܵܐ ܕܲܥܬܼܝܼܕܼ ܠܐܲܝܠܹܝܢ ܕܲܩܢܵܐܘܼܗܝ ܬܢܵܢ . ܕܐܵܦ ܚܢܲܢ ܢܸܩܢܹܝܘܗܝ ܘܢܸܬܼܩܢܸܐ ܠܹܗ ܒܚܲܝܠܵܐ ܕܡ̣ܢ ܨܹܐܕܼܵܘܗܝ : ܠܥܵܠܲܡ ܥܵܠܡܝܼܢ . ܐܵܡܹܝܢ .