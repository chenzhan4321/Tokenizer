ܬܚܘܝܬܐ ܕܫܒܬܐ 0 ܬܚܘܝܬܐ ܕܫܒܬܐ ܬܚܘܝܬܐ ܕܫܒܬܐ ܡܪܝܐ ܦܩܕ ܠܡܘܫܐ ܥܒܕܗ ܥܠ ܝܘܡܐ ܕܫܒܬܐ ܂ ܕܢܛܪܘܢ ܒ̈ܢܝ ܐܝܣܪܝܠ ܂ ܗܟܢܐ ܓܝܪ ܐܡܪ ܠܗܘܢ ܂ ܕܫܬܐ ܝܘܡ̈ܝܢ ܬܥܒܕ ܥܒܕܟ ܘܝܘܡܐ ܫܒܝܥܝܐ ܫܒܬܐ ܢܝܚܐ ܩܘܕܫܐ ܠܡܪܝܐ ܐܠܗܟ ܂ ܡܛܠ ܕܠܫܬܐ ܝܘܡ̈ܝܢ ܥܒܕ ܡܪܝܐ ܫܡܝܐ ܘܐܪܥܐ ܂ ܘܝܡ̈ܡܐ ܘܟܠ ܕܐܝܬ ܒܗܘܢ ܂ ܘܫܠܝ ܘܐܬܢܝܚ ܒܝܘܡܐ ܫܒܝܥܝܐ ܂ ܡܛܠ ܗܢܐ ܒܪܟ ܐܠܗܐ ܠܝܘܡܐ ܫܒܝܥܝܐ ܘܩܕܫܗ ܂ ܡܛܠ ܕܒܗ ܐܬܢܝܚ ܡܢ ܟܠܗܘܢ ܥܒ̈ܕܘܗܝ ܕܥܒܕ ܂ ܘܗܟܢܐ ܙܗܪ ܐܢܘܢ ܂ ܕܬܬܢܝܚ ܐܢܬ ܘܥܒܕܟ ܘܐܡܬܟ ܂ ܘܬܘܪ̈ܝܟ ܘܚܡܪܟ ܂ ܘܝܬܝܪ ܐܘܣܦ ܘܙܗܪ ܐܢܘܢ ܂ ܕܢܬܬܢܝܚ ܐܓܝܪܐ ܘܬܘܬܒܐ ܘܟܠܗ ܒܥܝܪܐ ܐܝܕܐ ܕܠܐܝܐ ܘܥܡܠܐ ܒܫܘܥܒܕܐ ܂ ܥܠ ܗܢܐ ܓܝܪ ܝܘܡܐ ܕܫܒܬܐ ܚܒܝܒܝ ܂ ܕܚܬܝܪܝܢ ܒܗ ܘܡܫܬܒܗܪܝܢ ܒܗ ܥܡܐ ܕܝܗ̈ܘܕܝܐ ܘܐܡܪܝܢ ܂ ܕܒܗܕܐ ܠܡ ܚܝܝܢ ܚܢܢ ܕܢܛܪܝܢ ܐܢܚܢܢ ܫܒܬܐ ܘܥܝܕܐ ܂ ܟܡܐ ܕܡܫܟܚ ܐܢܐ ܐܦܝܣܟ ܒܡ̈ܠܐ ܙܥܘܪ̈ܝܬܐ ܂ ܐܝܟ ܡܐ ܕܐܦܝܣܬܟ ܥܠ ܓܙܘܪܬܐ ܘܦܨܚܐ ܀ ܡܛܠ ܕܫܒܬܐ ܠܐ ܗܘܬ ܒܝܬ ܡܘܬܐ ܠܚܝ̈ܐ ܣܝܡܐ ܂ ܐܦ ܠܐ ܒܝܬ ܙܕܝܩܘܬܐ ܠܚܛܝܬܐ ܂ ܐܠܐ ܠܢܝܚܐ ܝܗܝܒܐ ܂ ܐܝܟ ܦܘܩ̈ܕܢܐ ܐܚܪ̈ܢܐ ܕܐܝܬ ܕܚܝܝܢ ܒܗܘܢ ܒ̈ܢܝ ܐܢܫܐ ܂ ܘܐܢ ܠܐ ܥܒܕܝܢ ܠܗܘܢ ܡܝܬܝܢ ܂ ܒܙܒܢ ܓܝܪ ܕܐܬܢܛܪܬ ܫܒܬܐ ܂ ܐܝܟ ܕܠܢܝܚܐ ܕܥܡܐ ܐܬܝܗܒܬ ܂ ܘܠܐ ܠܒ̈ܢܝ ܐܢܫܐ ܕܢܬܢܝܚܘܢ ܒܠܚܘܕ ܂ ܐܠܐ ܐܦ ܠܒܥܝܪܐ ܂ ܐܡܪ ܓܝܪ ܕܢܬܢܝܚ ܬܘܪܟ ܘܚܡܪܟ ܘܟܠܗ ܒܥܝܪܟ ܂ ܐܢ ܓܝܪ ܒܝܬ ܡܘܬܐ ܠܚ̈ܝܐ ܘܒܝܬ ܙܕܝܩܘܬܐ ܠܚ̈ܛܗܐ ܣܝܡܐ ܫܒܬܐ ܂ ܡܢܐ ܗܢܝܢܐ ܐܝܬ ܠܒܥܝܪܐ ܕܢܛܪܐ ܫܒܬܐ ܂ ܐܘ ܡܢܐ ܣܘܓܦܢܐ ܢܗܘܐ ܠܗ ܟܕ ܠܐ ܬܛܪ ܂ ܗܐ ܓܝܪ ܚܙܝܢ ܚܢܢ ܕܒܝܘ̈ܡܬܐ ܐܚܪ̈ܢܐ ܕܦܠܚܐ ܒܥܝܪܐ ܫܘܥܒܕܐ ܘܦܘܠܚܢܐ ܕܥܡܠܐ ܂ ܝܬܝܪ ܡܙܕܕܩܐ ܝܬܝܪ ܡܢ ܕܒܝܘܡܐ ܕܫܒܬܐ ܂ ܡܛܠ ܕܒܝܘܡ̈ܬܐ ܕܦܘܠܚܢܐ ܦܠܚܐ ܘܠܐܝܐ ܒܥܝܪܐ ܂ ܒܛܥܢܐ ܘܒܫܩܘܠܬܐ ܂ ܘܬܘܪ̈ܐ ܕܒܪܝܢ ܦܕܢܐ ܂ ܘܡܛܠ ܕܠܐܝܢ ܠܝܬ ܐܬܪܐ ܕܢܦܠܚܘܢ ܚ̈ܛܗܐ ܂ ܐܠܐ ܒܝܘܡܐ ܕܫܒܬܐ ܂ ܕܒܛܝܠܝܢ ܚܡܪ̈ܐ ܘܬܘܪ̈ܐ ܘܟܠܗ ܒܥܝܪܐ ܂ ܕܫܪܒܢ ܫܪܒܢ ܡܢ ܐܡ̈ܗܬܗܘܢ ܘܐܚ̈ܘܬܗܘܢ ܂ ܘܡܢ ܟܠ ܩܪܝܒ ܒܣܪܗܘܢ ܂ ܠܐ ܡܬܟܠܝܢ ܡܢ ܕܠܡܫܬܘܬܦܘ ܂ ܘܠܝܬ ܚܛܗܐ ܂ ܡܬܪܫܝܢ ܕܗܠܝܢ ܚ̈ܛܗܐ ܦܠܚܝܢ ܒܝܘܡܐ ܕܫܒܬܐ ܂ ܡܛܠ ܕܗܢܘ ܢܡܘܣܐ ܕܟܘܠܗ ܒܥܝܪܐ ܂ ܘܕܥ ܕܐܝܟ ܕܠܝܬ ܚܛܗܐ ܠܒܥܝܪܐ ܕܒܗܠܝܢ ܗܘ ܡܬܚܫܚܐ ܂ ܐܦ ܠܐ ܙܕܝܩܘܬܐ ܂ ܡܛܠ ܕܦܘܪܥܢܐ ܕܙܕܝܩܘܬܐ ܒܥܠܡܐ ܚܕܬܐ ܗܘܐ ܂ ܒܚܝܬ ܡ̈ܝܬܐ ܂ ܠܡܢ ܕܦܠܚ ܥܒ̈ܕܐ ܕܙܕܝܩܘܬܐ ܂ ܘܠܒܥܝܪܐ ܠܐ ܗܘܐ ܩܝܡܬܐ ܗܘܝܐ ܠܗ ܂ ܕܬܬܦܪܥ ܦܘܪܥܢܐ ܕܢܛܪܐ ܫܒܬܐ ܂ ܘܐܦܠܐ ܠܕܝܢܐ ܩܪܒܐ ܂ ܘܐܝܟ ܕܦܘܩܕܢܐ ܐܚܪܢܐ ܢܡܘܣܐ ܠܒܥܝܪܐ ܠܐ ܣܝܡ ܠܗ ܕܬܛܪ ܂ ܘܐܦ ܠܐ ܫܒܬܐ ܡܕܡ ܡܗܢܝܐ ܠܗ ܦܩܕ ܓܝܪ ܩܕܝܫܐ ܒܢܡܘܣܗ ܕܠܐ ܬܓܘܪ ܂ ܘܒܥܝܪܐ ܒܦܪܗܣܝܐ ܓܝܪܐ ܘܡܙܢܝܐ ܓܠܝܐܝܬ ܂ ܘܦܩܕ ܘܙܗܪ ܢܡܘܣܐ ܂ ܕܠܝܛ ܗܘ ܟܠ ܕܢܣܒ ܚܬܗ ܥܡ ܫܪܟܐ ܕܟܠ ܩܪܝܒ ܒܣܪܗ ܂ ܘܗܠܝܢ ܟܠܗܝܢ ܒܥܝܪܐ ܣܥܪܐ ܂ ܘܟܬܝܒ ܬܘܒ ܕܠܐ ܬܩܛܘܠ ܂ ܘܒܥܝܪܐ ܡܛܠ ܫܒܪܘܬܗ ܩܛܠܐ ܒܪܬ ܙܘܓܗ ܘܐܟܠܐ ܡܢ ܒܣܪܗ ܂ ܬܘܒ ܟܬܝܒ ܕܟܠ ܡܕܡ ܟܘܣ ܘܐܟܘܠ ܂ ܘܕܡܐ ܠܐ ܬܐܟܘܠ ܂ ܘܒܥܝܪܐ ܕܡܐ ܕܢܦܫܗ ܡܠܚܟ ܠܚܟܐ ܂ ܘܒܣܪܐ ܛܡܐܐ ܝܬܝܪ ܒܣܝܡ ܠܗ ܠܡܐܟܠ ܂ ܐܢ ܓܝܪ ܡܕܡ ܗܢܝܢܐ ܐܝܬ ܠܗ ܠܒܥܝܪܐ ܟܕ ܬܛܪ ܫܒܬܐ ܂ ܠܘܩܕܡ ܡܢ ܗܠܝܢ ܛܡܐ̈ܬܐ ܟܠܐ ܗܘܐ ܠܗ ܢܡܘܣܐ ܂ ܘܗܝܕܝܢ ܡܙܕܩ ܗܘܐ ܠܗ ܟܕ ܬܛܪ ܫܒܬܐ ܀ ܘܗܢܐ ܦܝܣܐ ܕܟܬܒܬ ܕܫܒܬܐ ܠܢܝܚܐ ܐܬܝܗܒܬ ܂ ܠܟܠ ܒܪܝܬܐ ܕܡܠܐܐ ܠܐܝܐ ܂ ܐܠܘ ܓܝܪ ܠܐ ܗܘܐ ܡܛܠ ܢܝܚܐ ܐܬܝܗܒܬ ܂ ܠܟܘܠ ܦܓܪ ܕܠܐܐ ܂ ܡܕܝܢ ܘܠܐ ܗܘܐ ܕܙܒ̈ܢܐ ܩܕܡ̈ܝܐ ܒܪ̈ܝܬܐ ܕܠܐ ܠܐܝܢ ܂ ܘܠܐ ܗܘܐ ܠܗܝܢ ܕܐܦܢ ܗܢܝܢ ܢܛܪܢ ܫܒܬܐ ܐܝܟ ܕܢܙܕܕܩܢ ܂ ܐܠܐ ܚܙܝܢ ܚܢܢ ܂ ܕܫܡܫܐ ܪܕܐ ܂ ܘܣܗܪܐ ܡܗܠܟ ܂ ܘܟܘ̈ܟܒܐ ܪܗܛܝܢ ܂ ܘܪ̈ܘܚܐ ܢܫ̈ܒܢ ܂ ܘܥ̈ܢܢܐ ܦܪܚܢ ܂ ܘܦܪܚܬܐ ܪܕܝܐ ܂ ܘܡܒ̈ܘܥܐ ܡܬܓܐܝܢ ܒܢܒ̈ܥܝܗܘܢ ܂ ܘܓ̈ܠܠܐ ܙܩ̈ܝܦܝܢ ܂ ܘܒܪ̈ܩܐ ܪܗܛܝܢ ܘܡܢܗܪܝܢ ܠܒܪ̈ܝܬܐ ܂ ܘܪ̈ܥܡܐ ܒܙܒܢܗܘܢ ܬܟܝܒܐܝܬ ܪܥܡܝܢ ܂ ܘܐܝ̈ܠܢܐ ܦܪܥܝܢ ܦܐܪ̈ܝܗܘܢ ܂ ܘܡܪܒܝܬܐ ܕܟܠ ܨܒܘ ܡܬܥܫܢܐ ܂ ܘܡܕܡ ܠܐ ܡܬܚܙܐ ܠܢ ܕܐܬܢܝܚ ܒܝܘܡܐ ܕܫܒܬܐ ܠܒܪ ܡܢ ܒ̈ܢܝ ܐܢܫܐ ܘܒܥܝܪܐ ܂ ܕܬܚܝܬ ܐܝܕܐ ܕܫܘܥܒܕܐ ܕܥܡܠܐ ܐܝܬܝܗܘܢ ܀ ܐܢ ܓܝܪ ܠܙܕܝܩܘ ܐܬܝܗܒܬ ܫܒܬܐ ܂ ܡܢ ܩܕܡ ܐܝܣܪܝܠ ܓܝܪ ܠܐܕܡ ܘܠܐ ܗܘܐ ܕܬܬܝܗܒ ܗܘܬ ܕܢܛܪܝܗ ܘܢܙܕܕܩ ܒܗ ܂ ܘܠܐ ܕܝܢ ܣܡ ܠܗ ܐܠܗܐ ܦܘܩܕܢܐ ܕܡܢ ܐܝܠܢܐ ܕܝܕܥܬܐ ܕܒܝܫܬܐ ܘܕܛܒܬܐ ܠܐ ܢܐܟܘܠ ܕܠܐ ܢܡܘܬ ܂ ܐܠܐ ܡܛܠ ܕܠܐ ܝܗܝܒ ܗܘܐ ܐܕܡ ܠܥܡܠܐ ܥܕܠܐ ܢܥܒܪ ܦܘܩܕܢܐ ܂ ܠܐ ܝܗܒ ܠܗ ܫܒܬܐ ܂ ܐܠܐ ܒܬܪ ܕܥܒܪ ܦܘܩܕܢܐ ܂ ܗܝܕܝܢ ܗܘ ܩܒܠ ܓܙܪ ܕܝܢܐ ܕܥܡܠܐ ܕܠܐܘܬܐ ܂ ܕܢܥܡܠ ܒܐܪܥܐ ܐܝܟ ܚܝܒܐ ܘܡܣܟܠܢܐ ܂ ܘܓܙܪ ܥܠܘܗܝ ܡܘܬܐ ܀ ܘܐܠܘ ܓܝܪ ܒܫܒܬܐ ܗܘܬ ܙܕܝܩܘܬܐ ܂ ܚܢܘܟ ܒܗ ܫܦܪ ܗܘܐ ܂ ܘܟܠܗܘܢ ܕܪ̈ܐ ܕܡܢ ܒܬܪܗ ܂ ܘܐܦ ܠܐ ܢܘܚ ܢܛܪ ܫܒܬܐ ܕܒܗ ܢܬܩܪܐ ܬܡܝܡܐ ܚܣܝܪ ܚ̈ܛܗܐ ܂ ܐܠܐ ܗܟܢܐ ܐܡܪ ܠܗ ܐܠܗܐ ܠܢܘܚ ܂ ܕܠܟ ܚܙܝܬ ܕܙܕܝܩ ܘܬܡܝܡ ܒܕܪܐ ܗܢܐ ܂ ܘܠܐ ܗܘܐ ܒܕܢܛܪ ܫܒܬܐ ܐܙܕܕܩ ܐܠܐ ܕܢܛܪ ܬܡܝܡܘܬܐ ܒܕܪܐ ܡܚܒܠܢܐ ܂ ܐܝܟ ܕܡܘܕܥ ܣܘܥܪܢܗ ܕܡܠܬܐ ܂ ܡܛܠ ܕܐܦ ܠܐ ܟܬܝܒ ܕܐܫܬܘܬܦ ܒܗ ܒܥܠܡܐ ܂ ܗܘܐ ܠܡ ܢܘܚ ܒܪ ܚܡܫܡܐܐ ܫ̈ܢܝܢ ܂ ܟܕ ܡܠܠ ܥܡܗ ܐܠܗܐ ܘܐܡܪ ܠܗ ܂ ܕܠܟ ܚܙܝܬ ܕܙܕܝܩ ܐܢܬ ܘܬܡܝܡ ܩܕܡܝ ܒܕܪܐ ܗܢܐ ܂ ܘܬܡܝܡܘܬܗ ܐܝܟ ܡܐ ܕܡܬܚܙܝܐ ܠܢ ܨܒܘܬܐ ܗܕܐ ܗܘܬ ܂ ܕܟܕ ܚܙܐ ܕܐܬܚܠܛ ܠܗ ܕܪܐ ܕܫܝܬ ܥܡ ܕܒܝܬ ܩܐܝܢ ܕܠܝܛܝܢ ܗܘܘ ܂ ܣܡ ܒܪܥܝܢܗ ܕܐܢܬܬܐ ܠܐ ܢܣܒ ܂ ܘܒ̈ܢܝܐ ܠܐ ܢܘܠܕ ܂ ܕܠܐ ܢܬܚܠܛܘܢ ܘܢܬܠܝܛܘܢ ܠܗܘܢ ܥܡ ܕܒܝܬ ܩܐܝܢ ܙܪܥܐ ܠܝܛܐ ܂ ܘܟܕ ܚܙܐ ܐܠܗܐ ܠܒܗ ܕܕܟܐ ܗܘܐ ܘܬܡܝܡ ܨܒܐ ܕܡܢܗ ܬܗܘܐ ܚܠܦܬܐ ܠܥܠܡܐ ܂ ܕܐܬܚܫܒ ܕܢܥܛܐ ܐܢܘܢ ܡܛܠ ܥܘܠܗܘܢ ܂ ܗܝܕܝܢ ܡܠܠ ܥܡܗ ܟܕ ܐܝܬܘܗܝ ܒܪ ܚܡܫܡܐܐ ܫ̈ܢܝܢ ܘܐܡܪ ܕܠܟ ܚܙܝܬ ܕܬܡܝܡ ܐܢܬ ܩܕܡܝ ܒܕܪܐ ܗܢܐ ܂ ܟܕ ܒܪܐ ܥܕܟܝܠ ܠܝܬ ܗܘܐ ܠܗ ܂ ܡܛܠ ܕܐܝܟ ܕܡܣܒܪ ܠܢ ܗܘ ܣܘܥܪܢܐ ܂ ܐܝܟ ܕܡܢ ܠܥܠ ܪܫܡܬ ܂ ܕܢܘܚ ܐܢܬܬܐ ܠܐ ܢܣܒ ܂ ܒܗܘ ܟܠܗ ܙܒܢܐ ܥܕܡܐ ܕܡܠܠ ܥܡܗ ܐܠܗܐ ܘܐܡܪ ܠܗ ܂ ܕܠܟ ܚܙܝܬ ܕܬܡܝܡ ܐܢܬ ܩܕܡܝ ܒܕܪܐ ܗܢܐ ܂ ܗܫܐ ܠܡ ܥܒܕ ܠܟ ܩܒܘܬܐ ܕܩܝܣܐ ܕܬܣܬܬܪ ܒܗ ܂ ܗܠܝܢ ܟܕ ܫܡܥ ܢܘܚ ܕܦܩܕܗ ܐܠܗܐ ܠܡܥܒܕ ܩܒܘܬܐ ܂ ܘܐܡܪ ܠܗ ܕܡܥܛܐ ܥܛܐ ܐܢܐ ܠܒ̈ܢܝܢܫܐ ܡܢ ܐ̈ܦܝ ܐܪܥܐ ܂ ܥܠ ܕܚܒܠܘ ܐܘܪܚܗܘܢ ܂ ܗܝܕܝܢ ܒܫܢܬ ܚܡܫܡܐܐ ܂ ܢܣܒ ܢܘܚ ܐܢܬܬܐ ܡܢ ܒܢ̈ܬ ܫܝܬ ܂ ܙܪܥܐ ܡܒܪܟܐ ܕܙܕܝ̈ܩܐ ܂ ܘܐܘܠܕ ܠܫܝܡ ܘܠܚܝܡ ܘܠܝܦܬ ܂ ܗܢܘܢ ܬܠܬܐ ܂ ܙܗܪ ܐܢܘܢ ܢܘܚ ܠܒܢܘ̈ܗܝ ܂ ܕܢܫ̈ܐ ܡܢ ܒ̈ܢܬ ܩܐܝܢ ܠܐ ܢܣܒܘܢ ܂ ܐܠܐ ܝܗܒ ܠܗܘܢ ܡܢ ܙܪܥܐ ܕܙܕܝܩ̈ܐ ܢܫ̈ܐ ܂ ܐܝܟ ܕܢܬܢܛܪ ܡܢܗܘܢ ܙܪܥܐ ܥܠ ܐ̈ܦܝ ܐܪܥܐ ܂ ܕܢܬܩܝܡ ܡܢܗܘܢ ܥܠܡܐ ܂ ܘܕܬܕܥ ܕܗܠܝܢ ܗܟܢܐ ܐܝܬܝܗܝܢ ܂ ܐܢܐ ܐܚܘܝܟ ܡܢ ܚܘܫܒܢ ܫ̈ܢܝܐ ܀ ܫܝܡ ܓܝܪ ܒܘܟܪܗ ܕܢܘܚ ܬܪ̈ܬܝܢ ܫ̈ܢܝܢ ܡܢ ܒܬܪ ܛܘܦܢܐ ܗܘܐ ܠܗ ܒܪܐ ܐܪܦܟܫܪ ܂ ܘܗܘ ܫܝܡ ܒܪ ܡܐܐ ܗܘܐ ܫ̈ܢܝܢ ܟܕ ܐܘܠܕ ܠܐܪܦܟܫܪ ܂ ܬܪ̈ܬܝܢ ܫ̈ܢܝܢ ܡܢ ܒܬܪ ܛܘܦܢܐ ܂ ܡܢ ܗܠܝܢ ܡܬܝܕܥܐ ܠܢ ܨܒܘܬܐ ܂ ܕܢܘܚ ܒܪ ܚܡܫܡܐܐ ܘܬܪ̈ܬܝܢ ܫ̈ܢܝܢ ܐܘܠܕ ܠܫܝܡ ܂ ܘܡܢ ܗܢܐ ܚܘܫܒܢܐ ܐܣܬܟܠ ܂ ܕܢܘܚ ܐܢܬܬܐ ܠܐ ܢܣܒ ܡܢ ܩܕܡ ܕܢܡܠܠ ܥܡܗ ܐܠܗܐ ܂ ܘܐܦ ܠܐ ܠܒܢܘܗ̈ܝ ܢܣܒ ܢ̈ܫܐ ܂ ܥܕܡܐ ܠܙܒܢܐ ܕܗܐ ܥܐܠ ܠܩܒܘܬܐ ܂ ܐܠܘ ܓܝܪ ܢܣܒ ܐܢܬܬܐ ܒܛܠܝܘܬܗ ܂ ܐܦ ܒܢ̈ܝܐ ܡܘܠܕ ܗܘܐ ܂ ܐܝܟ ܐܕܡ ܕܒܪ ܡܐܐ ܘܬܠܬܝܢ ܫ̈ܢܝܢ ܐܘܠܕ ܠܫܝܬ ܂ ܘܫܝܬ ܒܪ ܡܐܐ ܘܚܡܫ ܫ̈ܢܝܢ ܐܘܠܕ ܠܐܢܘܫ ܂ ܘܐܢܘܫ ܒܪ ܬܫܥܝܢ ܫ̈ܢܝܢ ܐܘܠܕ ܠܩܝܢܢ ܂ ܘܩܝܢܢ ܒܪ ܫܒܥܝܢ ܫ̈ܢܝܢ ܐܘܠܕ ܠܡܗܠܠܐܝܠ ܂ ܘܡܗܠܠܐܝܠ ܒܪ ܫܬܝܢ ܘܚܡܫ ܫ̈ܢܝܢ ܐܘܠܕ ܠܝܪܕ ܂ ܘܝܪܕ ܒܪ ܡܐܐ ܘܫܬܝܢ ܘܬܪ̈ܬܝܢ ܫ̈ܢܝܢ ܐܘܠܕ ܠܚܢܘܟ ܂ ܘܚܢܘܟ ܒܪ ܫܬܝܢ ܘܚܡܫ ܫ̈ܢܝܢ ܐܘܠܕ ܠܡܬܘܫܠܚ ܂ ܘܡܬܘܫܠܚ ܒܪ ܡܐܐ ܘܬܡܢܐܝܢ ܘܫܒܥ ܫ̈ܢܝܢ ܐܘܠܕ ܠܠܡܟ ܂ ܘܠܡܟ ܐܒܘܗܝ ܕܢܘܚ ܒܪ ܡܐܐ ܘܬܡܢܐܝܢ ܘܬܪ̈ܬܝܢ ܫ̈ܢܝܢ ܐܘܠܕܗ ܀ ܐܦ ܗܘ ܐܠܘ ܢܣܒ ܐܢܬܬܐ ܡܢ ܩܕܡ ܕܢܡܠܠ ܥܡܗ ܐܠܗܐ ܂ ܐܝܟ ܐܒܗܘ̈ܗܝ ܡܘܠܕ ܗܘܐ ܂ ܡܛܠ ܕܠܐ ܗܘܬ ܥܩܪܘܬܐ ܡܠܝܟܐ ܗܘܬ ܥܠܘܗܝ ܂ ܡܛܠ ܕܒܗܘ ܙܒܢܐ ܒܪ̈ܝܟܝܢ ܗܘܘ ܒ̈ܢܝ ܐܕܡ ܕܢܟܒܪܘܢ ܘܢܣܓܘܢ ܒܬܘܠܕ̈ܬܗܘܢ ܂ ܐܝܟ ܕܢܬܡܠܐ ܡܢܗܘܢ ܥܠܡܐ ܂ ܘܢܘܚ ܓܝܪ ܕܢܛܪ ܬܡܝܡܘܬܐ ܠܐ ܗܘܐ ܡܢ ܢܦܫܗ ܩܢܛ ܗܘܐ ܂ ܕܕܠܡܐ ܢܬܚܠܛ ܠܗ ܥܡ ܙܪܥܐ ܠܝܛܐ ܕܒܝܬ ܩܐܝܢ ܂ ܐܠܐ ܕܟܕ ܢܣܒ ܐܢܬܬܐ ܘܢܘܠܕ ܒ̈ܢܝܐ ܂ ܘܒܢܘܗ̈ܝ ܢܥܒܪܘܢ ܢܡܘܣܐ ܂ ܘܢܣܒܘܢ ܢܫ̈ܐ ܡܢ ܗܘ ܙܪܥܐ ܂ ܐܠܐ ܟܕ ܚܙܐ ܕܐܠܗܐ ܡܠܠ ܥܡܗ ܂ ܘܐܡܪ ܠܗ ܂ ܕܒ̈ܢܝ ܐܢܫܐ ܥܛܐ ܐܢܐ ܡܢ ܐ̈ܦܝ ܐܪܥܐ ܂ ܘܠܟ ܒܠܚܘܕ ܡܫܘܙܒ ܐܢܐ ܂ ܗܝܕܝܢ ܢܣܒ ܐܢܬܬܐ ܂ ܐܝܟ ܕܢܗܘܐ ܠܗ ܙܪܥܐ ܂ ܕܢܬܩܝܡ ܡܢܗ ܥܠܡܐ ܂ ܘܢܗܘܐ ܐܒܐ ܠܟܐ̈ܢܐ ܘܠܙܕܝܩ̈ܐ ܂ ܘܒܚܪܬ ܒܗ ܪܘܚܐ ܕܩܘܕܫܐ ܂ ܕܐܦ ܡܫܝܚܐ ܡܚܝܢܗ ܕܥܠܡܐ ܡܒܛܠ ܠܘ̈ܛܬܗ ܕܐܕܡ ܂ ܡܢ ܙܪܥܗ ܡܬܝܠܕ ܂܂܂܂ ܗܝܕܝܢ ܚܦܝܛܐܝܬ ܐܢܢܬܐ ܡܢ ܙܪܥܐ ܒܪܝܟܐ ܢܣܒ ܂ ܘܐܘܠܕ ܠܫܝܡ ܐܒܐ ܕܙܕܝܩ̈ܐ ܂ ܒܫܢܬ ܚܡܫܡܐܐ ܘܬܪ̈ܬܝܢ ܫ̈ܢܝܢ ܠܚܝܘܗ̈ܝ ܂ ܘܒܫܢܬ ܬܪ̈ܬܝܢ ܕܡܠܠ ܥܡܗ ܐܠܗܐ ܂ ܘܟܕ ܐܘܠܕ ܬܠܬܐ ܒ̈ܢܝܢ ܂ ܫܪܝ ܠܡܥܒܕ ܩܒܘܬܐ ܂ ܘܙܗܪ ܐܢܘܢ ܠܒܢܘܗ̈ܝ ܕܠܐ ܢܣܒܘܢ ܢܫ̈ܐ ܂ ܥܕܡܐ ܠܙܒܢܐ ܕܢܥܠܘܢ ܠܩܒܘܬܐ ܂ ܕܕܠܡܐ ܢܗܘܘܢ ܠܗܘܢ ܒܢ̈ܝܐ ܘܢܚܒܠܘܢ ܐܘܪܚܗܘܢ ܂ ܘܡܛܠ ܚܛܗܝܗ̈ܘܢ ܠܐ ܢܫܬܘܙܒܘܢ ܂ ܡܛܠ ܪܘܓܙܐ ܕܥܬܝܕ ܠܡܗܘܐ ܂ ܘܢܛܪ ܠܒܢܘܗ̈ܝ ܬܫܥܝܢ ܘܫܒܥ ܫ̈ܢܝܢ ܂ ܘܢܣܒ ܠܗܘܢ ܢܫ̈ܐ ܡܢ ܙܪܥܐ ܒܪܝܟܐ ܕܐܒܗ̈ܘܗܝ ܂ ܗܝܕܝܢ ܒܫܢܬ ܫܬܡܐܐ ܫ̈ܢܝܢ ܠܚܝ̈ܘܗܝ ܕܢܘܚ ܂ ܡܠܠ ܥܡܗ ܐܠܗܐ ܘܐܡܪ ܠܗ ܂ ܥܘܠ ܠܩܒܘܬܐ ܐܢܬ ܘܐܢܬܬܟ ܂ ܘܒ̈ܢܝܟ ܘܢܫ̈ܐ ܕܒ̈ܢܝܟ ܥܡܟ ܂ ܘܥܠ ܢܘܚ ܠܩܒܘܬܐ ܒܪ ܫܬܡܐܐ ܫ̈ܢܝܢ ܂ ܘܫܝܡ ܒܪܗ ܒܪ ܬܫܥܝܢ ܘܫܒܥ ܫ̈ܢܝܢ / ܗܘܐ / ܟܕ ܥܠ ܠܩܒܘܬܐ ܂ ܘܗܝܕܝܢ ܗܘܐ ܛܘܦܢܐ ܂ ܘܣܦ ܕܪܐ ܡܚܒܠܢܐ ܂ ܘܗܘܐ ܢܘܚ ܘܒܢܘܗ̈ܝ ܒܩܒܘܬܐ ܂ ܥܕ ܢܦܩܝܢ ܬܪ̈ܥܣܪ ܝܪ̈ܚܝܢ ܘܥܣܪܐ ܝܘܡ̈ܝܢ ܂ ܘܡܢ ܢܘܚ ܗܘܐ ܥܠܡܐ ܬܢܝܢܐ ܂ ܡܛܠ ܕܢܛܪ ܬܡܝܡܘܬܐ ܒܕܪܐ ܡܚܒܠܢܐ ܂ ܘܠܐ ܗܘܐ ܫܒܬܐ ܢܛܪ ܂ ܘܐܦܠܐ ܒܓܙܘܪܬܐ ܐܙܕܕܩ ܂ ܐܠܐ ܒܗܢܐ ܡܕܡ ܕܐܦܝܣܬܟ ܀ ܘܐܬܝܠܕ ܡܢ ܢܘܚ ܓܒܪܐ ܡܗܝܡܢܐ ܪܫܐ ܕܙܕܝܩ̈ܐ ܐܒܪܗܡ ܂ ܕܢܛܪ ܢܡܘܣܐ ܂ ܟܕ ܠܐ ܐܬܣܝܡ ܠܗ ܢܡܘܣܐ ܂ ܘܐܘܠܕ ܠܐܝܣܚܩ ܒܪ ܡܘܠܟܢܐ ܘܠܝܥܩܘܒ ܪܫܐ ܕܥܡܐ ܂ ܘܗܠܝܢ ܐܒܗ̈ܐ ܙܕܝܩ̈ܐ ܂ ܠܐ ܢܛܪܘ ܫܒܬܐ ܂ ܐܠܐ ܒܗܝܡܢܘܬܐ ܗܘ ܐܙܕܕܩܘ ܂ ܐܝܟ ܕܟܬܝܒ ܕܗܝܡܢ ܐܒܪܗܡ ܒܐܠܗܐ ܂ ܘܐܬܚܫܒܬ ܠܗ ܙܕܝܩܘܬܐ ܂ ܘܐܝܣܚܩ ܘܝܥܩܘܒ ܒܢܘܗ̈ܝ ܒܦܘܩܕܢܐ ܘܒܢܡܘܣܐ ܕܐܒܘܗܘܢ ܗܠܟܘ ܂ ܘܐܙܕܕܩܘ ܒܗܝܡܢܘܬܐ ܘܠܐ ܒܫܒܬܐ ܂ ܘܝܘܣܦ ܒܓܘ ܐܪܥܐ ܕܡܨܪܝܢ ܂ ܠܐ ܗܘܐ ܒܕܢܛܪ ܫܒܬܐ ܐܙܕܕܩ ܒܟܐܢܘܬܗ ܂ ܘܟܕ ܐܢܬܬ ܡܪܗ ܐܪܡܝܬ ܥܝܢܗ ܥܠܘܗܝ ܐܝܟ ܕܢܣܥܘܪ ܥܡܗ ܛܡܐܘܬܐ ܂ ܘܗܘ ܡܠܠ ܘܐܡܪ ܠܡܪܬܗ ܂ ܕܐܝܟܢܐ ܠܡ ܐܥܒܕ ܒܝܫܬܐ ܗܕܐ ܪܒܬܐ ܂ ܘܐܚܛܐ ܠܐܠܗܐ ܂ ܒܗܕܐ ܐܙܕܕܩ ܝܘܣܦ ܘܠܐ ܒܫܒܬܐ ܀ ܘܐܠܘ ܓܝܪ ܒܝܬ ܡܘܬܐ ܗܘܬ ܠܚܝ̈ܐ ܂ ܘܒܝܬ ܥܘܠܐ ܠܙܕܝܩܘܬܐ ܂ ܠܗܠܝܢ ܙܕܝܩ̈ܐ ܕܡܢ ܠܥܠ ܥܗܕܬ ܫܡܗ̈ܝܗܘܢ ܂ ܠܗܘܢ ܡܬܝܗܒܐ ܗܘܬ ܫܒܬܐ ܕܢܛܪܘܢ ܘܢܚܘܢ ܂ ܐܠܐ ܡܛܠ ܗܕܐ ܝܗܝܒܐ ܫܒܬܐ ܠܡܛܪ ܂ ܐܝܟ ܕܢܬܢܝܚܘܢ ܥܒ̈ܕܐ ܘܐܡܗ̈ܬܐ ܘܐܓܝܪ̈ܐ ܘܬܘܬܒ̈ܐ ܘܒܥܝܪܐ ܚܪܫܬܐ ܂ ܕܗܠܝܢ ܕܠܐܝܢ ܡܢ ܥܡܠܐ ܢܬܢܝܚܘܢ ܂ ܡܛܠ ܕܒܛܝܠ ܠܗ ܠܐܠܗܐ ܥܠ ܟܠܗ ܒܪܝܬܗ ܂ ܐܦ ܥܠ ܚܝܘܬܐ ܘܒܥܝܪܐ ܂ ܐܦ ܥܠ ܦܪܚܬܐ ܘܚܝܘܬ ܒܪܐ ܂ ܐܡܪ ܓܝܪ ܡܘܫܐ ܂ ܟܕ ܡܬܢܐ ܢܡܘܣܐ ܠܥܡܐ ܂ ܕܫܬ ܫ̈ܢܝܢ ܬܙܪܘܥ ܐܪܥܟ ܘܬܚܡܘܠ ܥ̈ܠܠܬܗ ܂ ܘܒܫܢܬܐ ܫܒܝܥܝܬܐ ܬܟܪܒܝܗ ܘܬܫܒܩܝܗ ܂ ܕܢܐܟܠܘܢ ܡܣܟ̈ܢܐ ܕܥܡܟ ܂ ܘܫܪܟܐ ܬܐܟܘܠ ܚܝܘܬ ܒܪܐ ܂ ܘܐܦ ܥܠ ܦܪܚܬܐ ܗܟܢܐ ܦܩܕ ܩܕܝܫܐ ܂ ܒܝܕ ܡܘܫܐ ܥܒܕܗ ܂ ܕܟܕ ܠܡ ܬܫܟܚ ܩܢܐ ܕܨܦܪܐ ܩܕܡܝܟ ܒܟܠ ܐܝܠܢ ܂ ܐܘ ܥܠ ܐܪܥܐ ܂ ܐܡܐ ܘܒܢ̈ܬܐ ܐܝܬ ܠܗ ܐܘ ܦܪ̈ܘܓܐ ܂ ܘܐܡܐ ܩܦܝܦܐ ܥܠ ܒ̈ܢܬܐ ܂ ܐܘ ܥܠ ܦܪ̈ܘܓܐ ܂ ܠܐ ܬܣܒ ܐܡܐ ܥܡ ܒ̈ܢܝܗ ܂ ܐܠܐ ܡܦܪܚܘ ܐܦܪܚ ܠܐܡܐ ܂ ܘܒܢ̈ܬܐ ܣܒ ܠܟ ܂ ܕܡܛܠ ܗܠܝܢ ܠܡ ܢܒܪܟܟ ܡܪܝܐ ܐܠܗܟ ܂ ܘܕܘܝܕ ܐܡܪ ܂ ܕܠܒ̈ܢܝ ܢܥܒܐ ܕܩܪܝܢ ܠܗ ܗܘ ܡܬܪܣܐ ܂ ܘܬܘܒ ܐܡܪ ܕܘܝܕ ܂ ܕܠܒ̈ܢܝ ܐܢܫܐ ܘܒܥܝܪܐ ܦܪܩ ܐܢܬ ܡܪܝܐ ܂ ܘܐܦ ܐܝܘܒ ܐܡܪ ܂ ܕܡܢܘ ܫܒܩ ܥܪܕܐ ܒܪ ܚܐܪ̈ܐ ܂ ܘܦܠܛ ܡܢܗ ܢܝܪܐ ܂ ܕܥܒܕ ܒܦܩܥܬܐ ܒܝܬܗ ܂ ܘܐܬܪܐ ܡܠܚܐ ܡܫܪܝܗ ܂ ܘܬܘܒ ܐܡܪ ܐܝܘܒ ܂ ܕܠܒ̈ܢܝ ܢܫܪܐ ܡܛܝܒ ܡܐܟܘܠܬܐ ܂ ܘܬܘܒ ܐܡܪ ܟܕ ܚܫܒ ܦܪܚܬܐ ܘܒܥܝܪܐ ܂ ܕܟܠܗܘܢ ܠܟ ܗܘ ܡܣܟܝܢ ܂ ܕܬܬܠ ܠܗܘܢ ܡܐܟܘܠܬܐ ܒܙܒܢܗܘܢ ܂ ܝܗܒ ܐܢܬ ܠܗܘܢ ܠܡ ܘܡܬܬܪܣܝܢ ܂ ܘܦܬܚ ܐܢܬ ܐܝܕܟ ܘܣܒܥܝܢ ܂ ܘܐܢ ܡܗܦܟ ܐܢܬ ܐ̈ܦܝܟ ܡܬܕܠܚܝܢ ܂ ܘܐܦ ܐܫܥܝܐ ܐܡܪ ܂ ܕܬܡܢ ܐܬܟܢܫ ܕܝ̈ܬܐ ܚܕܐ ܠܘܬ ܚܕܐ ܂ ܘܗܘ ܠܡ ܦܩܕ ܒܦܘܡܗ ܂ ܘܪܘܚܗ ܟܢܫܬ ܐܢܝܢ ܂ ܘܐܝܕܗ ܦܠܓܬ ܠܗܝܢ ܡܘܫܚ̈ܬܐ ܕܝܪܬܘܬܐ ܂ ܚܙܝ ܕܝܢ ܡܢ ܗܠܝܢ ܕܒܛܝܠ ܠܗ ܠܐܠܗܐ ܥܠ ܟܠܗ ܒܪܝܬܗ ܂ ܘܡܕܡ ܠܐ ܛܥܐ ܠܗ ܂ ܥܠ ܗܘ ܗܘ ܙܗܪ ܘܦܩܕ ܕܢܗܘܐ ܢܝܚܐ ܝܘܡܐ ܕܫܒܬܐ ܀ ܘܫܡܥ ܬܘܒ ܡܢܐ ܐܡܪ ܂ ܕܠܫܬܐ ܝܘ̈ܡܝܢ ܥܒܕ ܐܠܗܐ ܫܡܝܐ ܘܐܪܥܐ ܂ ܘܫܠܝ ܘܐܬܬܢܝܚ ܡܢ ܟܠܗܘܢ ܥܒܕ̈ܘܗܝ ܂ ܡܛܠ ܗܢܐ ܠܡ ܒܪܟ ܐܠܗܐ ܠܝܘܡܐ ܫܒܝܥܝܐ ܘܩܕܫܗ ܂ ܡܢܐ ܢܐܡܪ ܥܠ ܗܕܐ ܂ ܕܐܬܬܢܝܚ ܐܠܗܐ ܒܝܘܡܐ ܫܒܝܥܝܐ ܂ ܫܡܥ ܕܝܢ ܐܦܝܣܟ ܥܠ ܗܕܐ ܂ ܕܐܠܗܐ ܠܐ ܗܘܐ ܡܠܐܐ ܠܐܝ ܒܥܒܕܐ ܕܗܠܝܢ ܫܬܐ ܝܘܡ̈ܝܢ ܂ ܘܡܛܠ ܕܠܐܝ ܐܬܢܝܚ ܒܝܘܡܐ ܫܒܝܥܝܐ ܂ ܚܣ ܠܢ ܕܢܐܡܪ ܕܐܠܗܐ ܠܐܝ ܂ ܐܠܐ ܚܝܠܗ ܕܡܠܬܐ ܗܢܐ ܗܘ ܂ ܕܫܠܡ ܐܠܗܐ ܠܫܬܐ ܝܘܡ̈ܝܢ ܟܠܗܘܢ ܥܒܕ̈ܘܗܝ ܂ ܘܫܠܝ ܒܝܘܡܐ ܫܒܝܥܝܐ ܂ ܡܢ ܟܠܗܘܢ ܥܒ̈ܕܘܗܝ ܕܥܒܕ ܂ ܘܫܡܥ ܦܝܣܐ ܕܠܐ ܠܐܐ ܐܠܗܐ ܂ ܐܡܪ ܓܝܪ ܕܘܝܕ ܕܠܐ ܠܡ ܢܐܡ ܘܠܐ ܕܡܟ ܢܛܘܪܗ ܕܐܝܣܪܝܠ ܂ ܘܡܢ ܕܠܐ ܢܐܡ ܘܠܐ ܕܡܟ ܂ ܐܦ ܠܐ ܠܐܐ ܂ ܘܠܒ̈ܢܝ ܐܝܣܪܝܠ ܐܡܪ ܠܗܘܢ ܐܫܥܝܐ ܂ ܕܗܟܢܐ ܐܡܪ ܡܪܝܐ ܂ ܡܛܠ ܕܣܠܩ ܡܚܫ̈ܒܬܐ ܥܠ ܠܒܟܘܢ ܂ ܕܡܫܟܚܘ ܠܐ ܐܫܟܚ ܐܠܗܐ ܕܢܦܪܩܢ ܂ ܐܡܪ ܠܗܘܢ ܒܝܕ ܐܫܥܝܐ ܕܠܡܐ ܚܨܕܐ ܚܨܕܬ ܐܝܕܝ ܘܦܕܬ ܂ ܐܘ ܠܝܬ ܒܝ ܚܝܠܐ ܠܡܦܨܝܘ ܂ ܕܗܐ ܒܟܐܬܝ ܡܚܪܒ ܐܢܐ ܝܡܐ ܂ ܘܥܒܕ ܐܢܐ ܢܗܪ̈ܘܬܐ ܐܝܟ ܡܕܒܪܐ ܂ ܘܣܪܝܢ ܢܘܢܝ̈ܗܘܢ ܡܢ ܒܠܝ ܡ̈ܝܐ ܘܡܝܬܝܢ ܂ ܘܡܠܒܫ ܐܢܐ ܠܫܡܝܐ ܚܫܘܟܐ ܂ ܘܣܩܐ ܥܒܕܢܐ ܬܟܣܝܬܗܘܢ ܂ ܐܝܟ ܕܐܘܒܫܬ ܝܡܐ ܕܣܘܦ ܒܝܘܡ̈ܝ ܐܒܗܝ̈ܟܘܢ ܂ ܘܬܪܥܬ ܝܘܪܕܢܢ ܘܐܥܒܪܬ ܐܢܘܢ ܂ ܘܐܦ ܗܫܐ ܣܦܩܐ ܗܘܬ ܒܐܝ̈ܕܝ ܕܐܦܪܘܩܟܘܢ ܂ ܐܠܐ ܒܚܛܗ̈ܝܟܘܢ ܐܙܕܒܢܬܘܢ ܂ ܘܒܥܘܠܟܘܢ ܐܫܬܒܩܬ ܐܡܟܘܢ ܂ ܘܟܕ`ܠܐ ܠܡ ܠܐܐ ܐܢܐ ܐܠܐܝܬܘܢܢܝ ܂ ܐܝܟ ܕܐܡܪ ܡܠܐܟܝ ܢܒܝܐ ܂ ܕܐܠܐܝܬܘܢ ܠܡܪܝܐ ܒܦܬܓܡ̈ܝܟܘܢ ܀ ܫܡܥ ܕܝܢ ܘܐܬܛܦܝܣ ܕܐܠܗܐ ܠܐ ܠܐܐ ܘܠܐ ܥܡܠ ܂ ܒܪܐ ܟܠܗܘܢ ܥܒܕ̈ܘܗܝ ܂ ܐܡܪ ܓܝܪ ܒܡܠܬܗ ܕܡܪܝܐ ܐܬܥܒܕܘ ܫܡܝܐ ܂ ܘܒܪܘܚܐ ܕܦܘܡܗ ܟܠ ܚܝܠܘ̈ܬܗܘܢ ܂ ܠܐܕܡ ܒܠܚܘܕ ܥܒܕ ܒܐܝܕ̈ܘܗܝ ܂ ܘܠܐ ܟܬܝܒ ܕܠܐܝ ܟܕ ܥܒܕܗ ܂ ܘܟܠܗܝܢ ܒܪ̈ܝܬܐ ܟܕ ܥܒܕ ܐܢܝܢ ܒܡܠܬ ܦܘܡܗ ܐܡܪ ܘܗܘܝ ܂ ܕܠܐ ܥܡܠܐ ܘܕܠܐ ܠܐܘܬܐ ܂ ܐܠܐ ܗܕܐ ܗܟܢܐ ܡܫܬܡܥܐ ܂ ܕܫܠܝ ܐܠܗܐ ܡܢ ܟܠܗܘܢ ܥܒܕ̈ܘܗܝ ܘܐܬܢܝܚ ܐܠܗܐ ܒܝܘܡܐ ܫܒܝܥܝܐ ܂ ܐܢ ܓܝܪ ܐܠܗܐ ܕܠܐ ܠܐܐ ܫܠܝ ܘܐܬܬܢܝܚ ܡܢ ܥܒ̈ܕܘܗܝ ܟܡܐ ܝܬܝܪܐܝܬ ܠܡܢ ܕܬܚܝܬ ܥܡܠܐ ܘܫܘܥܒܕܐ ܐܝܬܘܗܝ ܘܠܐ ܠܡܬܢܚܘ ܂ ܘܐܦ ܐܫܥܝܐ ܗܟܢܐ ܐܡܪ ܥܠ ܐܠܗܐ ܂ ܕܠܐ ܠܐܐ ܘܠܐ ܕܡܟ ܂ ܘܠܝܬ ܒܘܕܩܐ ܠܣܘܟܠܗ ܂ ܘܒܕܘܟܬܐ ܐܚܪܬܐ ܡܛܠ ܚܛܗ̈ܘܗܝ ܕܥܡܐ ܐܡܪ ܂ ܫܥܒܕܬܢܝ ܒܥܘܠܟ ܘܒܚ̈ܛܗܝܟ ܐܠܐܝܬܢܝ ܂ ܚܙܝ ܐܝܟܢܐ ܒܙܒܢ ܟܬܝܒ ܕܠܐ ܠܐܐ ܘܠܐ ܕܡܟ ܂ ܘܡܛܠ ܥܘܠܗܘܢ ܐܡܪ ܠܗ ܠܐܝܣܪܝܠ ܂ ܕܫܥܒܕܬܢܝ ܘܐܠܐܝܬܢܝ ܂ ܟܠܗܝܢ ܡ̈ܠܐ ܫܦܝܪ ܟܬܝܒܢ ܘܠܚܟܝܡ̈ܐ ܒܦܝܣܐ ܡܫܬܡܥܢ ܂ ܐܝܟ ܕܐܡܪ ܫܠܝܚܐ ܕܢܡܘܣܐ ܫܦܝܪ ܗܘ ܂ ܐܢ ܐܢܫ ܒܦܝܣܐ ܢܩܪܝܘܗܝ ܂ ܘܢܒܝܐ ܬܘܒ ܐܡܪ ܂ ܕܐܘܪ̈ܚܬܗ ܕܡܪܝܐ ܬܪ̈ܝܨܢ ܐܢܝܢ ܂ ܘܥܘ̈ܠܐ ܡܬܬܩܠܝܢ ܒܗܝܢ ܘܙܕܝܩ̈ܐ ܫܦܝܐܝܬ ܒܗܝܢ ܪܕܝܢ ܘܡܗܠܟܝܢ ܂ ܕܡܝܐ ܕܝܢ ܗܕܐ ܕܐܬܬܢܝܚ ܐܠܗܐ ܡܢ ܥܒܕ̈ܘܗܝ ܂ ܘܠܣܟ̈ܠܐ ܗܟܢܐ ܡܫܬܡܥܐ ܂ ܕܐܝܟ ܕܡܠܐܐ ܠܐܐ ܂ ܠܗܝ ܕܟܕ ܨܒܐ ܕܢܥܛܐ ܠܒ̈ܢܝ ܐܢܫܐ ܡܛܠ ܚܛܗܝ̈ܗܘܢ ܕܣܓܝܘ ܂ ܐܡܪ ܕܐܬܬܘܝܬ ܕܥܒܕܬ ܐܢܘܢ ܂ ܘܐܠܐ ܫܡܥ ܠܫܠܝܚܐ ܕܐܡܪ ܕܐܠܐ ܗܟܢܐ ܂ ܐܝܟܢܐ ܢܕܘܢ ܐܠܗܐ ܠܥܠܡܐ ܀ ܫܡܥ ܕܝܢ ܚܒܝܒܝ ܥܠ ܫܒܬܐ ܘܐܬܛܦܝܣ ܂ ܐܝܟ ܕܐܦܝܣܬܟ ܥܠ ܓܙܘܪܬܐ ܂ ܕܐܝܩܐ ܡܫܬܒܗܪ ܒܗ ܥܡܐ ܕܐܝܣܪܝܠ ܂ ܘܐܦ ܥܠ ܫܒܬܐ ܐܬܛܦܝܣ ܕܐܝܩܐ ܡܬܚܬܪܝܢ ܒܗ ܒܕܢܛܪܝܢ ܠܗ ܝܫܘܥ ܓܝܪ ܒܪܢܘܢ ܠܐ ܐܢܝܚ ܐܢܘܢ ܒܫܒܬܐ ܟܕ ܥܒܕ ܗܘܐ ܩܪܒܐ ܒܐܝܪܝܚܘ ܂ ܐܝܟ ܕܐܡܪ ܫܠܝܚܐ ܢܨܝܚܐ ܂ ܕܐܠܘ ܝܫܘܥ ܒܪܢܘܢ ܐܢܝܚ ܗܘܐ ܐܢܘܢ ܂ ܬܘܒ ܠܐ ܡܬܡܠܠ ܗܘܐ ܥܠ ܝܘܡܐ ܕܫܒܬܐ ܂ ܐܠܐ ܡܟܝܠ ܩܝܡܐ ܗܝ ܫܒܬܗ ܕܐܠܗܐ ܂ ܘܐܦ ܡܩܒ̈ܝܐ ܬܘܒ ܟܕ ܐܬܘ ܥܠܝܗܘܢ ܒܥܠܕܒ̈ܒܝܗܘܢ ܕܢܩܪܒܘܢ ܥܡܗܘܢ ܒܝܘܡܐ ܕܫܒܬܐ ܂ ܐܝܟ ܕܡܢ ܢܡܘܣܐ ܨܒܝܢ ܗܘܘ ܠܡܛܪ ܫܒܬܐ ܂ ܘܟܕ ܢܛܪܘܗ ܐܬܘ ܥܠܝܗܘܢ ܒܥܠܕܒ̈ܒܝܗܘܢ ܒܫܒܬܐ ܂ ܘܚܪܒܘ ܡܢܗܘܢ ܣܓܝܐ̈ܐ ܂ ܘܟܕ ܚܙܘ ܕܐܨܛܢܥܘ ܥܠܝܗܘܢ ܕܟܕ ܢܛܪܝܢ ܫܒܬܐ ܬܘܒ ܢܩܪܒܘܢ ܥܡܗܘܢ ܂ ܐܚܠܘܗ ܠܫܒܬܐ ܘܥܒܕܘ ܒܗ ܩܪܒܐ ܘܙܟܘ ܠܒܥܠܕܒܒܝ̈ܗܘܢ ܘܠܐ ܐܬܪܫܝܘ ܕܫܪܘ ܫܒܬܐ ܂ ܘܠܐ ܗܠܝܢ ܒܠܚܘܕ ܫܪܘ ܫܒܬܐ ܂ ܐܠܐ ܐܦ ܟܗ̈ܢܐ ܒܗܝܟܠܐ ܡܚܠܝܢ ܠܗ ܠܫܒܬܐ ܂ ܘܕܠܐ ܚ̈ܛܗܝܢ ܗܘܘ ܂ ܡܛܠ ܕܒܝܘܡܐ ܕܫܒܬܐ ܡܩܪܒܝܢ ܗܘܘ ܟܗ̈ܢܐ ܩܘܪܒܢܐ ܂ ܢܟܣܝܢ ܗܘܘ ܘܢܫܛܝܢ ܘܡܨܠܚܝܢ ܩܝ̈ܣܐ ܘܡܘܚܕܝܢ ܢܘܪܐ ܂ ܘܠܐ ܡܬܪܫܝܢ ܗܘܘ ܂ ܕܫܪܝܢ ܫܒܬܐ ܂ ܡܛܠ ܕܗܟܢܐ ܦܩܝܕ ܗܘܐ ܠܗܘܢ ܠܡܥܒܕ ܂ ܐܢ ܓܝܪ ܟܗ̈ܢܐ ܕܗܢܘܢ ܗܘܘ ܡܙܗܪܝܢ ܠܥܡܐ ܡܢ ܚܛܗ̈ܐ ܡܚܠܝܢ ܗܘܘ ܫܒܬܐ ܂ ܘܐܫܬܘܦ ܕܝܢ ܒܕܘܟܬܐ ܒܨܝܪܬܐ ܂ ܐܠܐ ܐܬܪ ܕܟܠܗܘܢ ܚܛܗ̈ܐ ܬܡܢ ܡܬܚܣܝܢ ܂ ܘܠܐ ܡܕܡ ܣܟܠܘ ܘܚܛܗ̈ܐ ܗܘܘ ܠܗܘܢ ܂ ܗܢܘܢ ܠܡܢܐ ܣܓܝ ܚܬܝܪܝܢ ܒܕܢܛܪܝܢ ܫܒܬܐ ܕܠܢܝܚܐ ܝܗܝܒܐ ܐܝܟ ܡܐ ܕܐܦܝܣܬܟ ܀ ܒܪܡ ܕܝܢ ܫܡܥ ܥܠ ܫܒܬܐ ܕܨܒܐ ܒܗ ܐܠܗܐ ܐܝܕܐ ܗܝ ܂ ܐܡܪ ܠܗܘܢ ܓܝܪ ܐܫܥܝܐ ܕܗܕܐ ܗܝ ܢܝܚܬܝ ܐܢܝܚܘ ܠܡܛܪ̈ܦܐ ܂ ܘܬܘܒ ܐܡܪ ܂ ܕܡܢ ܕܢܛܪ ܫܒܬܐ ܕܠܐ ܢܚܠܝܗ ܗܠܝܢ ܐܢܘܢ ܕܡܬܚܝܠܝܢ ܒܩܝܡܝ ܘܓܒܝܢ ܡܕܡ ܕܨܒܢܐ ܂ ܠܗܠܝܢ ܕܠܐ ܡܚܠܝܢ ܫܒܬܐ ܕܗܝ ܢܝܚܗ ܕܐܠܗܐ ܐܡܪ ܠܗܘܢ ܘܡܠܟ ܠܡܬܠ ܠܗܘܢ ܂ ܐܡܪ ܓܝܪ ܕܐܬܠ ܠܗܘܢ ܒܒܝܬܝ ܘܒܫܘܪܝ ܫܡܐ ܕܛܒ ܡܢ ܒ̈ܢܝܐ ܘܒܢ̈ܬܐ ܂ ܠܐ ܓܝܪ ܡܕܡ ܡܗܢܝܐ ܫܒܬܐ ܠܥܘܠܐ̈ ܂ ܘܐܦܠܐ ܠܩ̈ܛܘܠܐ ܘܠܓܢܒ̈ܐ ܂ ܐܠܐ ܠܐܝܠܝܢ ܕܓܒܝܢ ܡܕܡ ܕܨܒܐ ܐܠܗܐ ܘܢܛܪܝܢ ܐܝܕܝܗ̈ܘܢ ܡܢ ܕܒܝܫ ܂ ܒܗܘܢ ܫܪܐ ܐܠܗܐ ܘܒܗܘܢ ܥܡܪ ܐܝܟ ܕܐܡܪ ܕܐܥܡܪ ܒܗܘܢ ܘܐܗܠܟ ܒܗܘܢ ܂ ܒܝܘܡ̈ܝ ܐܫܥܝܐ ܓܝܪ ܢܛܪܝܢ ܗܘܘ ܫܒܬܐ ܂ ܘܡܗܠܟܝܢ ܗܘܘ ܒܥܒ̈ܕܐ ܕܥܡܡ̈ܐ ܛܡ̈ܐܐ ܂ ܘܐܝܟ ܥܒ̈ܕܐ ܕܣܕܘܡ ܘܕܥܡܘܪܐ ܣܥܪܝܢ ܗܘܘ ܂ ܘܐܡܪܝܢ ܗܘܘ ܠܥܡܡ̈ܐ ܕܦܪܘܫ ܠܗܠ ܕܡܩܕܫ ܐܢܐ ܂ ܥܠ ܗܠܝܢ ܗܘ ܐܡܪ ܐܫܥܝܐ ܕܗܠܝܢ ܗܘ̈ܝ ܬܢܢܐ ܒܪܘܓܙܝ ܘܢܘܪܐ ܕܝܩܕܐ ܒܟܠ`ܝܘܡ ܂ ܘܫܩܠ ܘܫܕܐ ܐܢܘܢ ܡܢ ܐܪܥܗ ܂ ܘܒܕܪ ܐܢܘܢ ܒܟܠܗܘܢ ܥܡܡ̈ܐ ܂ ܥܠ ܕܠܐ ܢܛܪܘ ܢܝܚܗ ܕܐܠܗܐ ܘܢܛܪܘ ܫܒܬܐ ܦܓܪܢܐܝܬ ܂ ܚܢܢ ܕܝܢ ܢܛܪ ܫܒܬܗ ܕܐܠܗܐ ܂ ܡܕܡ ܕܡܢܝܚ ܨܒܝܢܗ ܂ ܕܢܥܘܠ ܠܫܒܬܗ ܕܢܝܚܐ ܂ ܕܒܗ ܡܫܒܬܝܢ ܫܡܝܐ ܘܐܪܥܐ ܘܫܠܝܢ ܘܢܝܚܢ ܟܠܗܝܢ ܒܪ̈ܝܬܐ ܂ ܘܠܐ ܢܗܘܐ ܬܡܢ ܥܪܘܩܝܢ ܐܝܟ ܕܐܡܪ ܦܪܘܩܢ ܂ ܕܠܐ ܢܗܘܐ ܥܪܘܩܝܟܘܢ ܒܣܬܘܐ ܘܒܫܒܬܐ ܂ ܘܫܠܝܚܐ ܐܡܪ ܂ ܕܥܕܟܝܠ ܩܝܡܐ ܗܝ ܫܒܬܗ ܕܐܠܗܐ ܂ ܗܢܐ ܩܠܝܠ ܦܝܣܐ ܟܬܒܬ ܠܟ ܥܠ ܫܒܬܐ ܠܘܩܒܠ ܐܝܠܝܢ ܕܡܫܬܒܗܪܝܢ ܒܗ ܂܀ ܫܠܡܬ ܬܚܘܝܬܐ ܕܫܒܬܐ ܬܚܘܝܬܐ ܕܫܒܬܐ ܬܚܘܝܬܐ ܕܫܒܬܐ