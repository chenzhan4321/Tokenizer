ܡܐܡܪܐ ܕܥܣܪܐ ܕܥܠ ܪܚܡܬ
                        ܟܪܣܐ ܡܺܐܡܪܐ ܕܥܶܣܪܐ ܕܠܽܘܩܒܰܠ ܪܶܓܰܬ ܟܰܪܣܐ ܕܰܡܩܰܛܪܶܓ ܒܶܗ̇ ܠܝܰܥܢܽܘܬܐ . ܟܰܕ ܓܳܠܶܐ ܘܰܡܚܰܘܶܐ ܟܽܠܗܽܘܢ ܐܶܣ̈ܟܺܡܶܝܗ̇ . ܘܥܳܕܶܠ ܬܽܘܒ ܐܳܦ ܠܰܐܝܠܶܝܢ ܕܰܡܫܰܥܒܕܺܝܢ ܚܰܝ̈ܰܝܗܽܘܢ ܠܚܰܫܐ ܗܳܢܐ . ܘܡܰܘܕܰܥ ܕܠܐ ܡܰܨܝܐ ܕܢܶܬܩܰܪܒܽܘܢ ܠܺܝܕܰܥܬܐ ܘܠܰܥܒܳܕܐ ܕܚܰܕ ܡܶܢ ܢܶܨ̈ܚܳܢܶܐ ܕܰܡܝܰܬܪܽܘܬܐ ܇ ܒܢ̈ܰܝ ܐܢܳܫܐ ܐܰܝܠܶܝܢ ܕܦܳܠܚܺܝܢ ܥܰܒܕܽܘܬܐ ܠܰܐܖ̈ܓܺܝܓܳܬܗܽܘܢ ܀ ܘܟܰܕ ܟܽܠܗܽܘܢ ܚܰܫܑ̈ܶܐ ܕܒܺܝ̈ܫܳܬܐ ܘܦܽܘܠܚܳܢܐ ܕܰܖ̈ܓܺܝܓܳܬܐ ܡܟܰܐܪܺܝܢ ܘܡܰܣܠܶܝܢ ܡܶܢ ܡܶܠܬܐ ܕܺܐܝܕܰܥܬܐ ܐܰܠܳܗܳܝܬܐ ܆ ܝܰܬܺܝܪ ܡܶܢ ܟܽܠܗܽܘܢ ܡܰܣܠܰܝ ܘܰܡܟܰܐܰܪ ܚܰܫܐ ܗܳܢܐ ܢܕܺܝܕܐ ܕܪܶܚܡܰܬ ܟܰܪܣܐ . ܗܰܘ ܕܰܡܥܳܕ ܥܳܒܶܕ ܒܢ̈ܰܝ ܐܢܳܫܐ ܕܡܽܘܬܐ ܕܚܰܝ̈ܘܳܬܐ ܠܰܐܝܠܶܝܢ ܕܡܶܫܬܰܥܒܕܺܝܢ ܠܶܗ . ܒܗܳܝ ܕܫܳܩܶܠ ܡܶܢܗܽܘܢ ܙܰܘ̈ܥܶܐ ܕܺܐܝܕܰܥܬܐ ܕܰܦܐܶܝܢ ܠܰܡܠܺܝ̈ܠܶܐ ܆ ܘܰܡܛܰܒܰܥ ܘܡܰܚܫܶܟ ܠܶܗ ܠܪܶܥܝܳܢܗܽܘܢ ܒܝܽܘܩܪܐ ܕܡܶܐܟ̈ܠܳܬܐ . ܬܰܪܥܐ ܗܘ ܓܶܝܪ ܕܟܽܠܗܶܝܢ ܒܺܝ̈ܫܳܬܐ ܚܰܫܐ ܗܳܢܐ ܣܰܪܝܐ ܘܰܢܕܺܝܕܐ ܆ ܘܰܐܝܟܐ ܕܡܶܫܬܰܠܰܛ ܐܰܝܟ ܬܰܪܥܐ ܪܰܒܐ ܘܦܰܬܝܐ ܡܶܬܦܬܰܚ ܠܡܰܥܰܠܬܐ ܕܟܽܠܗܶܝܢ ܣܰܢ̈ܝܳܬܐ . ܡܒܰܛܠܳܢܐ ܗܘ ܓܶܝܪ ܕܟܽܘܠܳܗ̇ ܡܝܰܬܪܽܘܬܐ . ܘܰܡܥܰܘܟܳܢܐ ܕܟܽܠܗ̇ ܙܰܕܺܝܩܽܘܬܐ . ܘܰܒܟܽܠ ܐܶܣ̈ܟܺܡܺܝܢ ܣܰܩܽܘܒܠܰܐ ܗ̣ܘ ܕܟܽܠܗܽܘܢ ܥܰܡ̈ܠܶܐ ܐܰܠܳܗܳܝ̈ܶܐ . ܠܐ ܓܶܝܪ ܡܶܫܟܰܚ ܕܢܶܣܰܒ ܢܺܝܪܐ ܕܬܰܠܡܺܝܕܽܘܬܶܗ ܕܰܡܫܺܝܚܐ ܇ ܒܰܪ ܐܢܳܫܐ ܕܰܡܡܰܟܰܟ ܬܚܶܝܬ ܪܶܓܬܐ ܗܳܕܶܐ ܣܢܺܝܬܐ . ܡܶܛܽܠ ܕܡܐ ܕܰܗܘܳܬ ܠܳܗ̇ ܟܰܪܣܐ ܡܳܪܬܐ ܥܰܠ ܦܰܓܪܐ ܆ ܦܳܩܕܐ ܘܰܡܫܰܥܒܕܐ ܠܶܗ ܠܟܽܠܗܽܘܢ ܨܶܒ̈ܝܳܢܶܝܗ̇ . ܘܰܚܠܳܦ ܐܽܘܪܚܐ ܕܠܰܫܡܰܝܳܐ ܡܰܣܩܐ ܆ ܡܚܰܘܝܐ ܠܶܗ ܗܳܝ ܐܽܘܪܚܐ ܐܚܪܺܬܐ ܕܡܰܚܬܐ ܠܓܰܘ ܫܝܽܘܠ . ܘܬܳܠܝܐ ܒܶܗ ܝܽܘܩܪܐ ܕܡܶܐܟ̈ܠܳܬܐ ܘܝܰܬܺܝܪܽܘܬܐ ܕܣܰܝܒܪ̈ܳܬܐ . ܘܡܰܪܛܒܐ ܘܡܰܘܩܪܐ ܠܶܗ ܒܣܰܓܺܝܐܘܬ ܫܶܩܝܐ . ܕܡܐ ܕܰܛܥܶܢ ܝܽܘܩܪܗܶܝܢ ܕܡܶܐܟ̈ܠܳܬܐ . ܘܢܶܛܠܰܬ ܩܰܠܺܝܠܽܘܬܶܗ ܠܬܰܚܬ ܇ ܘܶܐܬܟܫܺܝ ܥܠܰܘܗܝ ܕܦܰܓܪܐ ܦܰܓܪܐ ܐܚܪܺܢܐ ܕܪܶܓܬܐ ܆ ܦܫܺܝܩܳܐܺܝܬ ܢܶܬܢܬܰܥ ܘܢܶܚܽܘܬ ܇ ܒܽܐܘܪܚܐ ܕܡܰܚܰܬܬܐ ܕܰܠܓܰܘ ܫܝܽܘܠ ܡܝܰܒܠܐ . ܢܕܺܝܕ ܓܶܝܪ ܝܰܬܺܝܪ ܡܶܢ ܟܽܠܗܽܘܢ ܚܰܫܑ̈ܶܐ ܇ ܚܰܫܐ ܗܳܢܐ ܕܪܶܚܡܰܬ ܟܰܪܣܐ . ܘܰܐܝܢܐ ܕܰܚܕܐ ܙܒܰܢ ܗܘܳܐ ܠܶܗ ܥܰܒܕܐ . ܘܰܛܥܶܢ ܥܰܠ ܟܰܬܦܶܗ ܢܺܝܪܶܗ ܝܰܩܺܝܪܐ ܆ ܠܐ ܬܽܘܒ ܝܳܗܶܒ ܠܶܗ ܫܶܠܝܐ ܡܶܢ ܦܽܘܠܚܳܢܶܗ . ܐܶܠܐ ܒܠܺܠܝܐ ܘܒܺܐܝܡܳܡܐ ܦܳܠܰܚ ܒܶܗ . ܘܰܐܝܟ ܥܰܒܕܐ ܬܥܺܝܫܐ ܠܟܽܠ ܐܰܝܟܐ ܕܨܳܒܶܐ ܡܫܰܕܰܪ ܠܶܗ . ܠܰܘ ܒܰܫܒܺܝ̈ܠܶܐ ܫܦܰܝ̈ܳܐ . ܐܶܠܐ ܒܽܐܘܪ̈ܚܳܬܐ ܕܡܰܠ̈ܝܳܢ ܬܽܘ̈ܩܠܳܬܐ ܘܠܰܐܬܪܐ ܕܡܶܫܬܰܟܚܺܝܢ ܒܶܗ ܚܽܘܣܪ̈ܳܢܶܐ . ܠܰܝܬ ܠܶܗ ܓܶܝܪ ܥܰܝ̈ܢܶܐ ܕܚܳܙ̈ܝܳܢ ܢܽܘܗܪܐ ܠܪܳܚܶܡ ܖ̈ܓܺܝܓܳܬܐ . ܡܶܛܽܠ ܕܳܐܦܶܢ ܐܺܝܬܰܝܗܶܝܢ ܆ ܚܶܫܽܘ̈ܟܳܢ ܡܶܢ ܝܽܘܩܪܐ ܕܡܶܐܟ̈ܠܳܬܐ . ܐܺܝܡܳܡܐ ܓܶܝܪ ܠܺܠܝܐ ܗܘ ܠܶܗ . ܘܠܺܠܝܐ ܡܰܘܬܐ ܬܶܢܝܳܢܐ . ܡܛܰܒܰܥ ܗܰܘܢܶܗ ܒܝܰܩܺܝܪܽܘܬܐ ܕܫܶܢܬܐ . ܡܒܰܕܪܺܝܢ ܚܽܘ̈ܫܳܒܰܘܗܝ ܡܶܢ ܦܶܗܝܐ ܕܪܰܛܺܝܒܽܘܬܶܗ ܕܦܰܓܪܐ . ܩܰܪܺܝܪܐ ܒܶܗ ܐܳܦ ܢܽܘܪܐ ܕܰܟܝܳܢܐ ܆ ܡܶܢ ܗܳܝ ܕܰܡܫܰܗܝܐ ܠܳܗ̇ ܪܰܛܺܝܒܽܘܬܐ ܕܰܠܒܰܪ ܡܶܢ ܛܶܟܣܐ . ܚܶܫܽܘܟܺܝܢ ܚܽܘ̈ܫܳܒܰܘܗܝ ܡܶܢ ܝܺܕܰܥܬܐ ܆ ܡܶܛܽܠ ܕܛܰܦܝܐ ܗܝ ܥܰܝܢܐ ܕܢܰܦܫܶܗ̇ . ܗܳܝ ܕܡܶܬܒܰܩܝܐ ܒܺܝܕܰܥܬܐ . ܝܽܘܩܪܐ ܝܰܬܺܝܪܐ ܬܠܶܐ ܒܶܗ ܒܟܽܠ ܥܶܕܳܢ ܆ ܒܗܳܝ ܕܰܡܬܰܐܰܡ ܥܰܡ ܦܰܓܪܶܗ ܆ ܦܰܓܪܐ ܐܚܪܺܢܐ ܕܡܶܐܟ̈ܠܳܬܐ ܀܀ ܣܰܩܽܘܒܠܐ ܗܳܟܺܝܠ ܐܺܝܬܶܝܗ̇ ܪܶܚܡܰܬ ܟܰܪܣܐ ܕܟܽܠ ܡܶܕܶܡ . ܘܰܒܥܶܠܕܒܳܒܬܐ ܗܝ ܠܟܽܠܗܽܘܢ ܐܰܓܽܘ̈ܢܶܐ ܕܰܚܠܺܝܨܽܘܬܐ . ܡܒܰܛܠܳܢܺܝܬܐ ܗܝ ܕܰܫܡܐ ܛܳܒܐ . ܘܰܡܥܰܘܟܳܢܺܝܬܐ ܕܟܽܠܗܽܘܢ ܢܶܨ̈ܚܳܢܶܐ . ܠܰܘ ܒܰܠܚܽܘܕ ܕܢܶܨ̈ܚܳܢܶܐ ܪ̈ܽܘܚܳܢܶܐ ܆ ܐܶܠܐ ܐܳܦ ܕܢܶܨ̈ܚܳܢܶܐ ܦܰܓܪ̈ܳܢܶܐ . ܐܳܦ ܠܗܳܠܶܝܢ ܓܶܝܪ ܕܗܳܘ̈ܝܳܢ ܒܓܰܘ ܥܳܠܡܐ ܒܰܚܠܺܝܨܽܘܬܐ ܘܰܒܚܰܝܠܐ ܆ ܣܰܩܽܘܒܠܐ ܗܝ ܪܶܓܰܬ ܟܰܪܣܐ . ܒܗܳܝ ܕܟܽܘܠ ܡܶܕܶܡ ܕܺܐܝܬܰܘܗܝ ܕܰܫܡܐ ܘܰܕܬܶܫܒܽܘܚܬܐ ܆ ܚܠܺܝܨܽܘܬܐ ܚܳܫܚܐ ܠܶܗ . ܘܰܚܠܺܝܡܽܘܬܐ ܡܶܬܒܰܥܝܐ ܠܶܗ . ܘܥܰܠ ܩܰܠܺܝܠܽܘܬ ܗܰܕ̈ܳܡܶܐ ܣܢܺܝܩ . ܘܥܰܠ ܚܰܝܠܐ ܚܠܺܝܡܐ . ܘܰܕܗܳܠܶܝܢ ܟܽܠܗܶܝܢ ܣܰܩܽܘܒܠܐ ܗܝ ܪܶܚܡܰܬ ܝܰܥܢܽܘܬܐ . ܡܐ ܓܶܝܪ ܕܰܬܚܶܒ ܠܶܗ ܚܰܝܠܐ ܡܶܢ ܣܽܘܓܳܐܐ ܕܡܶܐܟ̈ܠܳܬܐ . ܘܶܐܫܬܒܶܩ ܠܶܗ ܡܶܢܗܽܘܢ ܥܽܘܫܢܗܽܘܢ ܕܗܰܕ̈ܳܡܶܐ ܆ ܠܐ ܡܶܟܺܝܠ ܗܳܘܶܝܢ ܥܬܺܝܕܺܝܢ ܠܣܽܘܥܳܪ̈ܶܐ . ܘܠܐ ܕܠܺܝܠܺܝܢ ܠܰܥܒ̈ܳܕܶܐ ܕܙܰܕܺܝܩܽܘܬܐ . ܘܰܠܟܽܠܡܶܕܶܡ ܐܰܝܟ ܕܶܐܡܪܶܬ ܐܶܢ ܐܢܳܫ ܒܥܰܝܢܐ ܕܺܝܕܰܥܬܐ ܢܶܬܒܰܩܶܐ ܆ ܣܰܩܽܘܒܠܐ ܐܺܝܬܰܘܗܝ ܝܽܘܩܪܐ ܕܡܶܐܟ̈ܠܳܬܐ . ܠܚܰܝܠܐ ܕܦܰܓܪܐ ܘܠܺܝܕܰܥܬܐ ܕܢܰܦܫܐ . ܘܰܠܥܰܡ̈ܠܶܐ ܕܙܰܕܺܝܩܽܘܬܐ . ܘܠܰܥܒ̈ܳܕܶܐ ܕܰܡܪܰܚܡܳܢܽܘܬܐ . ܘܰܠܡܰܘܗ̈ܒܳܬܐ ܕܙܶܕ̈ܩܳܬܐ . ܚܰܝܽܘܬܐ ܗܘ ܓܶܝܪ ܘܰܕܠܐ ܦܽܘܪܫܳܢ ܐܰܝܢܐ ܕܰܡܫܰܥܒܰܕ ܠܟܰܪܣܶܗ . ܘܒܰܕܡܽܘܬ ܚܰܝ̈ܘܳܬܐ ܐܺܝܬܰܘܗܝ ܟܽܠܶܗ ܗܽܘܦܳܟܶܗ . ܘܟܰܕ ܟܽܠܳܗ̇ ܡܶܬܩܰܝܡܳܢܽܘܬܶܗ ܡܶܬܬܙܺܝܥܐ ܡܶܢ ܚܰܫܑ̈ܶܐ ܦܰܓܪ̈ܳܢܶܐ ܆ ܡܶܢ ܗܳܠܶܝܢ ܕܢܰܦܫܐ ܒܰܛܺܝܠ ܓܡܺܝܪܳܐܺܝܬ . ܘܶܐܬܒܰܝܢ ܡܶܢܗܽܘܢ ܕܣܽܘܥܪ̈ܳܢܶܐ ܕܰܠܟܽܠܗܽܘܢ ܗܳܠܶܝܢ ܢܶܨ̈ܚܳܢܶܐ ܕܶܐܡܪܶܬ ܆ ܣܰܩܽܘܒܠܐ ܐܺܝܬܶܝܗ̇ ܪܶܚܡܰܬ ܟܰܪܣܐ . ܠܝܽܘܠܦܳܢܐ ܠܺܝܕܰܥܬܐ . ܠܰܚܠܺܝܨܽܘܬܐ ܕܥܳܠܡܐ . ܠܥܰܡ̈ܠܶܐ ܕܙܰܕܺܝܩܽܘܬܐ . ܠܰܡܪܰܚܡܳܢܽܘܬܐ ܕܰܠܘܳܬ ܒܢ̈ܰܝ ܐܢܳܫܐ . ܠܚܽܘܒܐ . ܘܠܺܝܕܰܥܬܐ ܕܰܐܠܳܗܳܐ . ܕܺܐܝܬܶܝܗ̇ ܕܶܝܢ ܣܰܩܽܘܒܠܐ ܠܝܽܘܠܦܳܢܐ ܆ ܐܳܦ ܗܽܘ ܥܳܠܡܐ ܣܳܗܶܕ ܒܡܰܫܠܡܳܢܽܘܬܐ ܕܰܠܘܳܬܶܗ ܪܳܕܝܐ . ܕܰܛܠܳܝ̈ܶܐ ܕܡܶܬܦܰܪܫܺܝܢ ܕܰܢܩܰܒܠܽܘܢ ܝܽܘܠܦܳܢܐ . ܡܶܢ ܝܰܬܺܝܪܘܬܐ ܕܡܶܐܟܽܘܠܬܐ ܡܢܰܛܪܺܝܢ ܠܗܽܘܢ ܐܰܒܳܗ̈ܰܝܗܽܘܢ . ܡܶܛܽܘܠ ܕܰܣܝܳܓܐ ܗܝ ܝܰܥܢܽܘܬܐ ܕܺܝܠܶܗ ܕܝܽܘܠܦܳܢܐ . ܒܗܳܝ ܕܡܐ ܕܰܛܥܶܢܘ ܗܰܕ̈ܳܡܶܐ ܝܽܘܩܪܐ ܕܡܶܐܟܽܘܠܬܐ ܆ ܠܐ ܡܶܫܟܚܺܝܢ ܛܳܥܢܺܝܢ ܩܰܠܺܝܠܽܘܬܶܗ ܕܝܽܘܠܦܳܢܐ . ܡܶܛܽܘܠ ܕܩܰܠܺܝܠܽܘܬܐ ܕܰܠܩܽܘܒܠܐ ܗܝ ܕܝܰܩܺܝܪܽܘܬܐ ܀܀ ܒܰܡܫܽܘܚܬܐ ܗܳܟܺܝܠ ܡܩܰܒܠܺܝܢ ܣܰܝܒܳܪܬܐ ܛܠܳܝ̈ܶܐ ܕܢܳܣܒܺܝܢ ܝܽܘܠܦܳܢܐ . ܕܢܶܗܘܶܐ ܓܶܝܪ ܪܶܥܝܳܢܗܽܘܢ ܆ ܘܰܥܬܺܝܕܺܝܢ ܚܽܘ̈ܫܳܒܰܝܗܽܘܢ . ܘܰܡܪܺܝܩ ܥܽܘܗܕܳܢܗܽܘܢ ܠܰܡܩܰܒܳܠܽܘ ܘܰܠܡܶܛܰܪ ܇ ܡܶܛܽܠ ܕܡܶܐܟܽܘܠܬܐ ܡܶܢ ܬܰܪ̈ܬܰܝܗܶܝܢ ܟܳܠܝܐ . ܘܠܰܘ ܒܰܠܚܽܘܕ ܛܠܳܝ̈ܶܐ ܕܰܡܩܰܒܠܺܝܢ ܣܶܦܪܐ ܕܝܽܘܠܦܳܢܐ ܡܶܬܟܠܶܝܢ ܡܶܢ ܝܰܬܺܝܪܽܘܬܐ ܕܡܶܐܟܽܘܠܬܐ . ܐܶܠܐ ܬܽܘܒ ܥܰܡ ܗܳܠܶܝܢ ܕܰܡܩܰܒܠܺܝܢ ܝܽܘܠܦܳܢܐ : ܘܡܶܬܢܰܦܩܺܝܢ ܒܰܚܠܺܝܨܽܘܬܐ ܕܣܽܘܥܪ̈ܳܢܶܐ ܕܥܳܠܡܐ ܆ ܐܳܦ ܗܳܠܶܝܢ ܐܚܪ̈ܳܢܶܐ ܕܺܐܝܬ ܠܗܽܘܢ ܐܺܝܕܰܥܬܐ ܕܥܳܠܡܐ ܆ ܥܠܶܝܗ̇ ܕܗܳܕܶܐ ܣܢܺܝܩܺܝܢ ܐܳܦ ܗܶܢܽܘܢ . ܠܰܝܬ ܓܶܝܪ ܐܢܳܫ ܕܶܐܬܩܰܪܰܒ ܠܺܝܕܰܥܬܐ ܐܰܘ ܠܰܣܝܳܡܐ . ܐܰܘ ܠܡܶܠܬܐ ܇ ܕܠܐ ܡܦܳܣ ܕܣܰܩܽܘܒܠܐ ܕܗܳܠܶܝܢ ܐܺܝܬܶܝܗ̇ ܝܰܬܺܝܪܽܘܬܐ ܕܡܶܐܟܽܘܠܬܐ . ܥܶܛܪܐ ܓܶܝܪ ܥܰܒܝܐ ܕܡܶܐܟܽܘܠܬܐ ܡܐ ܕܣܳܓܶܐ ܘܠܐ ܡܶܬܕܰܟܶܐ ܆ ܠܠܶܒܐ ܡܰܥܡܶܛ ܘܰܠܗܰܘܢܐ ܡܰܚܫܶܟ . ܘܰܠܦܽܘܪܫܳܢܐ ܡܕܰܘܶܕ . ܘܒܰܐܦ̈ܰܝ ܡܰܘܠܕܳܢܽܘܬܐ ܕܡܶܠܬܐ ܐܳܚܶܕ ܬܰܪܥܐ . ܘܒܰܕܡܽܘܬ ܬܰܟܣܺܝܬܐ ܥܰܠ ܟܽܠܗܽܘܢ ܪ̈ܶܓܫܶܐ ܝܰܕܽܘܥ̈ܬܳܢܶܐ ܡܶܬܦܪܶܣ . ܘܟܳܠܶܐ ܘܰܡܒܰܛܶܠ ܚܰܝܠܐ ܕܡܰܥܒܕܳܢܽܘܬܗܽܘܢ . ܠܐ ܓܶܝܪ ܡܶܫܟܰܚ ܡܠܺܝܠܐ ܕܰܢܡܰܠܶܠ ܐܶܢ ܗܽܘ ܕܝܳܩܰܪ ܒܡܶܐܟܽܘܠܬܐ . ܘܠܐ ܝܰܕܽܘܥܬܳܢܐ ܕܢܶܕܰܥ ܆ ܘܠܐ ܣܰܟܽܘܠܬܳܢܐ ܕܢܶܣܬܰܟܰܠ . ܘܰܐܝܟ ܕܰܠܡܺܐܡܰܪ ܆ ܟܽܠܶܗ ܒܰܪ ܐܢܳܫܐ ܓܰܘܳܝܐ ܚܳܫܶܟ ܡܶܢ ܥܶܛܪܐ ܕܥܰܒܝܽܘܬܐ ܕܡܶܐܟܽܘܠܬܐ . ܡܶܛܽܠ ܓܶܝܪ ܕܰܟܝܳܢܐ ܪܽܘܚܳܢܐ ܘܩܰܠܺܝܠܐ ܡܙܺܝܓ ܒܰܢ ܆ ܪܽܘܚܳܢܽܘܬܐ ܘܩܰܠܺܝܠܽܘܬܐ ܒܳܥܶܐ . ܘܰܟܡܐ ܕܢܶܬܩܛܶܢ ܦܰܓܪܐ ܒܝܰܕ ܢܙܺܝܪܽܘܬܐ ܆ ܗܳܟܰܢܐ ܗܳܘܝܐ ܠܶܗ̇ ܫܰܘܬܳܦܽܘܬܐ ܥܰܡ ܪܽܘܚܳܢܽܘܬܶܗ . ܘܰܟܡܐ ܕܠܐ ܣܺܝܡ ܥܠܰܘܗܝ ܝܽܘܩܪܐ ܝܰܬܺܝܪܐ ܆ ܩܰܠܺܝܠܘܬܐ ܩܳܢܶܐ . ܕܒܳܗ̇ ܥܰܡ ܩܰܠܺܝܠܘܬ ܢܰܦܫܐ ܡܫܰܘܬܰܦ ܀ ܒܰܡܕܰܒܪܳܢܽܘܬܐ ܗܳܟܺܝܠ ܚܰܟܺܝܡܬܐ ܐܶܬܬܣܺܝܡܰܬ ܡܢܳܬܐ ܕܪܽܘܚܐ ܒܰܡܢܳܬܶܗ ܕܦܰܓܪܐ . ܘܰܟܡܐ ܕܢܶܬܥܰܒܶܐ ܦܰܓܪܐ ܒܡܶܐܟ̈ܠܳܬܐ ܆ ܠܘܳܬܶܗ ܢܳܓܶܕ ܘܡܰܚܶܬ ܠܳܗ̇ ܠܢܰܦܫܐ ܆ ܘܰܠܝܰܩܺܝܪܽܘܬܶܗ ܬܳܠܶܐ ܒܳܗ̇ . ܘܳܐܣܰܪ ܘܰܡܦܰܟܰܪ ܓܶܦ̈ܶܐ ܕܚܽܘ̈ܫܳܒܶܝܗ̇ . ܐܶܢ ܕܶܝܢ ܒܰܙܥܽܘܪܽܘܬ ܡܶܐܟܽܘܠܬܐ ܐܰܡܺܝܢܬܐ ܢܶܬܩܰܝܡܽܘܢ ܚܰܝ̈ܰܘܗܝ . ܘܗܽܘ ܩܳܐܶܠ ܘܡܶܨܛܰܠܰܠ ܘܡܶܫܬܰܦܶܐ : ܘܒܳܨܪܐ ܝܰܩܺܝܪܽܘܬܐ ܕܰܟܝܳܢܶܗ ܆ ܘܰܠܢܰܦܫܐ ܕܒܶܗ ܡܰܢܗܰܪ ܘܰܡܚܰܕܶܐ . ܘܗܽܘ ܬܽܘܒ ܠܨܶܒܝܳܢܳܗ̇ ܕܠܺܝܠܳܐܺܝܬ ܡܶܫܬܡܰܥ . ܘܡܶܛܽܠ ܗܳܝ ܕܩܳܐܶܠ ܘܡܶܬܩܰܛܰܢ ܆ ܠܟܽܠܡܶܕܶܡ ܐܰܝܟ ܕܨܳܒܝܐ ܢܰܦܫܐ ܢܳܓܕܐ ܠܶܗ . ܘܠܐ ܡܥܰܨܶܐ ܠܳܗ̇ . ܘܠܐ ܟܳܠܝܐ ܠܳܗ̇ ܥܰܒܝܽܘܬܶܗ . ܕܰܬܩܺܝܡܺܝܘܗܝ ܒܰܐܬܪܐ ܕܒܳܥܝܐ . ܟܽܘܠ ܚܰܕ ܡܶܢܗܽܘܢ ܓܶܝܪ . ܐܶܢ ܢܰܦܫܐ ܘܶܐܢ ܦܰܓܪܐ ܆ ܠܨܶܒ̈ܝܳܢܰܝܗܽܘܢ ܢܳܓܕܺܝܢ ܠܰܚܕ̈ܳܕܶܐ . ܡܶܛܽܘܠ ܕܣܰܩܽܘܒܠܐ ܐܶܢܽܘܢ ܕܰܚܕ̈ܳܕܶܐ ܒܰܟܝܳܢ̈ܰܝܗܽܘܢ ܐܳܦ ܒܨܶܒܝ̈ܳܢܰܝܗܘܢ ܐܰܝܟ ܡܶܠܬܶܗ ܕܰܫܠܺܝܚܐ ܕܶܐܡܰܪ . ܕܦܰܓܪܐ ܪܳܐܶܓ ܡܶܕܶܡ ܕܢܰܟܶܐ ܠܪܽܘܚܐ . ܘܪܽܘܚܐ ܪܳܓܐ ܡܶܕܶܡ ܕܢܰܟܶܐ ܠܦܰܓܪܐ . ܘܰܬܪ̈ܰܝܗܽܘܢ ܣܰܩܽܘ̈ܒܠܶܐ ܐܶܢܽܘܢ ܚܰܕ ܕܚܰܕ . ܐܶܢ ܕܶܝܢ ܟܽܠܗܶܝܢ ܪ̈ܓܺܝܓܳܬܶܗ ܕܦܰܓܪܐ ܐܰܝܟ ܡܶܠܬܶܗ ܕܰܫܠܺܝܚܐ ܚܰܟܺܝܡܐ ܣܰܩܽܘܒܠܐ ܐܶܢܶܝ̈ܢ ܕܢܰܦܫܐ . ܝܰܬܺܝܪ ܡܶܢ ܟܽܠܗܶܝܢ ܡܳܕܶܝܢ ܗܳܕܶܐ ܕܪܶܚܡܰܬ ܟܰܪܣܐ . ܡܶܛܽܠ ܕܬܰܪܥܐ ܗ̣ܝ ܕܟܽܠܗܶܝܢ ܖ̈ܓܺܝܓܳܬܐ ܆ ܘܠܰܝܬ ܒܟܽܠܗܶܝܢ ܕܝܰܩܺܝܪܐ ܐܰܟܘܳܬܳܗ̇ . ܐܰܝܟ ܝܽܘܩܪܐ ܓܶܝܪ ܕܡܶܬܬܠܶܐ ܒܰܟܝܳܢܐ ܩܰܠܺܝܠܐ ܘܦܳܪܽܘܚܐ . ܘܰܡܢܰܬܰܥ ܠܶܗ ܠܬܰܚܬ . ܗܳܟܰܢܐ ܐܺܝܬܶܝܗ̇ ܪܶܓܬܐ ܗܳܕܶܐ ܕܟܰܪܣܐ . ܡܶܛܽܠ ܕܡܶܢ ܪܰܛܺܝܒܽܘܬܐ ܘܝܰܩܺܝܪܘܬܐ ܐܺܝܬܰܘܗܝ ܩܽܘܝܳܡܳܗ̇ . ܘܟܰܕ ܛܳܒ ܗܽܘ ܦܰܓܪܐ ܝܰܩܺܝܪܐ ܗܘ ܟܝܳܢܳܐܺܝܬ ܇ ܡܶܛܽܠ ܕܗܳܟܰܢܰܐ ܗ̣ܘ ܟܝܳܢܶܗ ܆ ܐܶܠܐ ܒܣܰܓܺܝܽܐܘܬ ܡܶܐܟܽܘܠܬܐ ܆ ܝܽܘܩܪܐ ܐܚܪܺܢܐ ܡܶܬܬܰܘܣܰܦ ܠܶܗ . ܘܡܳܐ ܕܶܐܬܬܰܘܣܰܦ ܝܽܘܩܪܐ ܥܰܠ ܝܽܘܩܪܐ ܆ ܘܶܐܬܥܰܦܰܦ ܦܰܓܪܐ ܥܰܠ ܦܰܓܪܐ : ܗܳܢܰܘ ܕܶܝܢ ܦܰܓܪܐ ܕܡܶܐܟܽܘܠܬܐ ܥܰܠ ܗܰܘ ܕܰܟܝܳܢܐ . ܥܳܫܶܢ ܠܶܗ ܝܽܘܩܪܐ ܥܰܠ ܢܰܦܫܐ ܆ ܘܗܳܘܝܐ ܠܳܗ̇ ܡܳܪܬܐ ܐܰܡܬܐ ܡܫܰܥܒܰܕܬܐ . ܕܠܐ ܡܶܟܺܝܠ ܠܦܰܓܪܐ ܬܶܕܒܰܪ ܢܰܦܫܐ ܐܰܝܟ ܒܰܪܬ ܚܺܐܪ̈ܶܐ . ܐܶܠܐ ܝܰܩܺܝܪܽܘܬܶܗ ܬܶܛܥܰܢ ܐܰܝܟ ܡܫܰܥܒܰܕܬܐ ܀ ܐܺܝܬܶܝܗ̇ ܕܶܝܢ ܪܶܓܰܬ ܟܰܪܣܐ ܆ ܐܳܦ ܣܰܩܽܘܒܠܐ ܕܰܡܪܰܚܡܳܢܽܘܬܐ . ܡܶܛܽܠ ܕܰܠܟܽܠܡܶܕܶܡ ܕܰܒܡܰܘܗܰܒܬܐ ܕܰܡܪܰܚܡܳܢܽܘܬܐ ܡܶܬܦܰܠܰܓ ܆ ܗܺܝ ܠܘܳܬܳܗ̇ ܡܰܦܢܝܐ ܠܶܗ ܘܕܺܝܠܳܗ̇ ܥܳܒܕܐ ܠܶܗ . ܘܶܐܢ ܓܕܰܫ ܘܰܡܪܰܚܡܳܐ ܗܳܝ ܕܠܐ ܡܰܨܝܐ ܆ ܐܶܠܐ ܐܶܢ ܐܶܬܡܰܠܝܰܬ ܆ ܠܐ ܕܳܐܶܠ ܒܳܗ̇ ܚܽܘܫܳܒܐ ܕܰܡܪܰܚܡܳܢܽܘܬܐ . ܐܰܝܟܰܢܐ ܕܳܐܦ ܗܺܝ ܗܳܝ ܕܝܳܗܶܒ ܝܰܥܢܐ ܡܰܘܗ̈ܒܳܬܐ ܆ ܬܶܬܚܙܶܐ ܕܡܶܢ ܡܰܠܝܽܘܬ ܟܰܪܣܶܗ ܡܶܬܝܰܗܒܐ ܡܰܘܗܰܒܬܶܗ . ܘܗܳܕܶܐ ܠܰܘ ܡܪܰܚܡܳܢܽܘܬܐ ܗܝ ܆ ܐܶܠܐ ܕܡܽܘܬܐ ܕܚܰܝܽܘܬܐ ܘܕܰܒܥܺܝܪܐ ܆ ܐܳܦ ܒܥܺܝܪܐ ܓܶܝܪ ܡܐ ܕܰܡܠܳܬ ܟܰܪܣܳܗ̇ . ܫܳܒܩܐ ܐܽܘܪܝܳܗ̇ ܘܪܳܒܥܳܐ ܠܳܗ̇ . ܗܳܟܰܢܐ ܐܳܦ ܝܰܥܢܐ ܥܕܰܡܐ ܕܡܳܠܶܐ ܟܰܪܣܶܗ ܡܶܢ ܦܳܬܽܘܪܐ ܕܰܪ̈ܓܺܝܓܳܬܶܗ . ܠܐ ܡܶܬܬܛܦܺܝܣ ܕܒܰܐܚܪܺܢܐ ܢܚܽܘܪ ܒܥܰܝܢܐ ܕܰܡܪܰܚܡܳܢܽܘܬܐ . ܘܠܐ ܝܳܗܶܒ ܡܶܢ ܡܶܕܶܡ ܕܣܺܝܡ ܩܕܳܡܰܘܗܝ ܠܰܐܝܢܐ ܕܰܣܢܺܝܩ . ܡܶܛܽܠ ܕܗܳܟܰܢܐ ܡܰܣܒܰܪ ܡܶܢ ܫܽܘܥܒܳܕܐ ܕܪܶܓܬܶܗ . ܕܠܰܝܬ ܕܰܣܢܺܝܩ ܐܰܟܘܳܬܶܗ . ܘܒܰܫܪܳܪܐ ܕܠܰܝܬ ܕܺܐܝܬܰܘܗܝ ܣܢܺܝܩܐ ܐܰܝܟ ܡܫܰܥܒܰܕ ܠܪܶܓܬܶܗ . ܡܶܛܽܠ ܕܰܟܡܐ ܕܐܢܳܫ ܢܶܬܶܠ ܠܳܗ̇ ܣܽܘ̈ܢܩܳܢܶܝܗ̇ ܠܪܶܓܬܐ ܇ ܗܺܝ ܒܰܣܢܺܝܩܽܘܬܳܗ̇ ܡܩܰܘܝܐ . ܘܡܶܡܬܽܘܡ ܡܶܢ ܟܽܘܢܳܫܐ ܕܡܶܐܟ̈ܠܳܬܐ ܠܐ ܡܶܬܡܰܠܝܐ . ܐܶܠܐ ܟܡܐ ܕܢܶܐܟܽܘܠ ܠܡܶܐܟ̈ܠܳܬܐ ܐܚܪ̈ܳܢܝܳܬܐ ܡܶܬܝܰܐܰܒ . ܘܰܟܡܐ ܕܢܶܫܬܶܐ ܬܽܘܒ ܠܚܰܡܖ̈ܳܢܶܐ ܡܨ̈ܰܠܠܶܐ ܡܶܬܪܰܓܪܰܓ . ܐܰܝܟܰܢܐ ܕܬܶܗܘܶܐ ܡܶܐܟܽܘܠܬܶܗ ܟܰܦܢܶܗ ܘܠܰܘ ܣܰܒܥܶܗ ܘܫܶܩܝܶܗ ܨܶܗܝܶܗ ܘܠܰܘ ܦܽܘܝܳܓܶܗ . ܟܡܐ ܕܢܶܐܟܽܘܠ ܓܶܝܪ ܝܰܥܢܐ ܡܶܟܦܰܢ ܟܳܦܶܢ . ܘܰܟܡܐ ܕܢܶܫܬܶܐ ܡܶܨܗܳܐ . ܨܳܗܶܐ . ܘܫܽܘܠܳܡܐ ܠܪܶܚܡܰܬ ܟܰܪܣܐ ܠܰܝܬ ܠܳܗ̇ . ܡܐ ܓܶܝܪ ܕܶܐܬܡܠܺܝ ܡܶܢ ܡܶܐܟܽܘܠܬܐ ܩܰܕܡܳܝܬܐ ܆ ܡܶܛܽܠ ܕܠܰܘ ܣܽܘܢܩܳܢܶܗ ܣܺܝܡܐ ܠܶܗ ܕܰܢܡܰܠܶܐ ܐܶܠܐ ܪܶܓܬܶܗ ܆ ܒܥܳܐ ܠܶܗ ܐܚܪܺܬܐ ܕܰܡܝܰܬܪܐ ܡܶܢ ܗܳܝ ܩܰܕܡܳܝܬܐ . ܘܬܽܘܒ ܡܐ ܕܰܫܩܰܠ ܡܶܢ ܗܳܕܶܐ ܐܰܝܟ ܕܰܠܦܽܘܪܓܳܝܐ ܕܪܶܓܬܐ ܆ ܠܰܐܚܪܺܬܐ ܕܗܰܢܺܝܳܐܐ ܘܰܛܥܺܝܡܐ ܝܰܬܺܝܪ ܡܶܢܳܗ̇ ܚܳܐܰܪ . ܘܗܳܟܰܢܐ ܒܺܐܝܕܐ ܒܺܐܝܕܐ ܥܰܠ ܟܽܠܗܶܝܢ ܡܶܐܟ̈ܠܳܬܐ ܥܳܒܪܐ ܝܰܥܢܽܘܬܶܗ . ܘܡܶܢ ܟܽܠܗܶܝܢ ܠܐ ܡܶܬܡܰܠܝܐ . ܘܶܐܢ ܡܶܣܬܒܰܪ ܕܰܣܒܰܥ ܘܰܬܠܳܐ ܐܺܝܕܶܗ ܡܶܢ ܐܽܘܟܠܐ ܆ ܠܰܘ ܪܶܓܬܶܗ ܣܶܒܥܰܬ ܆ ܐܶܠܐ ܟܰܪܣܶܗ ܐܶܬܡܰܠܝܰܬ . ܘܬܽܘܒ ܠܐ ܐܳܚܕܐ ܆ ܨܳܒܶܐ ܗܘܳܐ ܕܶܝܢ ܕܰܗܘܳܬ ܪܘܺܝܚܐ ܟܰܪܣܗ ܐܰܝܟ ܪܶܓܬܶܗ . ܘܶܐܣܛܽܘܡܟܶܗ ܢܶܗܘܶܐ ܐܰܝܟ ܥܰܝܢܶܗ . ܕܟܽܠ ܡܶܕܶܡ ܕܪܳܐܶܓ ܢܶܫܟܰܚ ܢܟܰܢܶܫ . ܘܰܢܣܺܝܡ ܒܶܝܬ ܐܰܣܳܢܶܗ ܡܦܰܠܫܐ . ܪܳܚܶܡ ܩܶܢܝܳܢܐ ܓܶܝܪ ܣܰܟܠܐ ܐܺܝܬܰܘܗܝ ܝܰܥܢܐ . ܕܰܡܟܰܢܶܫ ܣܳܐܶܡ ܣܺܝ̈ܡܳܬܐ ܕܰܪ̈ܓܺܝܓܳܬܶܗ . ܒܒܰܝܬܐ ܡܬܰܪܥܐ ܕܠܐ ܢܳܛܰܪ ܡܶܕܶܡ ܕܥܳܐܶܠ ܠܶܗ ܆ ܐܳܦ ܥܳܒܽܘܕܐ ܓܶܝܪ ܡܶܛܽܠ ܕܢܶܬܟܽܘܣ ܪܶܓܬܗܽܘܢ ܕܝܰܥ̈ܢܶܐ ܆ ܟܰܝܠܐ ܡܬܰܚܡܐ ܥܰܒܕܳܗ̇ ܠܟܰܪܣܐ . ܕܳܐܦܶܢ ܡܶܢ ܐܰܢܰܢܩܺܐ ܟܰܕ ܠܐ ܨܳܒܶܝܢ . ܢܶܬܟܠܽܘܢ ܡܶܢ ܪ̈ܓܺܝܓܳܬܗܽܘܢ . ܡܐ ܕܝܢ ܕܰܨܒܐ ܨܶܒܝܳܢܐ ܕܢܶܚܡܽܘܠ ܣܰܓܺܝ̈ܳܐܬܐ ܆ ܠܐ ܕܶܝܢ ܡܩܰܒܶܠ ܠܗܶܝܢ ܥܽܘܒܳܗ̇ ܕܟܰܪܣܐ . ܠܐ ܗܳܐ ܐܶܬܟܠܺܝ ܠܶܗ ܡܶܢ ܩܛܺܝܪܐ ܡܶܢ ܒܥܳܬܐ ܕܪܶܓܬܶܗ . ܘܟܰܕ ܪܳܐܶܓ ܨܶܒܝܳܢܐ . ܟܳܠܶܐ ܠܶܗ ܥܽܘܒܐ ܙܥܽܘܪܐ ܗܰܘ ܕܠܐ ܡܶܫܟܰܚ ܕܢܶܐܚܽܘܕ . ܐܶܠܽܘ ܓܶܝܪ ܐܰܝܟ ܨܶܒܝܳܢܗܽܘܢ ܕܝܰܥ̈ܢܶܐ ܐܺܝܬܰܘܗܝ ܗܘܳܐ ܐܳܦ ܥܽܘܒܐ ܕܰܡܩܰܒܶܠ ܪ̈ܓܺܝܓܳܬܗܽܘܢ ܆ ܝܰܡܐ ܘܝܰܒܫܐ ܠܗܽܘܢ ܠܐ ܣܳܦܶܩ ܗܘܳܐ . ܘܛܽܘܪ̈ܶܐ ܘܪ̈ܳܡܳܬܐ ܠܗܽܘܢ ܆ ܠܐ ܡܰܘܦܶܝܢ ܗܘܰܘ . ܘܳܐܐܰܪ ܘܫܶܡܫܐ ܥܰܡ ܟܽܘܠ ܟܝܳܢܺܝ̈ܢ ܆ ܪ̈ܓܺܝܓܳܬܗܽܘܢ ܠܐ ܡܡܰܠܶܝܢ ܗܘܰܘ . ܐܶܢ ܕܶܝܢ ܗܳܫܐ ܆ ܕܡܳܐܢܐ ܙܥܽܘܪܐ ܝܺܗܺܝܒ ܠܨܶܒܝܳܢܗܽܘܢ ܪܘܺܝܚܐ ܆ ܗܐ ܠܐ ܣܳܦܶܩ ܠܗܽܘܢ ܝܰܡܐ ܘܝܰܒܫܐ . ܘܟܳܢܫܺܝܢ ܟܽܠ ܐܳܕ̈ܫܺܝܢ ܘܠܐ ܡܶܬܡܠܶܝܢ . ܘܟܽܠ ܪ̈ܓܺܝܓܳܢ ܘܠܐ ܣܳܒܥܺܝܢ ܆ ܘܰܡܫܰܐܠܺܝܢ ܘܰܡܥܰܩܒܺܝܢ ܥܰܠ ܟܽܘܠ ܡܶܐܟ̈ܠܳܬܐ ܕܪ̈ܰܚܺܝܩܳܢ ܡܶܢܗܽܘܢ . ܐܶܠܽܘ ܐܺܝܬ ܗܘܳܐ ܠܗܽܘܢ ܟܰܪܣܐ ܠܽܘܩܒܰܠ ܨܶܒܝܳܢܗܽܘܢ ܆ ܡܳܢܰܘ ܕܠܐ ܥܳܒܕܺܝܢ ܗܘܰܘ ܀ ܒܺܝܫ ܗܳܟܺܝܠ ܝܰܥܢܐ ܐܳܦ ܡܶܢܗܶܝܢ ܕܚܰܝ̈ܘܳܬܐ . ܕܰܒܥܺܝܪܐ ܡܐ ܕܰܡܠܳܬ ܟܰܪܣܳܗ̇ ܆ ܡܰܪܦܝܐ ܠܶܗ ܠܫܰܪܟܳܢܐ ܕܽܐܘܟܽܠܳܗ̇ ܒܓܰܘ ܐܽܘܪܝܐ ܆ ܘܠܐ ܝܳܕܥܐ ܕܬܶܛܪܺܝܘܗܝ ܠܳܗ̇ ܠܥܶܕܳܢܐ ܐܰܘ ܠܝܰܘܡܐ ܐܚܪܺܢܐ . ܠܝܰܥܢܐ ܕܶܝܢ ܠܰܘ ܗܳܟܰܢܐ . ܐܶܠܐ ܡܶܛܽܠ ܕܠܰܘ ܥܰܡ ܟܰܪܣܶܗ ܡܶܬܡܰܠܝܐ ܪܶܓܬܶܗ ܆ ܡܐ ܕܰܡܠܳܐ ܟܰܝܠܐ ܕܒܶܗ̇ ܗܰܘ ܕܰܟܝܳܢܳܐܺܝܬ ܣܺܝܡ ܕܰܢܩܰܒܶܠ ܡܶܐܟܽܘܠܬܐ ܆ ܫܶܩܠܰܬ ܪܶܓܬܐ ܢܶܛܪܰܬ ܠܶܗ̇ ܫܰܪܟܳܢܐ ܠܝܰܘܡܐ ܐܚܪܺܢܐ . ܗܳܢܰܘ ܕܶܝܢ ܠܝܰܘ̈ܡܳܬܐ ܘܰܠܝܰܪ̈ܚܶܐ . ܝܳܬܶܒ ܝܰܥܢܐ ܥܰܠ ܦܳܬܽܘܪܐ ܕܣܽܘܢܩܳܢܶܗ ܆ ܘܪܳܢܶܐ ܕܥܶܕ̈ܳܢܶܐ ܕܰܥܬܺܝܕܺܝܢ ܕܢܺܐܬܽܘܢ . ܠܐ ܝܳܨܶܦ ܒܰܠܚܽܘܕ ܕܢܶܣܬܰܝܒܰܪ ܡܐ ܕܰܫܟܺܝܚ ܆ ܐܠܐ ܪܳܢܶܐ ܕܡܳܢܐ ܢܶܐܟܽܘܠ ܠܰܡܚܳܪ . ܐܺܝܕܶܗ ܥܰܠ ܣܰܠܐ ܩܰܪܺܝܒܐ . ܘܪܶܥܝܳܢܶܗ ܒܦܳܬܽܘܪܐ ܪܰܚܺܝܩܐ . ܛܥܺܝܢ ܒܝܰܡܺܝܢܶܗ ܘܣܶܡܳܠܶܗ ܆ ܘܠܐ ܣܳܦ̈ܩܳܢ ܬܰܪ̈ܬܰܝܗܶܝܢ ܕܰܢܩܰܪ̈ܒܳܢ ܬܽܘܚܳܕܐ ܠܢܽܘܪܐ ܕܰܒܓܰܘܶܗ . ܠܡܳܪܬܐ ܩܫܺܝܬܐ ܕܣܳܡ ܥܠܰܘܗܝ ܒܨܶܒܝܳܢܶܗ ܆ ܟܽܘܠܗܽܘܢ ܗܰܕ̈ܳܡܰܘܗܝ ܡܫܰܡܫܺܝܢ ܠܳܗ̇ . ܘܠܐ ܣܳܦܩܺܝܢ . ܟܽܠܶܗ ܥܰܡ ܟܽܠܶܗ ܠܳܗ̇ ܡܫܰܡܶܫ ܘܠܐ ܡܰܘܦܶܐ . ܥܰܝ̈ܢܰܘܗܝ ܘܺܐܝ̈ܕܰܘܗܝ ܘܪ̈ܶܓܠܰܘܗܝ ܆ ܥܰܒ̈ܕܶܐ ܥܒܺܝܕܺܝܢ ܠܳܗ̇ . ܘܠܐ ܡܰܡܕܺܝܢ . ܒܟܰܣ̈ܝܳܬܶܗ ܒܳܗ̇ ܪܳܢܶܐ . ܒܓܰܠ̈ܝܳܬܶܗ ܚܠܳܦܶܝܗ̇ ܪܳܗܶܛ . ܘܗܺܝ ܐܰܝܟ ܡܳܪܬܐ ܡܶܫܬܰܡܫܐ : ܘܠܐ ܣܳܒܥܐ . ܘܰܐܝܟ ܫܝܽܘܠ ܡܩܰܒܠܐ ܣܰܪܝܽܘܬܐ . ܘܠܐ ܡܶܬܡܰܠܝܐ . ܘܰܐܝܟ ܢܽܘܪܐ ܫܳܩܠܐ ܬܽܘܚܳܕܐ ܕܡܶܐܟ̈ܠܳܬܐ . ܘܠܐ ܐܳܡܪܐ ܟܰܕܽܘ ܇ ܘܒܰܕܡܽܘܬ ܐܰܪܥܐ ܫܳܬܝܐ ܘܠܐ ܣܳܒܥܐ . ܘܰܐܝܟ ܥܰܝܢܐ ܠܟܽܠ ܪܳܓܐ ܆ ܘܡܶܢ ܟܽܘܠ ܡܶܕܶܡ ܠܐ ܡܶܬܡܰܠܝܐ . ܨܳܒܶܐ ܗܘܳܐ ܓܶܝܪ ܝܰܥܢܐ ܐܶܠܽܘ ܐܺܝܬ ܗܘܰܘ ܠܶܗ ܗܰܕ̈ܳܡܶܐ ܐܚܪ̈ܳܢܶܐ ܇ ܕܢܶܣܦܩܽܘܢ ܠܬܶܫܡܶܫܬܳܗ̇ ܕܡܳܪܬܐ ܥܰܘܳܠܬܐ ܕܰܩܢܳܐ . ܚܳܝܪܐ ܕܶܝܢ ܥܰܝܢܶܗ ܕܝܰܥܢܐ ܆ ܐܳܦ ܒܗܰܘ ܕܝܳܬܶܒ ܥܰܡܶܗ ܥܰܠ ܦܳܬܽܘܪܐ ܆ ܘܚܳܐܰܪ ܒܶܗ ܒܥܰܝܢܐ ܣܩܺܝܪܬܐ . ܕܕܰܠܡܐ ܢܶܐܟܽܘܠ ܝܰܬܺܝܪܐ . ܘܛܳܟ ܐܳܦ ܒܓܰܘ ܚܽܘܫܳܒܶܗ ܆ ܐܳܦ ܦܶܬܰܘ̈ܗܝ ܡܳܢܶܐ . ܐܰܘ ܕܕܰܠܡܐ ܪܰܒܳܐ ܡܶܢ ܕܺܝܠܶܗ ܡܢܳܬܐ ܕܶܐܬܬܣܺܝܡܰܬ ܩܕܳܡܰܘܗܝ . ܟܰܪܣܶܗ ܓܶܝܪ ܡܩܰܒܠܐ ܡܶܐܟ̈ܠܳܬܐ ܆ ܘܚܽܘܫܳܒܶܗ ܪܳܢܶܐ ܒܚܰܒܪܶܗ ܕܝܳܬܶܒ ܥܰܡܶܗ . ܡܶܛܽܠ ܓܶܝܪ ܕܥܰܠ ܟܽܘܠ ܐܰܫܺܝܕܐ ܒܺܝܫܽܘܬܳܗ̇ ܕܪܶܚܡܰܬ ܟܰܪܣܐ ܆ ܒܺܐܝܫܐ ܥܰܝܢܳܗ̇ ܐܳܦ ܒܗܰܘ ܕܩܰܪܺܝܒ ܠܳܗ ܇ ܐܰܝܟܰܢܐ ܕܶܝܢ ܠܐ ܬܶܒܰܐܫ ܥܰܝܢܳܗ̇ ܒܗܰܘ ܕܺܐܝܬܰܘܗܝ ܒܰܪ ܦܶܠܓܽܘܬܳܗ̇ ܒܦܳܬܽܘܪܐ . ܐܰܪܰܐ ܆ ܘܶܐܢ ܠܝܰܘ̈ܡܶܐ ܘܰܠܝܰܪ̈ܚܶܐ ܢܳܛܪܐ ܆ ܘܒܰܐܚܪ̈ܳܢܶܐ ܚܳܣܡܐ ܕܪܰܚܺܝܩܺܝܢ ܡܶܢܶܗ̇ . ܘܥܰܠ ܟܽܠ ܐܢܳܫ ܡܫܰܐܠܐ ܕܡܳܢܐ ܗܝ ܡܶܐܟܽܘܠܬܶܗ : ܘܰܐܝܠܶܝܢ ܬܽܘ̈ܩܳܢܶܐ ܡܶܣܬܰܕܪܺܝܢ ܥܰܠ ܦܳܬܽܘܪܶܗ : ܘܰܟܡܐ ܗܝ ܡܫܽܘܚܬܐ ܕܣܰܝܒܳܪܬܶܗ . ܘܡܐ ܕܫܶܐܠܰܬ ܘܡܶܫܚܰܬ ܪ̈ܓܺܝܓܳܬܳܗ̇ ܆ ܥܰܡ ܕܗܰܘ ܕܫܳܡܥܐ ܥܠܰܘܗܝ : ܐܶܢ ܣܰܓܺܝ̈ܐܺܝܢ ܕܺܝܠܳܗ̇ ܡܶܢ ܕܗܰܘ ܗܳܐ ܚܳܕܝܐ ܆ ܘܶܐܢ ܕܗܰܘ ܡܶܢ ܕܺܝܠܳܗ̇ ܝܰܬܺܝܖ̈ܳܢ ܆ ܒܰܪܫܳܥܬܶܗ ܡܶܬܡܰܠܝܐ ܠܗܰܘ ܥܳܩܬܐ : ܘܥܰܡܳܗ̇ ܕܥܳܩܬܐ ܐܳܦ ܚܣܳܡܐ ܆ ܘܥܰܡܶܗ ܕܰܚܣܳܡܐ ܩܽܘܠܳܝܶܗ ܕܪܶܥܝܳܢܐ ܆ ܕܡܶܛܽܠ ܡܳܢܐ ܐܶܫܬܟܰܚ ܐܢܳܫ ܕܝܰܬܺܝܪ ܡܶܢܳܗ̇ ܒܡܶܐܟ̈ܠܳܬܐ ܆ ܐܰܪܰܐ ܆ ܘܶܐܢ ܒܰܐܝܠܶܝܢ ܕܪܰܚܺܝܩܺܝܢ ܚܳܣܶܡ ܐܳܟܽܘܠܐ ܝܰܥܢܐ ܆ ܒܗܰܘ ܕܥܰܡܶܗ ܥܰܠ ܦܳܬܽܘܪܐ ܆ ܠܐ ܚܳܝܪܐ ܥܰܝܢܶܗ ܆ ܠܰܘ ܓܶܝܪ ܡܶܛܽܠ ܕܠܐ ܐܳܡܰܪ ܠܶܗ ܓܰܠܝܳܐܺܝܬ ܕܠܐ ܬܶܠܥܰܣ ܇ ܡܶܬܟܠܶܐ ܓܶܝܪ ܕܢܺܐܡܪܺܝܗ̇ ܠܗܳܕܶܐ ܆ ܡܶܢ ܒܶܗܬܬܶܗ . ܐܶܠܐ ܚܽܘܫܳܒܶܗ ܠܗܳܕܶܐ ܗܽܘ ܪܳܐܶܓ ܕܕܰܠܘܰܝ ܟܠܳܐ ܐܺܝܕܶܗ . ܕܢܶܣܦܰܩ ܠܝܰܥܢܽܘܬܶܗ ܕܺܝܠܶܗ ܒܰܠܚܽܘܕ ܆ ܗܰܘ ܡܶܕܶܡ ܕܥܰܠ ܦܳܬܽܘܪܐ ܫܟܺܝܚ . ܡܫܰܟܪܐ ܗܳܟܺܝܠ ܘܰܢܕܺܝܕܐ ܪܶܚܡܰܬ ܟܰܪܣܐ . ܡܶܢ ܟܽܠܗܶܝܢ ܖ̈ܓܺܝܓܳܬܐ ܆ ܘܠܰܝܬ ܠܳܗ̇ ܕܡܽܘܬܐ ܒܫܰܪܟܐ ܕܚܰܫܑ̈ܶܐ ܐܚܪ̈ܳܢܶܐ . ܐܶܠܐ ܒܰܠܚܽܘܕ ܒܗܳܕܶܐ ܆ ܕܺܐܝܬܶܝܗ̇ ܐܶܡܐ ܘܰܡܪܰܒܝܳܢܺܝܬܐ ܕܟܽܠܗܽܘܢ . ܐܰܝܟ ܥܶܩܳܪܐ ܓܶܝܪ ܕܰܛܥܺܝܢ ܣܰܘ̈ܟܰܘܗܝ ܕܺܐܝܠܳܢܐ ܥܰܡ ܟܽܠ ܡܶܕܶܡ ܕܰܒܗܶܝܢ ܆ ܗܳܟܰܢܐ ܐܳܦ ܝܰܥܢܽܘܬܐ ܕܟܰܪܣܐ ܐܺܝܬܶܝܗ̇ ܥܶܩܳܪܐ ܕܟܽܘܠܗܶܝܢ ܒܺܝ̈ܫܳܬܐ . ܘܰܐܝܟ ܣܰܘ̈ܟܶܐ ܘܫܰܒܽܘ̈ܩܶܐ ܡܶܢ ܥܶܩܳܪ̈ܶܐ ܆ ܟܽܠܗܽܘܢ ܚܰܫܑ̈ܶܐ ܕܰܖ̈ܓܺܝܓܳܬܐ ܡܶܢܳܗ̇ ܫܳܘܚܺܝܢ . ܘܗܺܝ ܡܰܘܠܕܐ . ܘܗܺܝ ܡܪܰܒܝܐ . ܘܗܺܝ ܡܬܰܪܣܝܐ . ܘܗܺܝ ܡܰܥܒܕܐ . ܘܒܳܗ̇ ܡܶܫܬܰܡܠܶܝܢ ܟܽܠܗܶܝܢ ܒܺܝ̈ܫܳܬܐ . ܡܶܢܳܗ̇ ܓܶܝܪ ܡܫܰܪܶܐ ܒܰܪ ܐܢܳܫܐ ܒܽܐܘܪܚܐ ܕܣܶܡܳܠܐ ܆ ܘܕܽܘܪܟܬܐ ܩܰܕܡܳܝܬܐ ܕܢܶܦܽܘܩ ܠܒܰܪ ܡܶܢ ܫܒܺܝܠܐ ܕܟܺܐܢܽܘܬܐ ܗܺܝ ܗܳܘܝܐ ܠܶܗ ܀ ܐܰܟܙܢܐ ܓܶܝܪ ܕܥܳܢܘܳܝܽܘܬܐ ܆ ܗܳܢܰܘ ܕܶܝܢ ܨܰܘܡܐ ܕܡܶܢ ܟܽܠܗܶܝܢ ܡܶܐܟ̈ܠܳܬܐ ܆ ܐܺܝܬܰܘܗܝ ܫܽܘܪܳܝ ܐܽܘܪܚܐ ܕܰܐܓܽܘ̈ܢܶܐ ܕܙܰܕܺܝܩܽܘܬܐ ܆ ܗܳܟܰܢܳܐ ܐܳܦ ܪܶܚܡܰܬ ܟܰܪܣܐ ܐܺܝܬܶܝܗ̇ ܫܽܘܪܳܝܐ ܕܰܥܒ̈ܳܕܶܐ ܕܒܶܗܬܬܐ . ܘܶܐܢ ܬܚܽܘܪ ܒܥܰܝܢܐ ܕܺܐܝܕܰܥܬܐ . ܐܳܘ ܬܰܠܡܺܝܕܐ . ܚܳܙܶܐ ܐܰܢܬ ܕܟܽܠܗܶܝܢ ܒܺܝ̈ܫܳܬܐ ܚܕܳܐ ܒܳܬܰܪ ܚܕܳܐ ܒܳܬܪܳܗ̇ ܪ̈ܳܕܝܳܢ . ܩܰܕܡܳܐܺܝܬ ܓܶܝܪ ܡܰܚܫܟܐ ܠܗܰܘܢܐ ܡܶܢ ܪܶܢܝܐ ܕܰܐܠܳܗܳܐ . ܘܡܰܥܡܛܐ ܠܡܰܕܥܐ ܡܶܢ ܥܽܘܗܕܳܢܶܗ ܕܰܡܫܺܝܚܐ . ܘܡܐ ܕܕܽܘܟܪܳܢܐ ܕܰܐܠܳܗܳܐ ܐܶܫܬܩܶܠ ܠܶܗ ܡܶܢ ܢܰܦܫܐ ܆ ܠܰܝܬ ܠܡܶܬܦܰܠܳܓܽܘ ܥܰܠ ܗܳܕܶܐ ܇ ܕܠܰܘ ܟܽܘܠ ܒܺܝ̈ܫܳܢ ܡܶܬܚܰܫܰܒ ܘܣܳܥܰܪ ܒܰܪ ܐܢܳܫܐ . ܐܰܟܙܢܐ ܓܶܝܪ ܕܫܽܘܪܳܝܐ ܕܟܽܠ ܡܶܕܶܡ ܕܰܒܥܳܠܡܐ ܡܶܣܬܥܰܪ ܥܽܘܗܕܳܢܶܗ ܡܶܢܰܢ ܗܘ : ܘܰܥܕܰܡܐ ܕܫܳܩܠܺܝܢ ܚܢܰܢ ܥܽܘܗܕܳܢܗܶܝܢ ܕܨܶܒ̈ܘܳܬܐ ܒܪܶܥܝܳܢܰܢ ܆ ܠܐ ܩܳܪܒܺܝܢ ܐܢܚܢܰܢ ܠܰܥܒܳܕܗܶܝܢ . ܗܳܟܰܢܐ ܘܳܐܦ ܫܽܘܪܳܝܐ ܕܟܽܠܗܶܝܢ ܛܳܒ̈ܳܬܐ ܥܽܘܗܕܳܢܐ ܗܘ ܕܰܐܠܳܗܳܐ . ܐܶܬܥܗܰܕ ܗܳܟܺܝܠ ܐܢܳܫ ܠܰܐܠܳܗܳܐ ܆ ܩܪܶܒ ܠܬܶܫܡܶܫܬܐ ܕܫܰܦܺܝܪ̈ܳܬܐ ܇ ܘܶܐܢ ܢܶܥܒܶܕ ܒܰܪ ܐܢܳܫܐ ܛܳܒܬܐ ܟܰܕ ܠܰܐܠܳܗܳܐ ܠܐ ܥܳܗܶܕ ܒܰܥܒܳܕܶܗ ܆ ܠܰܘ ܕܰܐܠܳܗܳܐ ܗܝ ܛܳܒܬܶܗ . ܐܶܠܐ ܕܗܰܘ ܡܶܕܶܡ ܕܰܫܩܺܝܠ ܗܘܳܐ ܥܽܘܗܕܳܢܶܗ ܒܪܶܥܝܳܢܶܗ ܟܰܕ ܥܰܒܕܶܗ . ܗܐ ܡܳܕܶܝܢ ܗܳܕܶܐ ܛܳܒܬܐ ܕܺܐܝܬܶܝܗ̇ ܫܽܘܪܳܝܐ ܕܟܽܠ ܛܳܒ̈ܳܢ ܆ ܐܳܡܰܪܢܐ ܕܶܝܢ ܥܰܠ ܥܽܘܗܕܳܢܐ ܕܰܐܠܳܗܳܐ . ܪܶܓܬܐ ܕܟܰܪܣܐ ܣܰܩܽܘܒܠܳܗ̇ ܗܝ . ܥܰܡ ܗܳܝ ܕܳܐܦ ܗܺܝ ܐܺܝܬܶܝܗ̇ ܫܽܘܪܳܝܐ ܕܟܽܘܠ ܒܺܝ̈ܫܳܢ ܆ ܐܰܝܟ ܕܰܒܫܽܘܪܳܝܐ ܗܳܟܺܝܠ ܕܽܐܘܪܚܐ ܕܛܳܒ̈ܳܬܐ ܩܳܐܶܡ ܥܽܘܗܕܳܢܐ ܕܰܐܠܳܗܳܐ ܆ ܗܳܟܰܢܐ ܘܰܒܫܽܘܪܳܝܐ ܕܽܐܘܪܚܐ ܕܟܽܠܗܶܝܢ ܒܺܝ̈ܫܳܬܐ ܩܳܝܡܐ ܪܶܓܰܬ ܟܰܪܣܐ . ܘܡܐ ܕܰܗܘܰܘ ܬܪ̈ܰܝܗܽܘܢ ܫܽܘܪ̈ܳܝܶܐ ܣܰܩܽܘ̈ܒܠܶܐ ܕܰܚܕ̈ܳܕܶܐ . ܘܰܙܟܳܐ ܚܰܕ ܡܶܢܗܽܘܢ ܠܚܰܒܪܶܗ ܆ ܥܰܡ ܗܰܘ ܩܰܕܡܳܝܐ ܕܡܶܙܕܟܶܐ . ܥܰܡܶܗ ܡܶܙܕܟܶܝܢ ܐܳܦ ܟܽܠܗܽܘܢ ܐܰܝܠܶܝܢ ܕܳܐܬܶܝܢ ܡܶܢ ܒܳܬܪܶܗ . ܐܰܟܙܢܐ ܓܶܝܪ ܕܠܐ ܡܰܨܝܐ ܕܢܶܬܒܢܶܐ ܒܰܝܬܐ ܕܠܐ ܫܶܬܶܐܣ̈ܶܐ . ܗܳܟܰܢܐ ܠܐ ܡܶܫܟܚܐ ܕܢܶܗܘ̈ܝܳܢ ܛܳܒ̈ܳܬܐ ܒܶܠܥܳܕ ܥܽܘܗܕܳܢܐ ܕܰܐܠܳܗܳܐ . ܘܰܐܝܟܰܢܐ ܕܒܶܢܝܳܢܐ ܕܠܐ ܣܺܝܡ ܥܰܠ ܫܶܬܶܐܣܬܐ ܡܫܰܪܰܪܬܐ ܆ ܡܶܢ ܟܽܘܠ ܦܪܽܘܣ ܩܰܪܺܝܒܐ ܗܝ ܡܰܦܽܘܠܬܶܗ . ܗܳܟܰܢܐ ܘܳܐܦ ܛܳܒ̈ܳܬܐ ܕܠܐ ܒܰܢ̈ܝܳܢ ܥܰܠ ܕܽܘܟܪܳܢܐ ܕܰܐܠܳܗܳܐ ܇ ܐܰܠܺܝܨܳܐܺܝܬ ܫܽܘܚܠܳܦܐ ܩܰܪܺܝܒܐ ܢܰܩܺܝܦ ܠܗܶܝܢ ܇ ܘܠܐ ܡܩܰܘ̈ܝܳܢ ܒܰܫܪܳܪܐ ܕܰܥܒܳܕܗܶܝܢ . ܡܶܛܽܠ ܕܠܰܝܬ ܠܗܶܝܢ ܫܶܬܶܐܣܬܐ ܡܫܰܪܰܪܬܐ ܕܛܳܥܢܐ ܠܗܶܝܢ . ܝܰܥܢܽܘܬܐ ܗܳܟܺܝܠ ܘܡܰܠܝܽܘܬ ܟܰܪܣܐ ܆ ܒܩܰܕܡܐ . ܥܽܘܗܕܳܢܐ ܕܰܐܠܳܗܳܐ ܡܪܺܝܡܐ ܡܶܢ ܢܰܦܫܐ . ܘܡܐ ܕܶܐܬܥܰܩܪܰܬ ܫܶܬܶܐܣܬܐ . ܥܰܡܳܗ̇ ܡܶܬܥܰܩܪ̈ܳܢ ܟܽܠܗܶܝܢ ܛܳܒ̈ܳܬܐ ܀ ܐܺܝܬܶܝܗ̇ ܕܶܝܢ ܬܽܘܒ ܝܰܥܢܽܘܬܐ ܐܳܦ ܣܰܩܽܘܒܠܶܗ ܕܨܰܘܡܐ . ܘܰܡܒܰܛܠܳܢܺܝܬܐ ܕܰܨܠܽܘܬܐ . ܘܨܳܐܬܐ ܕܕܰܟܝܽܘܬ ܚܽܘ̈ܫܳܒܶܐ . ܘܥܰܡܛܳܢܶܗ ܕܡܰܕܥܐ ܆ ܘܡܰܚܫܟܳܢܺܝܬܶܗ̇ ܕܗܰܘܢܐ . ܘܰܡܟܰܬܡܳܢܺܝܬܳܗ̇ ܕܬܰܪܥܺܝܬܐ . ܡܒܰܛܠܳܢܺܝܬܐ ܕܝܽܘܠܦܳܢܐ . ܛܽܘܠܳܩܳܗ̇ ܕܺܝܕܰܥܬܐ . ܣܽܘܓܦܳܢܳܗ̇ ܕܚܶܟܡܬܐ . ܛܽܘܥܝܰܝ ܕܥܽܘܗܕܳܢܐ . ܨܳܝܪܰܬ ܕܶܡ̈ܘܳܬܐ . ܐܶܡܐ ܕܗܰܓ̈ܳܓܶܐ . ܪܳܘܝܽܘܬܐ ܕܢܰܦܫܐ . ܛܽܘܒܳܥܶܗ ܕܪܶܥܝܳܢܐ . ܡܰܘܠܕܳܢܺܝܬܐ ܕܫܶܢܬܐ . ܡܰܣܓܝܰܬ ܚܶܠ̈ܡܶܐ ܫܓܺܝ̈ܫܶܐ . ܡܰܘܠܕܳܢܺܝܬܐ ܕܙܳܢܝܽܘܬܐ . ܡܛܰܘܫܳܢܺܝܬܶܗ ܕܓܽܘܫܡܐ . ܡܰܥܒܕܰܬ ܪܶܕܝܐ ܢܽܘܟܪܳܝܐ . ܢܽܘܪܳܗ̇ ܕܪܶܓܬܐ . ܦܳܩܕܰܬ ܓܰܘܪܐ . ܡܙܰܢܝܰܬ ܒܚܽܘ̈ܫܳܒܶܐ ܐܳܦ ܒܶܠܥܳܕ ܗܰܕ̈ܳܡܶܐ ܇ ܥܰܝܢܐ ܪܳܓܰܬ ܠܟܽܠ . ܒܰܪܬ ܓܶܢܣܶܗ ܕܩܽܘܛܳܥܐ . ܐܶܡܳܗ̇ ܕܡܰܐܺܝܢܽܘܬܐ . ܥܶܠܬܐ ܕܪܶܚܡܰܬ ܡܳܡܽܘܢܐ . ܣܳܢܝܰܬ ܠܚܰܟܺܝ̈ܡܶܐ . ܣܳܩܪܰܬ ܠܡܰܠܦ̈ܳܢܶܐ . ܡܰܥܒܰܪܬܐ ܕܟܽܠܗܶܝܢ ܣܰܢ̈ܝܳܬܐ . ܡܪܰܒܝܳܢܺܝܬܶܗ ܕܰܚܣܳܡܐ . ܟܽܘܪܗܳܢܶܗ ܕܚܽܘܠܡܳܢܐ . ܡܚܺܝܠܽܘܬܶܗ ܕܚܰܝܠܐ . ܡܫܰܦܠܳܢܺܝܬܶܗ ܕܓܽܘܫܡܐ . ܬܰܘܠܥܐ ܕܗܰܕ̈ܳܡܶܐ . ܪܶܡܬܶܗ ܕܓܽܘܫܡܐ . ܡܒܰܨܪܰܬ ܚܰܝܠܐ ܕܪ̈ܶܓܫܶܐ . ܦܳܗܝܰܬ ܒܡܰܖ̈ܢܝܳܬܐ ܣܪ̈ܺܝܩܳܬܐ . ܒܰܪܬ ܓܶܢܣܐ ܕܚܰܝ̈ܘܳܬܐ . ܫܰܘܬܳܦܽܘܬܐ ܕܰܒܥܺܝܪܐ . ܣܳܢܝܰܬ ܠܰܚܠܺܝ̈ܨܶܐ . ܚܳܣܡܰܬ ܒܟܰܫܺܝܪ̈ܶܐ . ܣܳܬܽܘܪܬܐ ܕܥܰܡ̈ܠܶܐ . ܬܽܘܩܰܠܬܐ ܕܕܽܘܒܳܪ̈ܶܐ . ܪܳܚܡܰܬ ܥܶܢ̈ܝܳܢܶܐ ܣܪ̈ܺܝܩܶܐ . ܒܳܥܝܰܬ ܦܽܘܪܓܳܝܐ ܕܟܽܠ ܫܳܥܐ . ܫܶܬܩܶܗ ܕܙܽܘܡܳܪܐ ܩܰܕܺܝܫܐ . ܒܛܺܝܠܰܬ ܡܶܢ ܟܽܠ ܛܳܒ̈ܳܢ . ܟܰܫܺܝܪܰܬ ܠܟܽܠ ܒܺܝ̈ܫܳܢ . ܕܡܽܘܬܐ ܕܚܽܘܣܪ̈ܳܢܶܐ . ܟܺܐܦܐ ܕܣܺܝܡܐ ܒܰܡܨܰܥܬܐ ܠܬܽܘܩܰܠܬܐ ܕܣܰܓܺܝ̈ܶܐܐ . ܚܰܘܪܐ ܕܣܽܘ̈ܓܦܳܢܶܐ . ܡܰܥܒܕܰܬ ܪܰܦܝܽܘܬܐ ܒܟܽܠܗܽܘܢ ܚܰܙܳܝ̈ܶܝܗ̇ . ܡܰܠܟܰܬ ܒܺܝ̈ܫܳܬܐ . ܥܳܪܩܰܬ ܡܶܢ ܐܽܘ̈ܠܨܳܢܶܐ . ܪܳܚܡܰܬ ܢܝ̈ܳܚܶܐ . ܡܥܰܩܒܰܬ ܥܰܠ ܫܳܪ̈ܘܳܬܐ . ܘܦܳܬܽܘܪ̈ܶܐ . ܟܽܘܪܗܳܢܐ ܕܢܰܦܫܐ ܘܰܕܦܰܓܪܐ ܫܰܘܝܳܐܺܝܬ . ܡܳܐܢܐ ܕܣܰܪܝܽܘܬܐ . ܪܺܝܚܐ ܕܙܰܦܪܽܘܬܐ . ܡܥܺܝܢܐ ܕܝܰܬܺܝܪܽܘܬܶܗ ܕܓܽܘܫܡܐ . ܪܳܚܡܰܬ ܚܶܫܽܘܟܐ . ܒܰܪܬ ܓܶܢܣܶܗ ܕܥܰܡܛܳܢܐ . ܐܳܟܠܰܬ ܒܰܠܚܽܘܕܶܝܗ̇ . ܒܥܶܠܕܒܳܒܬܐ ܕܰܐܝܠܶܝܢ ܕܠܐ ܝܳܗܒܺܝܢ ܠܳܗ̇ . ܨܰܠܡܐ ܢܕܺܝܕܐ . ܕܡܽܘܬܐ ܡܫܰܟܰܪܬܐ ܕܠܐ ܡܶܬܬܨܺܝܪܐ . ܒܥܳܠܕܒܰܒܬܶܗ ܕܰܐܠܳܗܳܐ . ܥܳܩܽܘܪܬܳܗ̇ ܕܗܰܝܡܳܢܽܘܬܐ . ܫܽܘܪܳܝ ܐܽܘܪܚܐ ܕܛܳܥܝܽܘܬܐ . ܬܰܪܥܐ ܕܡܰܥܶܠ ܠܘܳܬ ܟܽܠܗܶܝܢ ܣܰܢ̈ܝܳܬܐ . ܬܳܒܥܰܬ ܡܰܕܰܐܬܐ ܡܶܢ ܟܽܘܠ . ܡܫܰܥܒܕܰܬ ܠܟܽܠ . ܡܪܰܒܝܰܬ ܕܶܚܠܬܐ . ܡܒܰܛܠܳܢܺܝܬܐ ܕܰܠܒܺܝܒܽܘܬܐ . ܥܶܠܬܐ ܕܥܳܩܬܐ ܘܰܕܟܰܪܝܽܘܬܐ . ܣܰܝܒܳܪܬܐ ܕܥܰܒܝܽܘܬ ܠܶܒܐ . ܒܰܪܬ ܢܺܝܪܐ ܕܟܰܠܒܐ ܝܰܥܢܐ . ܗܳܦܟܰܬ ܥܰܠ ܬܝܽܘܒܳܗ̇ . ܣܰܓܺܝܰܐܬ ܟܽܘܪ̈ܗܳܢܶܐ . ܩܶܢܳܐ ܕܟܺܐܒ̈ܶܐ . ܐܳܚܕܰܬ ܥܶܠ̈ܠܳܬܐ ܡܶܢ ܥܰܡ̈ܠܶܐ . ܥܶܠܬܐ ܩܰܕܡܳܝܬܐ ܕܛܳܥܝܽܘܬܐ ܕܡܶܢ ܐܰܠܳܗܳܐ . ܦܳܠܚܰܬ ܠܰܦܬܰܟܪ̈ܶܐ . ܘܪ̈ܶܒܽܘ ܪ̈ܶܒܘܳܢ ܫܡܳܗ̈ܶܐ ܕܰܐܝܟ ܗܳܠܶܝܢ . ܐܶܢ ܐܢܳܫ ܢܟܰܢܶܫ ܘܰܠܪܶܓܰܬ ܟܰܪܣܐ ܢܫܰܡܰܗ̇ ܒܗܽܘܢ ܆ ܥܕܰܟܺܝܠ ܙܥܽܘܪܺܝܢ ܠܳܗ̇ . ܘܠܐ ܐܶܬܩܰܪܝܰܬ ܒܰܫܡ̈ܳܗܶܐ ܕܫܳܘܶܝܢ ܠܳܗ̇ . ܡܳܪܬܐ ܗܝ ܓܶܝܪ ܕܰܠܩܽܘܒܠܐ ܕܰܐܠܳܗܳܐ . ܘܰܐܝܟܰܢܐ ܕܰܐܠܳܗܳܐ ܐܶܢ ܢܶܬܩܪܶܐ ܒܟܽܘܠ ܫܡܳܗ̈ܺܝܢ ܡܫܰܒ̈ܚܶܐ ܘܪ̈ܰܘܪܒܶܐ ܆ ܥܕܰܟܺܝܠ ܙܥܽܘܪ̈ܺܝܢ ܠܶܗ ܆ ܘܠܐ ܣܳܦܩܺܝܢ ܕܰܢܚܰܘܽܘܢ . ܦܰܐܝܽܘܬܐ ܘܫܽܘܦܪܐ ܕܰܟܝܳܢܶܗ . ܗܳܟܰܢܐ ܪܶܓܰܬ ܟܰܪܣܐ ܒܟܽܠ ܟܽܘ̈ܢܳܝܺܝܢ ܐܶܢ ܬܶܬܩܪܶܐ ܆ ܠܐ ܣܳܦܩܺܝܢ ܠܰܡܚܰܘܳܝܽܘ ܢܕܺܝܕܽܘܬܳܗ̇ ܘܚܶܙܘܳܗ̇ ܡܫܰܟܪܐ . ܐܰܝܕܐ ܗ̣ܝ ܓܶܝܪ ܫܰܦܺܝܪܬܐ ܕܠܰܘ ܡܒܰܛܠܳܢܺܝܬܳܗ̇ ܐܺܝܬܶܝܗ̇ ܒܺܝܫܬܐ ܗܳܕܶܐ . ܘܟܺܐܢܳܐܺܝܬ ܐܢܳܫ ܩܳܪܶܐ ܠܳܗ̇ ܒܺܝܫܬܐ ܕܒܺܝ̈ܫܳܬܐ . ܘܥܰܘܠܳܐ ܕܥܰܘ̈ܳܠܶܐ . ܘܰܚܛܺܝܬܐ ܕܚܰܛܳܝ̈ܶܐ ܀ ܠܐ ܗܳܟܺܝܠ ܣܦܺܝܩ ܝܰܥܢܐ ܠܡܶܕܶܡ ܐܚܪܺܝܢ ܇ ܐܶܠܐ ܐܶܢ ܒܰܠܚܽܘܕ ܠܗܳܕܶܐ ܕܢܶܐܟܽܘܠ . ܟܽܠ ܣܽܘܥܪ̈ܳܢܺܝܢ ܓܶܝܪ ܣܛܰܪ ܡܶܢ ܗܳܢܐ ܆ ܣܪ̈ܺܝܩܶܐ ܚܫܺܝܒܺܝܢ ܠܗ : ܘܠܐ ܣܳܒܰܪ ܕܰܠܡܶܕܶܡ ܐܚܪܺܝܢ ܥܒܺܝܕ ܒܰܪ ܐܢܳܫܐ ܇ ܐܶܠܐ ܐܶܢ ܒܰܠܚܽܘܕ ܠܗܳܕܶܐ ܕܰܢܫܰܡܠܶܐ ܪ̈ܓܺܝܓܳܬܶܗ . ܥܶܢܝܳܢܶܗ ܓܶܝܪ ܕܝܰܥܢܐ ܆ ܟܽܠܶܗ ܒܟܰܪܣܶܗ ܗܘ . ܘܟܽܠܗܽܘܢ ܚܰܫܑ̈ܶܐ ܕܡܰܡܠܠܶܗ ܠܗܳܕܶܐ ܚܳܝܪܺܝܢ . ܟܽܠ ܫܰܪܒܐ ܓܶܝܪ ܕܬܶܪܡܶܐ ܠܶܗ . ܡܶܫܬܐܶܠ ܡܶܢܶܗ ܆ ܘܗܽܘ ܠܘܳܬ ܡܰܡܠܠܐ ܕܟܰܪܣܐ ܡܰܝܬܶܐ ܠܳܟ . ܩܕܳܡ ܡܶܐܟܽܘܠܬܐ ܓܶܝܪ ܒܰܣܺܝܡ ܠܶܗ ܗܽܘ ܥܽܘܗܕܳܢܳܗ̇ ܕܡܶܐܟܽܘܠܬܐ . ܘܟܰܕ ܠܐ ܢܶܬܶܒ ܥܰܠ ܦܳܬܽܘܪܐ ܆ ܟܽܠܶܗ ܪܶܢܝܶܗ ܒܦܳܬܽܘܪܐ ܗܘ . ܘܟܰܕ ܠܐ ܢܶܣܬܰܝܒܰܪ ܒܰܥܒܳܕܐ ܆ ܒܚܽܘܫܳܒܶܗ ܘܡܶܠܬܶܗ ܟܽܠܶܗ ܠܘܳܬ ܡܶܐܟܽܘܠܬܐ ܗܘ . ܫܽܘܪܳܝ ܡܶܠܬܶܗ ܘܫܽܘܠܳܡ ܡܶܠܬܶܗ ܡܶܢ ܟܰܪܣܶܗ ܢܣܺܝܒ . ܒܳܗ̇ ܓܶܝܪ ܡܫܰܪܶܐ ܆ ܘܒܳܗ̇ ܡܫܰܠܶܡ . ܗܺܝ ܐܺܝܬܶܝܗ̇ ܥܶܠܬܐ ܕܟܽܠܶܗ ܡܰܡܠܠܶܗ . ܐܶܢ ܬܶܬܢܶܐ ܩܕܳܡܰܘܗܝ ܝܽܘܠܦܳܢܐ ܆ ܣܪܺܝܩܽܘܬܐ ܚܫܺܝܒ ܠܶܗ . ܘܶܐܢ ܬܡܰܠܶܠ . ܘܶܐܢ ܬܶܩܪܶܐ ܩܕܳܡܰܘܗܝ ܪ̈ܽܘܚܳܢܝܳܬܐ ܣܳܒܰܪ ܠܶܗ ܕܚܶܠܡܐ ܚܳܙܶܐ . ܘܶܐܢ ܢܶܫܡܰܥ ܢܶܨ̈ܚܳܢܰܝܗܽܘܢ ܕܩܰܕܺܝ̈ܫܶܐ . ܘܥܰܡ̈ܠܶܐ ܘܕܽܘܒܳܪ̈ܶܐ ܘܰܚܠܺܝܨܽܘܬܐ ܕܐܢܳܫ̈ܳܐ ܟܺܐܢ̈ܶܐ . ܠܐ ܡܗܰܝܡܶܢ ܕܫܰܪܺܝܪܺܝܢ . ܦܽܘ̈ܫܳܩܶܐ ܓܶܝܪ ܕܰܟܬܳܒ̈ܶܐ ܩܰܕܺܝ̈ܫܶܐ . ܐܰܝܟ ܫܽܘ̈ܥܝܳܬܐ ܝܰܬܺܝܖ̈ܳܬܐ ܚܫܺܝܒܺܝܢ ܠܶܗ . ܡܶܠܬܐ ܓܶܝܪ ܕܬܽܘܪܓܳܡܐ ܡܕܰܡܟܳܢܺܝܬܶܗ ܗܝ . ܫܰܪܒܐ ܕܡܰܪܬܝܳܢܽܘܬܐ ܫܶܢܬܐ ܡܟܰܢܶܫ ܥܠܰܘܗܝ . ܕܠܐ ܥܒܳܕܐ ܚܫܺܝܒܺܝܢ ܠܶܗ ܗܳܠܶܝܢ ܕܩܳܪܶܝܢ ܘܡܰܠܦܺܝܢ . ܡܶܛܽܠ ܕܣܳܒܰܪ ܕܠܰܝܬ ܥܒܳܕܐ ܕܰܡܝܰܬܰܪ ܡܶܢ ܕܺܝܠܶܗ ܀ ܠܰܒܥܳܬܐ ܕܰܫܪܳܪܐ ܕܪܳܫܐ ܡܟܰܢܶܐ ܠܳܗ̇ . ܘܰܠܡܰܡܠܠܐ ܕܥܰܠ ܗܰܝܡܳܢܽܘܬܐ ܥܽܘܩܳܒܐ ܩܳܪܶܐ ܠܶܗ ܆ ܘܰܕܐܢܳܫ ܢܶܗܘܶܐ ܪܶܢܝܶܗ ܒܰܟܬܳܒ̈ܶܐ . ܠܶܗ ܡܰܪܳܚܐ ܘܗܳܕܽܘܣܳܐ ܚܫܺܝܒ ܠܶܗ . ܘܶܐܢ ܢܶܚܙܶܐ ܐܢܳܫ ܕܰܐܡܺܝܢ ܒܩܶܪܝܳܢܐ ܆ ܐܳܡܰܪ ܠܶܗ ܕܠܰܝܬ ܠܳܟ ܥܒܳܕܐ . ܐܶܢ ܚܳܐܰܪ ܒܰܐܚܪܺܢܐ ܕܪܳܗܶܛ ܘܰܡܫܰܐܶܠ : ܘܒܳܥܶܐ ܕܰܢܟܰܢܶܫ ܢܶܐܣܽܘܢ ܒܶܗ ܝܺܕܰܥܬܶܗ ܕܰܡܫܺܝܚܐ ܆ ܚܰܝ̈ܶܐ ܕܰܣܪܺܝܩܽܘܬܐ ܚܫܺܝܒܺܝܢ ܠܶܗ ܚܰܝ̈ܰܘܗܝ . ܣܳܐܶܡ ܠܗܶܝܢ ܆ ܫܡ̈ܳܗܶܐ ܒܺܝ̈ܫܶܐ ܠܛܳܒ̈ܳܬܐ . ܕܟܰܕ ܠܗܶܝܢ ܡܨܰܚܶܐ ܆ ܢܚܰܪܰܪ ܢܰܦܫܶܗ ܡܶܢ ܪܶܫܝܳܢܐ . ܕܠܐ ܓܶܝܪ ܢܶܬܥܕܶܠ ܕܡܶܛܽܠ ܡܳܢܐ ܠܐ ܐܰܡܺܝܢܰܬ ܒܰܐܝܠܶܝܢ ܕܰܡܝܰܬܪ̈ܳܢ ܆ ܒܨܺܝܪ̈ܳܬܐ ܣܳܐܶܡ ܠܗܶܝܢ ܠܰܡܝܰܬܪ̈ܳܬܐ ܆ ܕܠܐ ܬܶܬܩܰܛܪܰܓ ܡܶܢ ܚܰܙܳܝ̈ܶܐ ܡܫܰܟܪܽܘܬܶܗ ܕܺܝܠܶܗ . ܡܣܰܢܶܐ ܠܳܗ̇ ܒܡܶܠܬܶܗ ܠܦܰܐܝܽܘܬܐ ܕܛܳܒ̈ܳܬܐ ܆ ܘܰܡܨܰܚܶܐ ܠܗܽܘܢ ܠܰܥܒ̈ܳܕܶܐ ܕܬܶܫܒܽܘܚܬܐ ܆ ܥܰܡ ܥܳܒܽܘ̈ܕܰܝܗܽܘܢ . ܡܟܰܐܰܪ ܠܶܗ ܠܝܽܘܠܦܳܢܐ ܐܰܠܳܗܳܝܐ ܥܰܡ ܝܳܠܽܘ̈ܦܰܘܗܝ ܡܩܰܛܪܶܓ ܠܳܗ̇ ܠܚܶܟܡܬܶܗ ܕܰܡܫܺܝܚܐ ܥܰܡ ܒܰܥܳܝ̈ܶܝܗ̇ . ܬܳܢܶܐ ܒܺܝܫܳܐܺܝܬ ܠܺܐܝܕܰܥܬܐ ܥܰܡ ܬܰܠܡܺܝ̈ܕܶܝܗ̇ . ܕܠܐ ܕܶܝܢ ܦܫܺܝܩ ܠܶܗ ܕܰܠܗܶܝܢ ܠܨܶܒ̈ܘܳܬܐ ܒܓܶܠܝܐ ܢܺܐܡܰܪ ܒܺܝܫܳܐܺܝܬ ܆ ܠܚܶܟܡܬܐ ܘܠܺܐܝܕܰܥܬܐ ܆ ܠܩܶܪܝܳܢܐ ܘܰܠܝܽܘܠܦܳܢܐ ܆ ܠܗܰܝܡܳܢܽܘܬܐ ܘܠܰܒܥܳܬܐ ܕܰܫܪܳܪܐ ܆ ܠܗܶܪܓܐ ܐܰܡܺܝܢܐ ܕܰܒܡ̈ܶܠܰܝ ܪܽܘܚܐ ܆ ܠܥܶܢܝܳܢܐ ܪܽܘܚܳܢܐ ܕܥܰܡ ܟܬܳܒ̈ܶܐ ܩܰܕܺܝ̈ܫܶܐ ܇ ܠܡܰܡܠܠܐ ܟܰܣܝܐ ܕܥܰܡ ܐܪ̈ܳܙܰܝ ܐܺܝܬܽܘܬܐ ܆ ܠܡܶܠܰܬ ܐܰܠܳܗܳܐ ܗܳܝ ܕܺܐܝܬܶܝܗ̇ ܣܰܝܒܳܪܬܐ ܕܢܰܦܫܐ ܆ ܕܠܐ ܓܶܝܪ ܦܫܺܝܩ ܠܶܗ ܕܰܠܗܳܠܶܝܢ ܓܰܠܝܳܐܺܝܬ ܢܨܰܚܶܐ ܆ ܡܨܰܚܶܐ ܠܥܳܒܽܘ̈ܕܰܝܗܶܝܢ . ܟܰܕ ܒܨܽܘ̈ܚܝܳܬܗܽܘܢ ܕܗܳܠܶܝܢ ܆ ܥܠܰܝܗܶܝܢ ܕܨܶܒ̈ܘܳܬܐ ܡܫܰܒ̈ܚܳܬܐ ܐܳܫܶܕ ܨܰܥܪܐ . ܡܨܰܚܶܐ ܓܶܝܪ ܐܳܦ ܠܗܳܠܶܝܢ ܆ ܓܰܠܝܳܐܺܝܬ . ܒܗܳܝ ܓܶܝܪ ܕܩܳܪܶܐ ܠܡܰܡܠܠܐ ܕܥܰܠ ܗܰܝܡܳܢܽܘܬܐ ܒܨܳܬܐ ܆ ܘܠܰܒܥܳܬܶܗ ܕܰܫܪܳܪܐ ܕܪܳܫܐ ܆ ܘܰܠܝܽܘܠܦܳܢܐ ܕܰܟܬܳܒ̈ܶܐ ܩܰܕܺܝ̈ܫܶܐ ܥܽܘܩܳܒܐ ܝܰܬܺܝܪܐ : ܠܐ ܗܐ ܝܺܕܺܝܥܐ ܕܰܠܛܳܒ̈ܳܬܐ ܒܺܝ̈ܫܳܬܐ ܡܫܰܡܰܗ ܠܗܶܝܢ . ܘܰܠܫܰܦܺܝܪ̈ܳܬܐ ܣܰܢ̈ܝܳܬܐ ܡܟܰܢܶܐ ܆ ܛܢܳܢܐ ܓܶܝܪ ܕܰܚܠܳܦ ܐܰܠܳܗܳܐ ܚܶܪܝܳܢܐ ܣܺܝܡ ܠܶܗ . ܘܠܰܐܝܢܐ ܕܥܰܠ ܐܰܦ̈ܰܝ ܫܪܳܪܐ ܡܶܬܟܰܬܰܫ ܆ ܗܽܘ ܫܳܓܽܘܫܐ ܚܳܫܶܒ ܠܶܗ . ܘܰܕܐܢܳܫ ܒܰܐܦ̈ܰܝ ܒܢ̈ܰܝ ܐܢܳܫܐ ܡܶܛܽܠ ܐܰܠܳܗܳܐ ܠܐ ܢܳܣܶܒ ܆ ܗܳܕܶܐ ܡܶܢܶܗ ܕܺܝܠܶܗ ܡܰܪܳܚܽܘܬܐ ܡܶܬܩܰܪܝܐ . ܐܶܢ ܐܢܳܫ ܢܶܡܠܟܺܝܘܗܝ ܕܩܽܘܡ ܘܚܰܘܳܐ ܛܢܳܢܐ ܕܰܚܠܳܦ ܐܰܠܳܗܳܐ ܆ ܩܳܥܶܐ ܗܽܘ ܕܠܐ ܣܺܝܡ ܐܢܐ ܥܰܠ ܗܳܕܶܐ . ܘܠܐ ܪܡܶܐ ܠܺܝ ܒܕܰܐܝܟ ܗܳܠܶܝܢ . ܣܪ̈ܺܝܩܳܬܐ ܓܶܝܪ ܚܫܺܝ̈ܒܳܢ ܠܺܝ ܗܳܠܶܝܢ . ܘܠܐ ܪܳܡܶܐ ܐܢܐ ܢܰܦܫܝ ܕܶܐܦܰܪܶܩ ܣܪ̈ܺܝܩܳܬܐ . ܘܶܐܢ ܢܶܫܬܰܐܰܠ ܡܶܢ ܐܢܳܫ ܕܰܐܢܬ ܡܳܢܳܐ ܨܳܒܶܐ ܐܰܢܬ . ܡܦܰܢܶܐ ܦܶܬܓܳܡܐ ܘܠܐ ܒܳܗܶܬ ܆ ܕܢܶܐܟܽܘܠ ܡܶܕܶܡ ܕܙܳܢ ܠܰܢ ܐܰܠܳܗܳܐ ܘܢܶܫܠܶܐ . ܗܳܢܰܐ ܗ̣ܘ ܕܶܝܢ ܢܫܰܡܶܫ ܟܰܪܣܰܢ . ܘܢܶܫܒܽܘܩ ܗܰܝܡܳܢܽܘܬܐ . ܗܳܢܐ ܓܶܝܪ ܐܺܝܬܰܘܗܝ ܣܽܘܟܳܠܐ ܕܡܶܠܬܶܗ ܆ ܐܳܦܶܢ ܡܰܠܒܶܫ ܠܳܗ̇ ܐܶܣܟܺܡܐ ܕܡܰܟܺܝܟ ܡܶܢ ܗܳܢܐ ܆ ܘܠܐ ܡܶܬܢܰܟܰܦ ܕܒܳܥܶܐ ܠܰܚܡܶܗ ܕܰܐܠܳܗܳܐ ܇ ܘܟܳܦܰܪ ܒܰܫܪܳܪܶܗ ܆ ܘܚܳܐܰܪ ܠܛܰܝܒܽܘܬܶܗ ܘܫܳܐܶܛ ܠܗܰܝܡܳܢܽܘܬܶܗ . ܡܚܰܘܶܐ ܦܰܪܨܽܘܦܐ ܆ ܕܰܐܝܟ ܗܰܘ ܕܫܶܠܝܐ ܡܰܚܶܒ . ܘܡܶܢ ܚܶܪܝܳܢܐ ܘܰܕܠܽܘܚܝܐ ܥܳܪܶܩ ܟܰܕ ܠܰܘ ܗܳܟܰܢ ܗܺܝ . ܐܶܠܐ ܕܳܚܶܠ ܆ ܕܠܐ ܢܫܰܚܩܺܝܗ̇ ܒܡܶܕܶܡ ܠܗܳܝ ܡܳܪܬܐ ܕܒܺܝ̈ܫܳܬܐ ܕܠܳܗ̇ ܡܫܰܡܶܫ . ܘܠܐ ܒܰܚܕܐ ܡܶܢ ܥܶܠ̈ܠܳܬܐ ܢܶܬܓܠܶܙ ܡܶܢ ܢܝ̈ܳܚܶܐ ܦܰܓܪ̈ܳܢܶܐ ܕܰܠܗܽܘܢ ܚܕܐ ܙܒܰܢ ܐܶܬܡܰܫܟܰܢ . ܒܶܛܠܳܢܐ ܓܶܝܪ ܕܡܶܢ ܝܽܘܠܦܳܢܐ ܚܶܟܡܬܐ ܚܫܺܝܒ ܠܶܗ . ܘܗܳܝ ܕܢܶܫܬܽܘܩ ܐܢܳܫ ܡܶܢ ܕܢܶܕܰܥ ܗܰܝܡܳܢܽܘܬܐ . ܠܶܗ ܕܺܝܠܶܗ ܆ ܗܰܝܡܳܢܽܘܬܐ ܡܶܣܬܰܒܪܐ . ܠܐ ܠܰܡ ܡܶܬܒܥܶܐ ܠܰܢ ܕܢܺܐܠܰܦ ܡܶܕܶܡ ܐܚܪܺܝܢ . ܣܳܦܩܐ ܠܰܢ ܗܳܝ ܕܰܢܗܰܝܡܶܢ ܘܢܶܫܬܽܘܩ ܘܟܰܕ ܠܐ ܐܺܝܬܰܘܗܝ ܡܗܰܝܡܢܐ ܆ ܒܗܰܝܡܳܢܽܘܬܐ ܡܶܬܓܰܘܰܣ . ܠܰܘ ܡܶܛܽܠ ܕܪܳܚܶܡ ܠܳܗ̇ ܆ ܐܶܠܐ ܡܶܛܽܠ ܕܡܰܚܶܒ ܟܰܪܣܶܗ ܘܪܳܚܶܡ ܚܰܝ̈ܰܘܗܝ . ܡܫܰܠܶܐ ܓܶܝܪ ܪܶܗܛܳܗ̇ ܕܗܰܝܡܳܢܽܘܬܐ ܆ ܕܬܶܪܗܰܛ ܒܥܳܬܐ ܕܰܪ̈ܓܺܝܓܳܬܶܗ . ܒܓܶܠܝܐ ܡܶܠܬܶܗ ܚܠܳܦ ܫܪܳܪܐ ܗܝ . ܒܟܰܣܝܐ ܕܶܝܢ ܠܽܘܩܒܰܠ ܫܪܳܪܐ ܐܳܡܰܪ . ܘܰܚܠܳܦ ܢܰܦܫܶܗ ܐܺܝܬܰܘܗܝ ܬܰܟܬܽܘܫܶܗ . ܐܰܝܟܐ ܕܡܶܬܩܪܶܐ ܕܰܢܚܰܘܶܐ ܟܽܘܫܳܪܐ . ܫܶܠܝܐ ܡܰܝܬܶܐ ܠܰܡܨܰܥܬܐ . ܘܰܐܝܟܐ ܕܡܶܬܬܒܰܥ ܚܠܺܝܨܽܘܬܐ ܘܰܛܢܳܢܐ ܕܥܰܠ ܐܰܦ̈ܰܝ ܗܰܝܡܳܢܽܘܬܐ ܆ ܕܢܶܫܠܶܐ ܟܽܠܢܳܫ ܘܢܶܗܘܶܐ ܠܘܳܬ ܢܰܦܫܶܗ ܡܰܠܶܦ ܘܡܰܪܬܶܐ . ܢܦܰܠ ܡܰܡܠܠܐ ܡܥܰܕܪܳܢܐ ܕܡܶܟ ܠܶܗ . ܐܶܬܰܘ ܫܰܪ̈ܒܶܐ ܡܰܚܣܪ̈ܳܢܶܐ ܐܶܬܬܥܺܝܪ ܠܶܗ . ܐܶܢ ܥܳܐܠܺܝܢ ܫܰܪ̈ܒܶܐ ܕܦܽܘ̈ܫܳܩܶܐ ܢܳܡ ܠܶܗ . ܐܶܢ ܡܶܬܬܙܺܝ̈ܥܳܢ ܐܽܘܚ̈ܕܳܬܐ ܘܫܽܘ̈ܥܝܳܬܐ ܆ ܘܡ̈ܰܬܠܶܐ ܦܰܟܺܝ̈ܗܶܐ ܕܥܳܠܡܐ ܆ ܘܡܰܡܠܠܐ ܫܳܛܽܘܪܐ ܕܣܳܒ̈ܳܬܐ ܆ ܗܐ ܡܛܰܝܰܒ ܘܰܥܒܺܝܕ ܩܰܕܡܳܝܐ ܒܬܶܢܝܳܢܗܶܝܢ . ܘܰܥܬܺܝܕ ܘܥܺܝܪ . ܕܗܽܘ ܩܰܕܡܳܝܐ ܢܡܰܠܶܠ ܐܶܢܶܝܢ ܇ ܠܐ ܓܶܝܪ ܝܳܕܰܥ ܡܶܕܶܡ ܡܫܰܥܒܰܕ ܠܪܶܓܬܶܗ ܆ ܐܶܠܐ ܐܶܢ ܒܰܠܚܽܘܕ ܡܰܡܠܠܐ ܕܚܰܪ̈ܒܳܬܐ . ܣܦܺܝܩܐ ܓܶܝܪ ܢܰܦܫܶܗ ܡܶܢ ܦܺܐܪ̈ܶܐ . ܘܡܰܠܝܐ ܟܢܳܫܬܐ ܕܛܰܪ̈ܦܶܐ ܕܫܽܘ̈ܥܝܳܬܐ ܦܳܫܽܘܪ̈ܳܬܐ . ܪܳܗܶܛ ܘܡܶܬܓܰܘܰܣ ܒܰܦܫܺܝܛܽܘܬܐ ܇ ܡܐ ܕܫܳܡܰܥ ܕܡܶܬܡܰܠܰܠ ܫܪ̈ܳܪܳܐ . ܘܟܰܕ ܨܢܺܝܥ ܠܒܺܝ̈ܫܳܬܐ ܘܰܥܪܺܝܡ ܠܰܐܟܬܳܢܽܘܬܐ ܆ ܠܗܳܝ ܕܠܐ ܐܢܳܫ ܢܶܕܰܥ ܫܪܳܪܐ . ܦܫܺܝܛܽܘܬܐ ܡܫܰܡܰܗ ܠܳܗ̇ . ܘܰܕܢܰܫܠܶܡ ܐܢܳܫ ܗܰܝܡܳܢܽܘܬܶܗ ܠܛܳܥ̈ܰܝܳܐ ܆ ܠܘܳܬܶܗ ܕܺܝܠܶܗ ܗܰܝܡܳܢܽܘܬܐ ܡܶܬܚܰܫܒܐ . ܡܦܰܩܶܕ ܠܟܽܠ ܐܢܳܫ ܕܢܶܫܬܽܘܩ ܡܶܢ ܪ̈ܽܘܚܳܢܝܳܬܐ . ܕܢܶܗܘܶܐ ܠܶܗ ܐܰܬܪܐ ܕܰܢܬܰܢܶܐ ܣܪ̈ܺܝܩܳܬܐ ܕܡܰܚܶܒ . ܠܥܶܠ ܘܰܠܬܰܚܬ ܗܳܕܶܐ ܗܺܝ ܬܰܫܥܺܝܬܶܗ ܆ ܐܖ̈ܓܺܝܓܳܬܐ ܕܟܰܪܣܶܗ ܘܰܢܝ̈ܳܚܶܐ ܕܦܰܓܪܶܗ . ܠܐ ܓܶܝܪ ܝܳܕܰܥ ܐܰܘ ܡܰܪܓܶܫ ܕܺܐܝܬ ܡܶܕܶܡ ܐܚܪܺܝܢ ܐܶܠܐ ܒܰܠܚܽܘܕ ܦܽܘܠܚܳܢܐ ܕܟܰܪܣܶܗ . ܕܡܽܘܬܐ ܗܳܟܺܝܠ ܕܚܰܝ̈ܘܳܬܐ ܫܩܺܝܠ ܝܰܥܢܐ ܒܟܽܠܗܽܘܢ ܐܶܣ̈ܟܺܐܡܰܘܗܝ . ܟܰܕ ܐܳܦ ܝܰܬܺܝܪ ܡܶܢܗܶܝܢ ܫܰܦܠܐ ܘܰܡܡܰܟܟܐ ܢܰܦܫܶܗ ܀ ܚܰܝ̈ܘܳܬܐ ܠܗܳܠܶܝܢ ܬܰܪ̈ܬܶܝܢ ܡܶܢ ܒܳܪܽܘܝܐ ܥܒܺܝ̈ܕܳܢ . ܕܟܰܕ ܒܡܶܐܟܽܘܠܬܗܶܝܢ ܡܶܬܩܰܝܡܺܝܢ ܚܰܝ̈ܰܝܗܶܝܢ . ܢܡ̈ܰܠܝܳܢ ܦܽܘܠܚܳܢܐ ܘܬܶܫܡܶܫܬܐ ܠܓܶܢܣܐ ܕܰܒܢ̈ܰܝ ܐܢܳܫܐ . ܝܰܥܢܐ ܕܶܝܢ ܐܳܟܶܠ ܘܠܐ ܦܳܠܰܚ . ܘܟܰܕ ܐܺܝܬܰܘܗܝ ܟܰܫܺܝܪܐ ܠܦܳܬܽܘܪܐ ܆ ܐܺܝܬܰܘܗܝ ܒܰܛܺܝܠܐ ܡܶܢ ܟܽܠ ܥܒ̈ܳܕܺܝܢ ܕܟܰܫܺܝܪܽܘܬܐ . ܠܐ ܓܶܝܪ ܡܰܪܓܫܐ ܢܰܦܫܐ ܕܰܡܫܰܡܫܐ ܠܟܰܪܣܐ ܒܰܐܠܳܗܳܐ . ܡܶܛܽܘܠ ܕܕܰܡܺܝܟܬܐ ܗ̣ܝ ܡܶܢ ܟܽܠܗܽܘܢ ܚܽܘ̈ܫܳܒܶܐ ܕܺܝܕܰܥܬܐ . ܘܡܶܢ ܪܶܢܝܐ ܕܰܐܠܳܗܳܐ . ܡܶܛܽܠ ܓܶܝܪ ܕܺܐܝܕܰܥܬܐ ܕܢܰܦܫܐ . ܒܩܰܠܺܝܠܽܘܬ ܪ̈ܶܓܫܶܐ ܘܗܰܕ̈ܳܡܶܐ ܕܦܰܓܪܐ ܫܳܘܚܐ : ܩܰܠܺܝܠܽܘܬܶܗ ܕܶܝܢ ܕܦܰܓܪܐ ܡܶܢ ܙܥܽܘܪܽܘܬ ܡܶܐܟܽܘܠܬܐ ܗܳܘܝܐ ܆ ܝܰܥܢܐ ܕܶܝܢ ܐܺܝܕܺܝܥ ܕܰܒܬܰܖ̈ܬܰܝܗܶܝܢ ܟܕܺܝܢ ܆ ܒܥܰܡܽܘܛܽܘܬܐ ܕܚܽܘ̈ܫܳܒܶܐ ܆ ܘܰܒܝܰܩܺܝܪܽܘܬܐ ܕܦܰܓܪܐ ܆ ܝܰܩܺܝܪܺܝܢ ܥܠܰܘܗܝ ܐܳܦ ܫܰܪ̈ܒܶܐ ܕܥܰܡ̈ܠܰܝܗܽܘܢ ܕܰܚܠܺܝ̈ܨܶܐ . ܡܶܛܽܘܠ ܕܣܰܩܽܘܒܠܐ ܐܺܝܬܰܝܗܽܘܢ ܕܕܽܘܒܳܪܶܗ . ܘܶܐܢ ܓܕܰܫ ܘܰܫܡܰܥ ܥܰܠ ܐܢܳܫ ܡܶܢܗܽܘܢ ܕܡܶܛܽܠ ܚܽܘܒܐ ܕܰܐܚܽܘܗܝ ܫܪܳܐ ܢܙܺܝܪܽܘܬܶܗ ܆ ܐܰܘ ܐܰܝܟ ܒܰܪ ܚܺܐܪ̈ܶܐ ܡܶܛܽܠ ܩܛܺܝܪܐ ܕܟܽܘܪܗܳܢܐ ܆ ܐܰܘ ܐܰܢܰܢܩܺܐ ܕܰܡܚܺܝܠܽܘܬܐ ܆ ܐܰܝܟ ܕܰܠܣܽܘܡܳܟܐ ܕܦܰܓܪܶܗ ܛܥܺܝܢ ܥܰܡ̈ܠܶܐ ܆ ܩܰܠܺܝܠ ܡܶܢ ܥܳܢܘܳܝܽܘܬܶܗ ܆ ܡܠܶܐ ܥܶܕܳܢܐ ܙܥܽܘܪܐ ܫܰܦ ܆ ܠܗܳܕܶܐ ܠܒܺܝܟ ܘܬܳܢܶܐ ܒܟܽܘܠ ܙܒܰܢ ܇ ܕܰܦܠܳܢ ܦܠܳܢ ܐܳܟܶܠ ܗܘܳܐ . ܘܰܩܕܳܡ ܟܽܠܢܳܫ ܡܡܰܠܶܠ ܠܳܗ̇ ܆ ܕܬܶܗܘܶܐ ܡܰܦܰܩ ܒܪܽܘܚܐ ܠܪܰܦܝܽܘܬܶܗ ܆ ܘܕܰܢܟܰܣܶܐ ܒܳܗ̇ ܪ̈ܓܺܝܓܳܬܶܗ ܣܰܢ̈ܝܳܬܐ . ܠܰܘ ܓܶܝܪ ܗܳܟܰܢܐ ܐܺܝܬܶܝܗ̇ ܐܳܘ ܝܰܥܢܐ ܆ ܐܰܝܟ ܕܰܐܢܬ ܡܶܬܪܢܶܝܬ . ܠܰܘ ܒܗܰܘ ܢܺܝܫܐ ܕܰܐܢܬ ܐܳܟܠܰܬ ܡܶܣܬܰܝܒܪܺܝܢ ܟܰܫܺܝܪ̈ܶܐ . ܐܳܦ ܠܐ ܐܖ̈ܓܺܝܓܳܬܗܽܘܢ ܡܡܰܠܶܝܢ ܒܡܶܐܟܽܘܠܬܗܽܘܢ . ܠܰܘ ܥܰܒ̈ܕܶܐ ܥܒܺܝܕܺܝܢ ܒܰܕܡܽܘܬܳܟ ܠܟܰܪܣܗܽܘܢ . ܐܶܠܐ ܐܰܝܟ ܒܢ̈ܰܝ ܚܺܐܪ̈ܶܐ ܠܣܽܘܢܩܳܢܐ ܒܰܠܚܽܘܕ . ܫܳܩܠܺܝܢ ܡܳܙܽܘܢܐ . ܠܐ ܬܶܣܰܒ ܡܶܢܗܽܘܢ ܒܰܠܚܽܘܕ . ܗܳܝ ܕܡܶܛܽܠ ܣܽܘܢܩܳܢܐ ܐܶܬܬܰܚܬܺܝܘ ܠܡܶܐܟܽܘܠܬܐ . ܐܶܠܐ ܚܽܘܪ ܐܳܦ ܒܥܳܢܘܳܝܽܘܬܗܽܘܢ . ܘܶܐܬܒܰܩܳܐ ܒܙܰܒܢܐ ܡܬܺܝܚܐ ܕܰܢܙܺܝܪܽܘܬܗܽܘܢ . ܘܰܕܟܰܕ ܐܳܟܠܺܝܢ ܠܰܘ ܪܶܓܬܐ ܡܫܰܡܠܶܝܢ ܐܶܠܐ ܣܽܘܢܩܳܢܐ . ܐܚܪܺܬܐ ܗ̣ܝ ܓܶܝܪ ܕܐܢܳܫ ܢܶܐܟܽܘܠ ܠܪܶܓܬܐ . ܘܰܐܚܪܺܬܐ ܗ̣ܝ ܕܢܶܣܬܰܝܒܰܪ ܠܣܽܘܢܩܳܢܐ . ܗܰܘ ܓܶܝܪ ܕܰܠܣܽܘܢܩܳܢܶܗ ܠܳܥܶܣ . ܠܢܰܦܫܶܗ ܐܳܟܶܠ ܘܠܰܘ ܠܦܰܓܪܶܗ . ܒܗܳܝ ܕܰܡܬܰܪܣܶܐ ܦܰܓܪܶܗ ܆ ܐܰܝܟ ܕܢܶܫܬܟܰܚ ܒܟܽܠ ܥܶܕܳܢ ܥܬܺܝܕܐ ܘܰܡܛܰܝܒܐ ܇ ܠܢܰܦܫܐ ܕܒܳܥܝܐ ܠܶܗ . ܗܽܘ ܕܶܝܢ ܕܰܒܪܶܓܬܐ ܐܳܟܶܠ ܆ ܠܦܰܓܪܶܗ ܐܺܝܬܶܝܗ̇ ܡܶܐܟܽܘܠܬܶܗ ܆ ܘܠܰܘ ܠܢܰܦܫܶܗ . ܐܳܦܠܐ ܓܶܝܪ ܣܳܠܩܐ ܥܰܠ ܠܶܒܶܗ ܕܺܐܝܬ ܒܶܗ ܟܝܳܢܐ ܪܽܘܚܳܢܐ . ܐܶܠܐ ܐܰܝܟ ܕܡܶܢ ܪܽܘܚܩܐ ܒܰܠܚܽܘܕ . ܫܳܡܰܥ ܡܶܢ ܡܶܠܬܐ ܕܰܐܚܪ̈ܳܢܶܐ ܕܺܐܝܬ ܒܶܗ ܢܰܦܫܐ . ܡܺܝܬܳܐ ܗ̣ܝ ܓܶܝܪ ܢܰܦܫܶܗ ܕܝܰܥܢܐ . ܘܟܰܕ ܐܺܝܬܶܝܗ̇ ܒܶܗ ܆ ܐܰܝܟ ܗܰܘ ܕܠܐ ܐܺܝܬܶܝܗ̇ . ܡܐ ܓܶܝܪ ܕܒܰܚܕܐ ܡܶܢ ܗܳܠܶܝܢ ܕܺܝܠܳܗ̇ ܠܐ ܡܶܬܬܙܺܝܥܐ ܐܰܘ ܣܳܥܪܐ ܐܰܘ ܥܳܒܕܐ ܆ ܐܶܠܐ ܡܰܝܺܝܬܐ ܗܝ ܠܟܽܠܗܽܘܢ ܙܰܘ̈ܥܶܐ ܕܺܝܕܰܥܬܐ ܆ ܘܟܽܠܶܗ ܗܽܘܦܳܟܐ ܘܕܽܘܒܳܪܐ ܕܦܰܓܪܐ ܗܘ ܒܰܠܚܽܘܕ ܆ ܠܐ ܗܐ ܐܰܝܟ ܗܰܘ ܕܟܰܕ ܐܺܝܬܶܝܗ̇ ܠܐ ܐܺܝܬܶܝܗ̇ ܆ ܘܟܰܕ ܥܳܡܪܐ ܒܦܰܓܪܐ ܆ ܕܠܐ ܐܺܝܬܶܝܗ̇ ܒܓܰܘܶܗ ܡܶܣܬܰܒܪܐ ܆ ܦܰܓܪܐ ܓܶܝܪ ܡܶܢ ܬܰܪ̈ܬܶܝܢ ܡܶܬܺܝܕܰܥ ܡܶܢ ܚܙܳܬܶܗ ܆ ܘܡܶܢ ܥܒ̈ܳܕܰܘܗܝ . ܢܰܦܫܐ ܕܶܝܢ ܒܰܠܚܽܘܕ ܡܶܢ ܥܒ̈ܳܕܶܝܗ̇ ܡܶܬܝܰܕܥܐ . ܡܶܛܽܠ ܕܰܟܝܳܢܳܗ̇ ܠܓܰܘ ܡܶܢ ܚܙܳܬܐ ܗܘ . ܘܡܶܢ ܗܳܪܟܐ ܆ ܘܳܐܦ ܟܰܕ ܐܺܝܬ ܒܶܗ ܢܰܦܫܐ ܒܝܰܥܢܐ ܆ ܐܰܝܟ ܕܡܶܢ ܠܘܳܬ ܥܳܒܽܘܕܐ ܆ ܠܐ ܐܺܝܬܶܝܗ̇ ܒܶܗ ܐܰܝܟ ܕܡܶܢ ܨܶܒܝܳܢܶܗ . ܡܶܛܽܠ ܕܰܥܒ̈ܳܕܶܐ ܕܡܶܢܗܽܘܢ ܡܶܬܝܰܕܥܐ ܕܺܐܝܬܶܝܗ̇ ܆ ܠܐ ܫܟܺܝܚܺܝܢ ܠܘܳܬܶܗ . ܩܳܒܠܐ ܗܳܟܺܝܠ ܆ ܘܰܡܒܰܓܢܳܐ ܥܠܰܘܗܝ ܢܰܦܫܐ ܕܝܰܥܢܐ . ܐܳܦܶܢ ܗܽܘ ܒܒܽܘܓܳܢܳܗ̇ ܠܐ ܡܰܪܓܶܫ ܇ ܡܶܛܽܠ ܕܡܺܝܬܰܐ ܗ̣ܘ ܠܳܗ̇ . ܐܰܝܟ ܕܢܳܩܶܦ ܓܶܝܪ ܓܽܘܫܡܐ ܚܰܝܳܐ ܠܡܺܝܬܐ ܟܰܕ ܠܐ ܡܰܪܓܶܫ ܒܶܗ ܆ ܗܳܟܰܢܐ ܢܰܩܺܝܦܐ ܢܰܦܫܶܗ ܕܝܰܥܢܐ ܠܦܰܓܪܶܗ ܇ ܟܰܕ ܠܐ ܪܓܺܝܫ ܒܳܗ̇ . ܫܠܰܕܐ ܓܶܝܪ ܛܥܺܝܢܐ ܘܡܶܬܟܰܪܟܐ . ܕܚܳܝܳܐ ܒܰܠܚܽܘܕ ܠܰܖ̈ܓܺܝܓܳܬܐ ܘܠܰܘ ܠܳܗ̇ . ܘܟܰܕ ܟܽܠܗܽܘܢ ܚܰܫܑ̈ܶܐ ܐܰܝܟ ܕܶܐܡܪܶܬ ܫܳܘܶܝܢ ܠܥܶܕܠܳܝܐ ܒܡܶܠܬܐ ܕܟܺܐܢܽܘܬܐ ܆ ܝܰܬܺܝܪ ܡܶܢ ܟܽܠܗܽܘܢ ܥܕܺܝܠ ܚܰܫܳܐ ܗܳܢܐ ܡܶܢ ܘܳܠܺܝܬܐ ܆ ܠܰܘ ܒܰܠܚܽܘܕ ܡܶܛܽܘܠ ܗܳܝ ܕܺܐܝܬܰܘܗܝ ܣܰܩܽܘܒܠܐ ܕܺܝܕܰܥܬܐ ܆ ܐܶܠܐ ܘܰܒܥܶܠܕܒܳܒܰܐ ܗܘ ܬܽܘܒ ܕܰܐܠܳܗܳܐ ܀ ܒܰܪܢܳܫܐ ܓܶܝܪ ܕܰܡܫܰܦܰܠ ܬܚܶܝܬ ܚܰܝ̈ܶܐ ܒܰܛܺܝ̈ܠܶܐ ܕܪܶܚܡܰܬ ܟܰܪܣܐ ܆ ܠܐ ܠܥܳܠܡܐ ܆ ܘܠܐ ܠܰܐܠܳܗܳܐ ܚܳܫܶܒ ܒܡܶܕܶܡ . ܘܠܐ ܚܰܕ ܡܶܢܗܽܘܢ ܡܩܰܒܶܠ ܠܶܗ . ܡܶܛܽܘܠ ܕܰܠܥܳܠܡܐ ܟܰܫܺܝܪܽܘܬܐ ܡܶܬܒܰܥܝܐ . ܘܰܐܠܳܗܳܐ ܬܽܘܒ ܆ ܥܰܡ̈ܠܶܐ ܘܽܐܘ̈ܠܨܳܢܶܐ ܘܕܰܟܝܽܘܬ ܢܰܦܫܐ ܒܳܥܶܐ ܡܶܢ ܒܢ̈ܰܝ ܐܢܳܫܐ . ܘܶܐܢ ܗܳܠܶܝܢ ܠܰܝܬ ܒܶܗ ܆ ܠܐ ܡܩܰܒܶܠ ܠܶܗ . ܝܰܥܢܽܘܬܐ ܓܶܝܪ ܣܰܩܽܘܒܠܐ ܗܝ ܕܗܳܠܶܝܢ . ܘܥܳܪܩܐ ܡܶܢ ܥܰܡ̈ܠܶܐ ܘܡܶܢ ܐܽܘ̈ܠܨܳܢܶܐ . ܘܰܕܐܢܳܫ ܒܡܶܠܬܐ ܢܶܫܬܰܥܶܐ ܥܰܠ ܒܺܝܫܬܐ ܗܳܕܶܐ ܕܪܶܚܡܰܬ ܟܰܪܣܐ ܆ ܣܳܒܰܪ ܐܢܐ ܕܠܐ ܡܶܫܟܰܚ . ܝܰܬܺܝܪܳܐܺܝܬ ܕܶܝܢ ܐܰܝܢܐ ܕܠܐ ܢܰܣܺܝ ܐܶܢܽܘܢ ܠܚܰܫ̈ܶܝܗ̇ . ܨܰܘܡܐ ܓܶܝܪ ܒܥܶܠܕܒܳܒܳܗ̇ ܗܘ . ܘܫܶܡܥܐ ܕܥܳܢܘܳܝܽܘܬܐ ܘܰܢܙܺܝܪܽܘܬܐ ܆ ܡܰܪܗܶܒ ܘܰܡܕܰܘܶܕ ܠܳܗ̇ . ܠܡܶܕܶܡ ܓܶܝܪ ܐܚܪܺܝܢ ܠܐ ܚܰܝ ܝܰܥܢܐ ܆ ܐܶܠܐ ܐܶܢ ܒܰܠܚܽܘܕ ܠܗܳܕܶܐ ܕܢܶܬܕܰܒܰܪ ܐܰܝܟ ܚܰܝ̈ܘܳܬܐ . ܘܟܰܕ ܐܺܝܬܰܘܗܝ ܒܰܥܒܳܕܐ ܆ ܐܶܢ ܐܢܳܫ ܢܶܩܪܶܝܘܗܝ ܗܳܟܰܢܐ ܒܰܫܡܐ ܆ ܚܳܡܬܐ ܠܶܗ . ܘܠܐ ܡܶܣܬܰܟܰܠ ܣܰܟܠܐ : ܕܗܰܘ ܡܶܕܶܡ ܕܰܐܚܪܺܢܐ ܒܡܶܠܬܐ ܐܳܡܰܪ ܠܶܗ ܇ ܠܘܳܬܶܗ ܕܺܝܠܶܗ ܒܰܥܒܳܕܐ ܫܟܺܝܚ ܇ ܘܠܰܘ ܐܚܪܺܢܐ ܡܨܰܚܶܐ ܠܶܗ ܇ ܐܶܠܐ ܗܽܘ ܩܢܽܘܡܶܗ ܐܺܝܬܰܘܗܝ ܨܽܘܚܺܝܬܐ . ܡܳܐ ܓܶܝܪ ܕܡܶܢܶܗ ܡܶܫܬܰܩܠܳܢ ܨܽܘܚ̈ܝܳܬܶܗ ܆ ܘܗܽܘ ܩܢܽܘܡܶܗ ܐܺܝܬܰܘܗܝ ܥܶܩܳܪܐ ܕܨܰܥܪ̈ܰܘܗܝ ܆ ܒܡܰܢܽܘ ܐܺܝܬ ܠܶܗ ܠܕܳܘܝܐ ܕܢܶܬܥܰܕܰܠ ܆ ܘܰܐܝܟܰܢܐ ܢܶܪܫܶܐ ܠܗܳܢܽܘܢ ܕܰܡܡܰܠܠܺܝܢ ܒܶܗ̇ . ܕܗܳܐ ܗܽܘ ܣܳܡ ܢܰܦܫܶܗ ܒܡܶܨܥܰܬ ܓܰܘܳܐ ܇ ܕܢܶܗܘܶܐ ܡܰܡܠܠܐ ܠܰܐܚܪ̈ܳܢܶܐ . ܟܽܠܢܳܫ ܓܶܝܪ ܒܶܗ ܪܳܢܶܐ . ܘܟܽܠܢܳܫ ܥܠܰܘܗܝ ܡܡܰܠܶܠ . ܚܰܕ ܡܰܦܛܰܪ ܣܶܦܬܐ ܐܚܪܺܢܐ ܆ ܪܳܡܶܙ ܒܥܰܝܢܶܗ . ܘܰܐܚܪܺܢܐ ܡܚܰܘܶܐ ܒܨܶܒܥܶܗ . ܘܰܐܚܪ̈ܳܢܶܐ ܡܠܰܚܫܺܝܢ ܘܰܡܬܰܢܶܝܢ ܪܰܦܝܽܘܬܶܗ . ܡܰܫܺܝ ܠܳܗ̇ ܕܶܝܢ ܠܢܰܦܫܶܗ ܕܝܰܥܢܐ ܡܶܢ ܡܣܰܝܒܪ̈ܶܐ . ܘܟܰܕ ܛܳܒ ܗܳܠܶܝܢ ܟܽܠܗܶܝܢ ܓܕܺܝ̈ܫܳܢ ܠܶܗ ܆ ܡܣܰܝܒܰܪ ܘܚܳܕܶܐ . ܟܰܕ ܥܒܺܝܕ ܠܶܗ ܒܽܘܝܳܐܳܐ ܒܰܠܚܽܘܕ ܆ ܢܝܳܚܐ ܕܟܰܪܣܶܗ . ܘܠܐ ܡܶܬܒܰܝܰܢ ܚܰܣܺܝܪ ܪܶܥܝܳܢܐ ܇ ܕܡܶܟܺܝܠ ܕܰܒܟܽܠ ܓܰܒܺܝ̈ܢ ܥܰܡܠܐ ܘܰܫܚܳܩܐ ܦܳܓܰܥ ܒܶܗ̇ . ܢܩܰܒܶܠ ܥܠܰܘܗܝ ܕܢܶܛܥܰܢ ܥܰܡ̈ܠܶܝܗ̇ ܕܥܳܢܘܳܝܽܘܬܐ ܆ ܝܰܬܺܝܪ ܡܶܢ ܚܶܣ̈ܕܶܝܗ̇ ܕܪܶܚܡܰܬ ܟܰܪܣܐ . ܐܶܢ ܨܶܝܕ ܪܰܦܝܽܘܬܐ ܗܳܟܺܝܠ ܘܶܐܢ ܠܘܳܬ ܥܳܢܘܳܝܽܘܬܐ ܆ ܡܶܢ ܟܽܘܠ ܓܰܒܺܝ̈ܢ ܠܶܐܘܬܐ ܦܳܓܥܐ ܒܶܗ ܒܒܰܪܢܳܫܐ . ܦܰܩܳܚ ܓܶܝܪ ܠܰܡܣܰܝܒܳܪܽܘ ܥܰܡ̈ܠܶܐ ܥܰܡ ܩܽܘ̈ܠܳܣܶܐ ܠܘܳܬ ܥܳܢܘܳܝܽܘܬܐ ܇ ܝܰܬܺܝܪ ܡܶܢ ܕܰܢܣܰܝܒܰܪ ܠܶܐܘܬܐ ܥܰܡ ܚܶܣ̈ܕܶܐ ܘܨܰܥܪ̈ܶܐ ܠܘܳܬ ܝܰܥܢܽܘܬܐ . ܐܶܠܐ ܗܽܘ ܓܶܝܪ ܐܳܦ ܝܰܥܢܐ ܝܰܬܺܝܪ ܡܶܢ ܥܳܢܘܳܝܐ . ܠܰܘ ܕܰܢܟܰܒܶܫ ܐܖ̈ܓܺܝܓܳܬܶܗ ܆ ܐܶܠܐ ܕܰܢܫܰܡܶܫ ܐܖ̈ܓܺܝܓܳܬܶܗ . ܘܠܰܘ ܕܢܶܩܢܶܐ ܡܣܰܝܒܪܳܢܽܘܬܐ ܆ ܐܶܠܐ ܕܢܶܦܠܰܚ ܥܰܒܕܽܘܬܐ ܠܟܰܪܣܶܗ . ܘܠܰܘ ܕܰܢܚܰܡܣܶܢ ܒܽܐܘ̈ܠܨܳܢܶܐ ܕܰܦܐܶܝܢ ܠܰܚܠܺܝܨܽܘܬܐ ܆ ܐܶܠܐ ܕܰܢܫܰܡܶܫ ܟܰܕ ܬܥܺܝܫ ܘܠܐ ܐܖ̈ܓܺܝܓܳܬܳܗ̇ ܕܪܰܦܝܽܘܬܐ . ܐܰܘ ܟܰܕ ܡܟܰܢܶܫ ܘܡܰܝܬܶܐ ܠܶܗ ܡܠܽܘܐܐ ܕܰܪ̈ܓܺܝܓܳܬܶܗ ܆ ܐܰܝܟ ܬܽܘܚܳܕܐ ܕܡܶܬܟܰܢܰܫ ܠܢܽܘܪܐ ܆ ܐܰܘ ܟܰܕ ܛܳܥܶܢ ܝܽܘܩܪܗܶܝܢ ܕܡܶܐܟ̈ܠܳܬܐ ܡܶܢ ܒܳܬܰܪ ܕܡܶܣܬܰܝܒܰܪ ܠܗܶܝܢ . ܡܶܛܽܠ ܕܝܰܬܺܝܪ ܡܶܢ ܐܰܒܳܪܐ ܠܟܰܬܦܐ ܛܳܥܢܽܘܬܐ ܇ ܝܰܩܺܝܖ̈ܳܢ ܡܶܐܟ̈ܠܳܬܐ ܠܟܰܪܣܐ ܐܳܟܽܘܠܬܐ ܆ ܘܒܰܪܫܳܥܬܶܗ ܕܐܢܳܫ ܠܒܰܪ ܡܶܢ ܛܶܟܣܐ ܢܶܣܬܰܝܒܰܪ ܆ ܝܽܘܩܪܐ ܟܳܫ̈ܝܳܢ ܥܰܠ ܟܽܠܶܗ . ܘܢܳܫܺܝܢ ܟܽܠܗܽܘܢ ܗܰܕ̈ܳܡܰܘܗܝ . ܘܬܳܚܶܒ ܚܰܝܠܐ ܕܪ̈ܶܓܫܰܘܗܝ . ܘܚܳܫܶܟ ܒܣܰܓܺܝܐܽܘܬ ܪܶܕܝܐ ܕܪܰܛܺܝܒܽܘܬܐ ܆ ܐܳܦ ܚܙܳܝܳܗ̇ ܕܥܰܝܢܐ . ܘܝܳܩܰܪ ܬܽܘܒ ܐܳܦ ܫܶܡܥܳܗ ܕܶܐܕܢܐ . ܘܡܶܬܚܰܓܪܐ ܡܶܠܬܶܗ ܕܠܶܫܳܢܐ . ܘܥܳܡܛܐ ܬܰܪܥܺܝܬܐ ܡܰܒܽܘ̈ܥܶܐ ܕܡ̈ܶܠܶܐ . ܡܶܬܕܰܘܰܕ ܗܰܘܢܐ ܩܽܘܒܰܪܢܺܝܛܳܗ̇ ܕܚܶܟܡܬܐ . ܡܶܬܥܰܪܩܰܠ ܘܡܶܬܬܩܶܠ ܐܳܦ ܪܶܕܝܳܗ̇ ܕܡܶܠܬܐ . ܙܳܝ̈ܥܳܢ ܫܳܪ̈ܝܳܬܐ ܡܶܢ ܕܽܘ̈ܟܝܳܬܗܶܝܢ . ܖ̈ܳܥܠܳܢ ܒܽܘܪ̈ܟܶܐ ܘܪ̈ܳܐܬܳܢ ܐܺܝ̈ܕܰܝܳܐ . ܘܟܽܠܶܗ ܥܰܡ ܟܽܘܠܶܗ ܡܳܐܢܐ ܕܰܩܢܽܘܡܶܗ ܕܝܰܥܢܐ ܆ ܡܶܬܚܰܠܚܰܠ ܘܒܳܠܶܐ ܕܠܐ ܒܙܰܒܢܶܗ . ܡܶܢ ܣܰܓܺܝܐܽܘܬ ܝܽܘܩܪܐ ܕܡܶܐܟ̈ܠܳܬܐ ܕܡܰܛܥܶܢ ܠܶܗ . ܣܰܓܺܝ̈ܐܺܝܢ ܗܳܟܺܝܠ ܘܠܐ ܡܶܬܡܢܶܝܢ ܟܺܐܒ̈ܶܐ ܆ ܕܡܶܬܝܰܠܕܺܝܢ ܡܶܢ ܣܰܓܺܝܐܽܘܬ ܡܶܐܟܽܘܠܬܐ . ܘܠܐ ܥܳܒܕܐ ܥܳܢܘܳܝܽܘܬܐ ܟܺܐܒܐ ܒܓܰܘ ܓܽܘܫܡܐ ܇ ܐܰܝܟ ܡܶܕܶܡ ܕܥܳܒܕܳܐ ܝܰܥܢܽܘܬܐ . ܒܦܰܪܨܽܘܦܐ ܓܶܝܪ ܕܠܐ ܢܶܬܟܰܪܗܽܘܢ ܝܰܥ̈ܢܶܐ ܐܰܝܟ ܕܳܐܡܪܺܝܢ ܇ ܝܳܗܒܺܝܢ ܢܰܦܫܗܽܘܢ ܠܡܶܐܟ̈ܠܳܬܐ . ܘܠܐ ܪܓܺܝܫܺܝܢ ܣܰܟ̈ܠܶܐ ܕܗܳܝ ܕܥܳܪܩܺܝܢ ܡܶܢܳܗ̇ ܇ ܗܺܝ ܦܳܓܥܐ ܒܗܽܘܢ . ܒܰܐܬܪܐ ܓܶܝܪ ܕܪܳܗܛܺܝܢ ܕܢܶܣܒܽܘܢ ܡܶܢܶܗ ܚܽܘܠܡܳܢܐ . ܒܶܗ ܡܶܫܟܚܺܝܢ ܠܶܗ ܠܟܽܘܪܗܳܢܐ ܩܕܳܡܰܝܗܽܘܢ . ܘܰܐܝܟܐ ܕܒܳܥܶܝܢ ܕܢܶܓܗܽܘܢ ܡܶܢ ܟܺܐܒ̈ܶܐ . ܬܰܡܳܢ ܡܶܬܟܰܢܫܺܝܢ ܠܗܽܘܢ ܟܽܘܪ̈ܗܳܢܶܐ . ܡܰܢܽܘ ܓܶܝܪ ܕܠܐ ܝܳܕܰܥ ܇ ܕܰܒܨܺܝܪܽܘܬ ܡܶܐܟܽܘܠܬܐ ܥܰܡ ܣܰܝܒܳܪܬܐ ܢܳܚܽܘܒܬܐ ܆ ܚܽܘܠܡܳܢܐ ܝܳܗܒܺܝܢ ܠܓܽܘܫܡܐ . ܝܰܬܺܝܪܳܐܺܝܬ ܕܶܝܢ ܆ ܡܳܐ ܕܢܰܩܺܝܦ ܠܗܶܝܢ ܐܳܦ ܥܰܡܠܐ ܕܰܡܫܽܘܚܬܐ . ܘܥܰܠ ܡܶܠܬܐ ܗܳܕܶܐ ܣܳܗܶܕ ܐܳܦ ܝܽܘܠܦܳܢܐ ܕܳܐܣܰܘ̈ܳܬܐ ܇ ܗܳܠܶܝܢ ܕܗܶܢܽܘܢ ܐܺܝܬܰܝܗܽܘܢ ܝܳܕܽܘ̈ܥܶܐ ܛܳܒ ܡܶܢ ܟܽܘܠܗܶܝܢ ܐܽܘܡܳܢ̈ܘܳܬܐ ܇ ܕܚܽܘܠܡܳܢܶܗ ܘܰܕܟܽܘܪܗܳܢܶܗ ܕܓܽܘܫܡܐ . ܗܳܢܰܘ ܕܶܝܢ ܕܗܽܘ ܝܽܘܠܦܳܢܗܽܘܢ ܐܽܘܡܳܢܽܘܬܐ ܗܳܝ ܕܰܠܩܽܘܝܳܡܶܗ ܕܓܽܘܫܡܐ ܐܶܫܬܰܟܚܰܬ . ܗܶܢܽܘܢ ܕܶܝܢ ܗܳܠܶܝܢ ܐܶܢ ܢܶܫܬܰܐܠܽܘܢ ܆ ܒܟܽܠܙܒܰܢ ܥܰܠ ܒܨܺܝܪܽܘܬ ܡܶܐܟܽܘܠܬܐ ܡܦܰܩܕܺܝܢ . ܘܥܰܡ ܗܳܕܶܐ ܆ ܐܳܦ ܕܰܗܘܳܬ ܢܳܚܽܘܒܐ ܣܰܝܒܳܪܬܶܗ ܕܒܰܪ ܐܢܳܫܐ . ܘܡܶܢ ܡܰܫܬܝܐ ܕܚܰܡܪܐ ܣܰܓܺܝܳܐܐ ܓܡܺܝܪܳܐܺܝܬ ܡܙܰܗܪܺܝܢ . ܐܶܢ ܕܶܝܢ ܡܰܦܣܺܝܢ ܠܐܢܳܫ ܕܢܶܫܬܶܐ ܡܶܛܽܠ ܣܽܘܢܩܳܢܐ ܆ ܬܳܒܪܺܝܢ ܠܶܗ ܠܚܰܝܠܶܗ ܒܡܰܝ̈ܳܐ ܣܰܓܺܝ̈ܶܐܐ ܆ ܘܟܶܢ ܝܳܗܒܺܝܢ ܠܶܗ . ܠܫܳܩܽܘܬܐ . ܡܶܢ ܒܶܛܠܳܢܐ ܕܶܝܢ . ܡܰܠܝܳܐܺܝܬ ܡܦܰܩܕܺܝܢ ܕܐܢܳܫ ܢܶܙܕܗܰܪ . ܘܢܰܚܶܒ ܠܶܐܘܬܐ ܆ ܘܢܶܬܒܥܶܐ ܒܦܽܘܠܚܳܢܐ . ܘܰܒܟܽܘܠ ܐܶܣ̈ܟܺܡܺܝܢ ܆ ܒܕܽܘܪ̈ܳܫܶܐ ܕܩܰܪܺܝܒ ܠܗܽܘܢ ܥܰܡܠܐ ܇ ܢܳܛܪܺܝܢ ܚܽܘܠܡܳܢܐ ܕܦܰܓܪܐ ܕܰܒܢ̈ܰܝ ܐܢܳܫܐ . ܘܗܳܠܶܝܢ ܐܰܝܟ ܕܳܐܡܪܺܝܢ ܗܳܢܽܘܢ ܆ ܕܠܐ ܠܰܡ ܢܶܬܡܠܽܘܢ ܫܶܪ̈ܝܳܢܰܘܗܝ ܕܦܰܓܪܐ ܟܽܘܡܳܣ ܚܰܝܳܐ ܇ ܕܗܳܘܶܐ ܡܶܢ ܣܰܓܺܝܐܽܘܬ ܡܶܐܟܽܘܠܬܐ ܇ ܘܢܶܣܬܰܟܪܽܘܢ ܘܠܐ ܢܶܥܒܰܪ ܒܗܽܘܢ ܐܰܡܺܝܢܳܐܺܝܬ ܚܰܝܠܐ ܚܰܝܐ ܕܣܰܝܒܳܪܬܐ ܇ ܗܰܘ ܕܺܐܝܬܰܘܗܝ ܡܚܰܝܠܳܢܶܗ ܕܓܽܘܫܡܐ . ܣܺܝܡܐ ܠܗܽܘܢ ܕܶܝܢ ܒܡܰܟܬܒܳܢܽܘܬܗܽܘܢ ܐܳܦ ܗܳܕܶܐ . ܕܥܶܠܬܐ ܕܟܽܠܗܽܘܢ ܟܺܐܒ̈ܶܐ ܕܦܰܓܪܐ . ܡܶܐܟܽܘܠܬܐ ܗܳܘܝܐ . ܘܶܐܢ ܬܽܘܒ ܢܶܓܕܰܫ ܘܡܶܢ ܥܶܠ̈ܠܳܬܐ ܐܚܪ̈ܳܢܝܳܬܐ ܢܶܬܝܰܠܕܽܘܢ . ܗܺܝ ܡܶܐܟܽܘܠܬܐ ܐܶܢ ܬܶܣܓܶܐ ܡܪܰܒܝܳܢܺܝܬܐ ܗܳܘܝܐ ܠܗܽܘܢ . ܘܟܳܠܝܐ ܡܶܢܗܽܘܢ ܓܡܺܝܪܳܐܺܝܬ ܥܽܘܕܪ̈ܳܢܶܐ ܕܳܐܣܝܽܘܬܐ . ܥܰܡܳܗ̇ ܕܶܝܢ ܕܡܶܠܬܐ ܕܳܐܣܰܘ̈ܳܬܐ ܆ ܙܳܕܶܩ ܐܳܦ ܠܰܢ ܐܰܝܟ ܚܰܟܺܝ̈ܡܶܐ ܕܢܶܣܬܰܟܰܠ ܡܶܢ ܢܶܣܝܳܢܐ ܆ ܕܥܶܠܬܐ ܕܟܽܠܗܶܝܢ ܒܺܝ̈ܫܳܬܐ ܆ ܘܟܺܐܒ̈ܶܐ ܘܟܽܘܪ̈ܗܳܢܶܐ ܕܦܰܓܪܐ ܆ ܡܶܢ ܝܰܬܺܝܪܽܘܬ ܡܶܐܟܽܘܠܬܐ ܗܳܘܶܝܢ . ܘܶܐܢ ܨܳܒܶܝܬ ܐܶܬܒܰܩܳܐ ܒܥܰܬܺܝܪ̈ܶܐ ܘܡܶܣ̈ܟܺܢܶܐ . ܘܒܰܡܢ̈ܳܚܶܐ . ܘܒܰܡܛܰܪ̈ܦܶܐ . ܘܰܒܒܰܛܺܝ̈ܠܶܐ ܘܒܰܥܡܺܝ̈ܠܶܐ . ܘܰܚܙܺܝ ܕܡܰܢ ܢܛܺܝܪ ܓܽܘܫܡܶܗ ܒܫܰܪܺܝܪܽܘܬܐ ܆ ܘܰܕܡܰܢ ܣܰܓܺܝ̈ܐܺܝܢ ܘܰܣܒܺܝ̈ܣܺܝܢ ܟܽܘܪ̈ܗܳܢܶܐ . ܘܥܰܡ ܣܰܓܺܝܐܽܘܬܗܽܘܢ ܥܳܣܩܺܝܢ ܐܳܦ ܠܳܐܣܝܽܘܬܗܽܘܢ . ܠܰܘ ܕܥܰܬܺܝܪ̈ܶܐ ܆ ܠܰܘ ܕܗܳܠܶܝܢ ܕܡܶܨܛܰܪ̈ܝܳܢ ܟܰܪ̈ܣܳܬܗܽܘܢ ܡܶܢ ܐܽܘܟܠܐ ܣܰܓܺܝܳܐܐ ܆ ܠܰܘ ܕܗܳܠܶܝܢ ܕܡܶܢ ܩܕܳܡ ܕܰܢܦܰܫܪܽܘܢ ܘܰܢܣܰܦܩܽܘܢ ܐܽܘܟܠܐ ܩܰܕܡܳܝܐ ܆ ܡܶܣܬܰܪܗܒܺܝܢ ܠܰܐܚܪܺܢܐ ܡܶܛܽܠ ܝܰܥܢܽܘܬܗܽܘܢ ܆ ܕܗܳܠܶܝܢ ܐܺܝܬܰܝܗܽܘܢ ܟܽܘܪ̈ܗܳܢܶܐ ܥܰܣ̈ܩܐ ܘܥ̈ܰܛܠܶܐ . ܘܗܳܢܰܐ ܗ̣ܘ ܐܰܓܪܐ ܕܝܳܗܒܐ ܠܗܽܘܢ ܝܰܥܢܽܘܬܗܽܘܢ . ܐܳܦ ܫܳܘܶܝܢ ܓܶܝܪ ܕܗܳܢܐ ܦܽܘܪܥܳܢܐ ܢܩܰܒܠܽܘܢ ܇ ܡܶܢ ܗܳܝ ܡܳܪܬܐ ܕܥܰܘܠܐ ܕܰܡܫܰܡܫܺܝܢ ܠܳܗ̇ . ܠܗܽܘܢ ܟܺܐܒ ܐܺܝ̈ܕܶܐ ܘܟܺܐܒ ܪ̈ܶܓܠܶܐ . ܠܗܽܘܢ ܥܒ̈ܳܝܶܐ ܘܫܽܘܚ̈ܢܶܐ ܕܗܳܘܶܝܢ ܡܶܢ ܝܰܬܺܝܪܽܘܬܶܗ ܕܦܰܓܪܐ . ܠܗܽܘܢ ܪܶܥܠܐ ܕܗܰܕ̈ܳܡܶܐ ܘܢܰܘܕܐ ܕܪܺܝܫܐ . ܘܰܟܪܺܝܗܽܘܬܐ ܕܡܳܐܢ̈ܰܝ ܓܰܘܳܐ ܥܰܡ ܫܰܪܟܐ ܕܽܐܘ̈ܠܨܳܢܶܐ ܐܚܪ̈ܳܢܶܐ ܇ ܕܡܶܢܳܗ̇ ܕܗܳܕܶܐ ܐܰܪܰܥ ܠܗܽܘܢ ܝܳܥܶܝܢ ܟܽܘ̈ܒܶܐ . ܠܗܽܘܢ ܛܽܘܒܳܥܐ ܕܫܶܢܬܐ ܒܟܽܠ ܥܶܕܳܢ . ܠܗܽܘܢ ܢܰܘܡܬܐ ܐܰܡܺܝܢܬܐ ܒܟܽܠܫܳܥܺܝ̈ܢ . ܠܗܽܘܢ ܝܽܘܩܪܐ ܕܟܽܠܶܗ ܦܰܓܪܐ ܘܥܽܘܛܳܫܐ ܘܦܽܘܘܳܩܐ ܬܟܺܝܒܐ . ܟܰܕ ܐܳܦ ܗܺܝ ܡܶܠܬܶܗ ܕܝܰܥܢܐ ܆ ܐܺܝܕܺܝܥܐ ܕܡܶܢ ܗܰܕ̈ܳܡܶܐ ܝܰܩܺܝܖ̈ܶܐ ܡܶܫܬܰܕܪܐ . ܘܡܶܢ ܬܰܪܥܺܝܬܐ ܕܰܡܛܰܒܥܐ ܒܓܰܘ ܒܶܣܪܐ ܡܶܬܝܰܠܕܐ . ܘܗܳܠܶܝܢ ܟܽܠܗܶܝܢ ܓܕܺܝ̈ܫܳܢ ܠܗܽܘܢ ܠܝܰܥ̈ܢܶܐ . ܟܰܕ ܛܳܒ ܐܰܡܺܝ̈ܢܺܝܢ ܡܩܰܪܒܺܝܢ ܣܽܘ̈ܡܳܟܶܐ ܐܚܪ̈ܳܢܶܐ ܠܦܰܓܪ̈ܰܝܗܽܘܢ ܇ ܢܽܘ̈ܦܳܨܶܐ ܘܕܽܘ̈ܟܳܝܶܐ ܘܦܽܘܪ̈ܣܶܐ ܐܚܪ̈ܳܢܶܐ ܕܥܽܘܕܪܳܢܶܗ ܕܦܰܓܪܐ ܇ ܘܰܫܒܳܩ ܕܡܳܐ ܘܣܰܡ̈ܡܳܢܶܐ ܡܢܰܦ̈ܨܳܢܶܐ ܆ ܘܡܰܣܚܽܘܬܐ ܬܟܺܝܒܬܐ . ܕܟܽܠ ܫܳܥ . ܘܰܠܗܳܠܶܝܢ ܟܽܠܗܽܘܢ ܦܽܘܪ̈ܣܶܐ ܕܥܽܘܕܪ̈ܳܢܶܐ ܙܳܟܝܐ ܣܰܓܺܝܐܽܘܬ ܡܶܐܟܽܘܠܬܐ ܆ ܘܒܳܪܝܐ ܠܗܽܘܢ ܒܓܽܘܫܡܗܽܘܢ ܟܺܐܒ̈ܶܐ ܥܰܣ̈ܩܶܐ ܆ ܘܟܽܘܪ̈ܗܳܢܶܐ ܥ̈ܰܛܠܶܐ . ܕܥܰܣܩܐ ܐܳܦ ܠܳܐܣܰܘ̈ܳܬܐ ܚܰܟܺܝ̈ܡܶܐ ܐܳܣܝܽܘܬܗܽܘܢ . ܡܶܣܟܺܢܐ ܕܶܝܢ ܕܰܡܕܰܒܰܪ ܚܰܝ̈ܰܘܗܝ ܒܥܰܡܠܐ ܘܰܒܠܶܐܘܬܐ ܆ ܩܢܶܐ ܚܽܘܠܡܳܢܐ ܕܓܽܘܫܡܐ . ܩܰܠܺܝܠ ܘܰܥܬܺܝܕ ܠܶܗ ܦܰܓܪܶܗ ܠܟܽܠ ܥܒܳܕ . ܠܐ ܬܳܠܶܐ ܒܶܗ ܝܽܘܩܪܐ ܕܝܰܬܺܝܪܽܘܬܐ . ܘܶܐܢ ܢܶܓܕܰܫ ܘܡܶܢܳܗ̇ ܬܽܘܒ ܕܡܶܐܟܽܘܠܬܶܗ ܢܳܚܽܘܒܬܐ ܒܠܐ ܐܺܝܕܰܥܬܶܗ ܝܰܬܺܝܪ ܡܶܢ ܡܫܽܘܚܬܐ ܢܶܣܬܰܝܒܰܪ ܆ ܦܽܘܠܚܳܢܐ ܕܥܰܡܠܶܗ ܡܩܰܒܶܠ ܠܶܗ ܒܰܪ ܫܳܥܬܶܗ ܠܝܽܘܩܪܐ ܕܡܶܐܟܽܘܠܬܶܗ ܆ ܟܰܕ ܥܒܺܝܕ ܠܶܗ ܥܰܡܠܶܗ ܐܳܣܝܐ ܐܰܡܺܝܢܐ . ܘܡܶܢܶܗ ܕܠܐ ܦܽܘܪܣܐ ܕܣܰܡ̈ܡܳܢܶܐ ܫܳܩܶܠ ܚܽܘܠܡܳܢܐ . ܐܰܝܢܰܘ ܕܶܝܢ ܐܳܣܝܐ ܕܗܳܟܰܢܐ ܝܳܕܰܥ ܕܢܰܚܠܶܡ ܓܽܘܫܡܐ ܇ ܐܰܝܟ ܡܐ ܕܡܰܚܠܶܡ ܠܶܗ ܦܽܘܠܚܳܢܐ ܕܥܰܡܠܐ . ܘܬܽܘܒ ܥܰܡ ܗܳܠܶܝܢ ܆ ܕܠܐ ܚܽܘܣܪ̈ܳܢܶܐ ܘܰܕܠܐ ܣܰܡ̈ܡܳܢܶܐ . ܠܰܘ ܐܰܝܟ ܐܳܣܝܐ ܇ ܠܒܰܪ ܡܶܢܶܗ ܫܳܩܶܠ ܥܰܡܠܐ ܣܰܡ̈ܡܳܢܶܐ ܘܰܡܩܰܪܶܒ ܥܽܘܕܪ̈ܳܢܶܐ . ܐܶܠܐ ܗܽܘ ܐܳܣܝܐ ܘܗܽܘ ܣܰܡܡܳܢܐ . ܘܗܽܘ ܥܳܨܽܘܒܐ . ܘܗܽܘ ܥܨܳܒܐ . ܘܗܽܘ ܡܰܚܠܡܳܢܐ . ܘܗܽܘ ܚܽܘܠܡܳܢܐ . ܡܶܢܶܗ ܘܒܶܗ ܐܺܝܬܰܘܗܝ ܥܽܘܕܪܳܢܐ . ܘܒܶܗ ܟܳܢܶܫ ܚܽܘܠܡܳܢܐ . ܕܟܽܠܗܽܘܢ ܗܰܕ̈ܳܡܶܐ ܀ ܒܗܳܢܐ ܗܳܟܺܝܠ ܕܥܳܪܩܐ ܡܶܢܶܗ ܪܰܦܝܽܘܬܐ ܆ ܡܶܛܽܠ ܪܶܚܡܰܬ ܢܝ̈ܳܚܶܐ ܆ ܒܶܗ ܡܶܣܟܺܢܽܘܬܐ ܡܶܫܟܚܐ ܚܽܘܠܡܳܢܐ . ܠܰܘ ܕܶܝܢ ܕܠܐ ܓܳܕܫܺܝܢ ܟܺܐܒ̈ܶܐ ܐܳܦ ܠܡܶܣ̈ܟܺܢܶܐ ܐܳܡܰܪ ܐܢܐ ܇ ܘܰܕܠܐ ܗܳܘܶܝܢ ܟܽܘܪ̈ܗܳܢܶܐ ܐܳܦ ܠܥܳܡ̈ܠܶܐ ܘܰܠܠܰܐܝ̈ܳܐ . ܐܶܠܐ ܕܣܰܓܺܝ̈ܐܺܝܢ ܟܺܐܒܰܝ̈ܗܽܘܢ ܕܥܰܬܺܝܪ̈ܶܐ ܆ ܘܥܳܣܩܺܝܢ ܠܳܐܣܝܽܘܬܗܽܘܢ . ܒܗܳܝ ܕܒܰܛܺܝܠܺܝܢ ܒܟܽܠܗܽܘܢ ܚܰܝ̈ܰܝܗܽܘܢ ܆ ܘܰܥܒܺܝܕܺܝܢ ܥܰܒ̈ܕܶܐ ܠܓܽܘܫܡܗܽܘܢ ܡܦܰܢܩܐ . ܐܰܘ ܟܰܕ ܡܫܰܡܫܺܝܢ ܐܖ̈ܓܺܝܓܳܬܶܗ ܆ ܐܰܘ ܟܰܕ ܒܳܨܪܺܝܢ ܡܶܢܶܗ ܝܰܬܺܝܪܽܘܬܐ ܆ ܐܰܘ ܟܰܕ ܡܰܚܠܡܺܝܢ ܟܺܐܒ̈ܶܐ ܕܡܶܬܝܰܠܕܺܝܢ ܡܶܢ ܡܰܠܝܽܘܬܐ . ܒܒܶܛܠܳܢܐ ܓܶܝܪ ܕܗܳܠܶܝܢ ܡܓܰܡܪܺܝܢ ܟܽܘܠܗܽܘܢ ܚܰܝܰܝ̈ܗܽܘܢ . ܘܰܠܒܰܪ ܡܶܢܗܽܘܢ ܠܐ ܪܓܺܝܫܺܝܢ ܕܺܐܝܬ ܡܶܕܶܡ ܐܚܪܺܝܢ . ܟܺܐܒܶܗ ܕܶܝܢ ܕܡܶܣܟܺܢܐ . ܩܰܠܺܝܠ ܠܳܐܣܝܽܘܬܶܗ . ܘܝܰܬܺܝܪܽܘܬܐ ܕܓܽܘܫܡܶܗ ܆ ܒܨܺܝܪܐ ܘܰܙܥܽܘܪܝܐ . ܘܩܰܠܺܝܠܳܐܺܝܬ ܡܩܰܒܶܠ ܚܽܘܠܡܳܢܐ ܇ ܡܶܢ ܣܰܡ̈ܡܳܢܶܐ ܕܡܶܬܩܰܪܒܺܝܢ ܠܶܗ . ܡܶܛܽܠ ܕܰܦܣܺܝ̈ܩܳܢ ܡܶܢܶܗ ܥܶܠ̈ܠܳܬܐ ܗܳܠܶܝܢ ܕܰܡܪ̈ܰܒܝܳܢ ܝܰܬܺܝܪܽܘܬܐ ܒܓܽܘܫܡܐ . ܘܶܐܢ ܗܳܠܶܝܢ ܗܳܟܰܢܐ ܐܺܝܬܰܝܗܶܝܢ ܆ ܡܰܢܽܘ ܕܠܐ ܢܰܚܒܺܝܗ̇ ܠܰܙܥܽܘܪܽܘܬ ܡܶܐܟܽܘܠܬܐ . ܗܳܝ ܕܺܐܝܬܶܝܗ̇ ܐܶܡܐ ܕܚܽܘܠܡܳܢܐ . ܐܶܠܐ ܡܦܳܣ ܐܢܐ ܆ ܕܰܠܝܰܥ̈ܢܶܐ ܗܳܠܶܝܢ ܝܰܬܺܝܖ̈ܳܬܐ ܚܫܺܝ̈ܒܳܢ . ܡܶܛܽܠ ܕܰܣܟܺܝܪܐ ܐܶܕܢܶܗ ܒܪܶܓܬܶܗ ܆ ܘܠܐ ܡܶܫܟܰܚ ܕܢܶܫܡܰܥ . ܝܽܘܠܦܳܢܐ ܚܠܺܝܡܐ . ܐܰܝܟ ܗܰܘ ܓܶܝܪ ܕܗܺܝ ܡܶܐܟܽܘܠܬܐ ܥܒܺܝܕܐ ܐܰܦ̈ܰܝ ܬܰܪܥܐ ܒܰܐܦ̈ܰܝ ܟܽܠܗܽܘܢ ܪ̈ܶܓܫܰܘܗܝ ܇ ܘܟܳܠܝܐ ܡܶܢܗܽܘܢ ܬܶܫܡܶܫܬܐ ܕܰܟܝܳܢܗܽܘܢ . ܘܡܰܢܽܘ ܕܠܐ ܢܶܒܟܶܐ ܥܰܠ ܗܳܢܐ ܇ ܕܡܰܣܪܰܚ ܒܫܰܦܠܽܘܬܶܗ ܥܒܳܕܐ ܫܰܦܺܝܪܐ ܕܰܐܠܳܗܳܐ . ܗܳܢܰܘ ܕܶܝܢ ܟܺܐܢܳܐܺܝܬ ܫܘܶܐ ܠܰܡܣܳܡ ܒܪܺܫܐ . ܠܰܘ ܒܰܠܚܽܘܕ ܡܶܛܽܠ ܗܳܝ ܕܰܡܫܰܡܶܫ ܐܖ̈ܓܺܝܓܳܬܶܗ ܆ ܘܡܰܪܓܶܙ ܠܰܐܠܳܗܳܐ ܒܳܗ̇ ܒܪܶܓܬܶܗ ܆ ܐܶܠܐ ܐܳܦ ܡܶܛܽܠ ܗܳܝ ܕܰܡܣܰܪܰܚ ܗܰܕ̈ܳܡܶܐ ܚܠܺܝ̈ܡܶܐ ܒܝܰܥܢܽܘܬܶܗ ܆ ܕܰܡܬܰܩܢܺܝܢ ܫܰܦܺܝܪ ܡܶܢ ܥܳܒܽܘܕܐ . ܗܰܘ ܓܶܝܪ ܕܰܒܥܶܠܰܬ ܝܰܥܢܽܘܬܶܗ ܡܚܰܒܶܠ ܗܰܕ̈ܳܡܶܐ ܕܦܰܓܪܶܗ ܆ ܗܳܢܐ ܫܰܘܬܳܦܶܗ ܗܽܘ ܕܩܳܛܽܘܠܐ . ܘܒܰܪ ܙܰܘܓܶܗ ܕܓܰܝܳܣܐ ܡܚܰܒܠܳܢܐ . ܘܫܳܠܡܐ ܐܳܦ ܥܠܰܘܗܝ ܗܳܝ ܕܰܟܬܺܝܒܐ ܒܢܳܡܽܘܣܐ ܇ ܕܟܽܠ ܩܳܛܽܘܠܐ ܢܶܬܩܛܶܠ ܇ ܘܰܕܦܳܣܶܩ ܗܰܕܳܡܐ ܕܚܰܒܪܶܗ ܢܶܬܦܣܶܩ ܗܰܕܳܡܶܗ . ܝܰܥܢܐ ܕܶܝܢ ܗܰܕ̈ܳܡܶܐ ܕܰܩܢܽܘܡܶܗ ܡܚܰܒܶܠ . ܘܰܒܩܰܠܺܝܠ ܩܰܠܺܝܠ ܡܰܘܒܶܕ ܘܰܡܓܰܡܰܪ ܚܰܝܠܐ ܕܓܽܘܫܡܶܗ ܘܰܕܗܰܕ̈ܳܡܰܘܗܝ . ܘܰܡܣܰܪܰܚ ܒܪܺܝܬܐ ܫܰܦܺܝܪܬܐ ܕܰܐܠܳܗܳܐ . ܘܣܳܬܰܪ ܒܶܢܝܳܢܐ ܕܦܰܓܪܶܗ ܆ ܕܩܰܕܶܡ ܨܶܒܝܳܢܐ ܕܰܐܪܕܺܟܠܐ ܒܰܢܝܶܗ ܆ ܘܰܒܟܽܠ ܥܶܠ̈ܠܳܢ ܡܟܰܢܶܫ ܥܠܰܘܗܝ ܡܣܳܡ ܒܪ̈ܺܫܶܐ ܆ ܐܰܝܟ ܕܡܶܢ ܡܶܠܬܐ ܕܟܺܐܢܽܘܬܐ . ܩܰܕܡܳܝܰܐܬ ܡܶܢ ܗܳܝ ܕܰܥܒܰܪ ܥܰܠ ܦܽܘܩܕܳܢܐ ܕܰܐܠܳܗܳܐ ܇ ܗܰܘ ܕܰܦܩܰܕ ܕܐܢܳܫ ܥܰܒܕܐ ܠܰܐܖ̈ܓܺܝܓܳܬܶܗ ܠܐ ܢܶܗܘܶܐ . ܘܬܽܘܒ ܕܡܶܬܥܰܘܰܟ ܡܶܢ ܫܰܦܺܝܪ̈ܳܬܐ ܇ ܘܦܽܘܠܚܳܢܐ ܕܟܽܠܗܶܝܢ ܛܳܒ̈ܳܬܐ ܆ ܗܳܠܶܝܢ ܕܰܐܡܺܝܢܳܐܺܝܬ ܡܚܰܦܛܺܝܢ ܠܰܢ ܟܬܳܒ̈ܶܐ ܩܰܕܺܝ̈ܫܶܐ ܕܢܶܥܒܶܕ . ܘܬܽܘܒ ܕܗܽܘ ܒܨܶܒܝܳܢܶܗ ܕܳܚܶܩ ܡܶܢܶܗ ܥܽܘܗܕܳܢܐ ܕܪ̈ܽܘܚܳܢܝܳܬܐ . ܘܬܽܘܒ ܕܡܶܬܛܰܠܡܐ ܡܶܢܶܗ ܐܳܦ ܡܪܰܚܡܳܢܽܘܬܐ ܕܰܠܘܳܬ ܡܶܣ̈ܟܺܢܶܐ . ܘܰܡܓܰܪܓܐ ܠܶܗ ܝܰܥܢܽܘܬܶܗ ܬܽܘܒ ܕܢܶܦܽܘܩ ܡܶܢܳܗ̇ ܐܳܦ ܠܥܳܠܽܘܒܽܘܬܐ . ܘܬܽܘܒ ܥܰܡ ܗܳܠܶܝܢ ܆ ܕܗܽܘ ܒܺܐܝ̈ܕܰܘܗܝ ܡܣܰܪܰܚ ܠܬܽܘܩܳܢܶܗ ܦܰܐܝܐ ܇ ܘܰܡܚܰܒܶܠ ܗܰܕ̈ܳܡܶܐ ܐܪ̈ܓܺܝܓܶܐ ܕܒܳܪܽܘܝܽܘܬܶܗ ܕܰܐܠܳܗܳܐ ܆ ܗܳܢܽܘܢ ܕܰܒܪܐ ܒܛܰܝܒܽܘܬܶܗ ܠܬܶܫܡܶܫܬܐ ܕܨܶܒ̈ܝܳܢܰܘܗܝ . ܚܙܺܝ ܗܳܟܺܝܠ ܥܶܠܬܐ ܕܬܽܘܩܳܢܳܟ ܐܳܘ ܝܰܥܢܐ ܆ ܘܙܽܘܥ ܡܶܢ ܐܰܠܳܗܳܐ . ܘܠܐ ܬܣܰܪܰܚ ܩܢܽܘܡܳܟ ܇ ܐܺܝܬ ܗܽܘ ܓܶܝܪ ܣܰܒܪܐ ܐܚܪܺܢܐ ܕܠܐ ܡܶܬܚܙܶܐ . ܡܳܢܐ ܐܰܣܺܝܪ ܣܰܒܪܳܟ ܒܟܰܪܣܳܟ . ܐܺܝܬ ܗܽܘ ܡܶܐܟܽܘܠܬܐ ܐܚܪܺܬܐ ܕܪܽܘܚܐ . ܡܳܢܐ ܫܳܢܝ ܐܰܢܬ ܒܳܬܰܪ ܡܶܐܟ̈ܠܳܬܐ ܣܪ̈ܺܝܩܳܬܐ . ܐܺܝܬ ܗܽܘ ܦܳܬܽܘܪܐ ܠܰܡܫܺܝܚܐ ܗܰܘ ܕܶܐܫܬܰܘܕܺܝ ܠܪ̈ܳܚܡܰܘܗܝ . ܡܳܢܐ ܬܠܶܐ ܣܽܘܟܳܝܳܟ ܕܺܝܠܳܟ ܘܚܳܐܰܪ ܠܥܶܕܳܢܶܗ ܕܦܳܬܽܘܪܐ . ܐܺܝܬ ܗܽܘ ܥܳܠܡܐ ܐܚܪܺܢܐ . ܥܰܡ ܛܽܘ̈ܒܰܘܗܝ ܫܡܰܝ̈ܳܢܶܐ . ܠܡܳܢܐ ܚܒܰܫܬܳܝܗܝ ܠܬܽܘܟܠܳܢܐ ܕܚܰܝ̈ܰܝܟ ܒܓܰܘ ܥܳܠܡܐ ܡܶܬܚܰܙܝܳܢܐ ܇ ܘܶܐܬܡܢܺܝܘ ܠܳܟ ܝܽܘܬܪ̈ܳܢܶܐ ܚܽܘܣܪ̈ܳܢܶܐ ܕܒܶܗ . ܠܰܘ ܓܶܝܪ ܠܗܳܕܶܐ ܒܪܳܟ ܒܳܪܽܘܝܐ ܕܬܶܐܟܽܘܠ ܐܰܝܟ ܚܰܝ̈ܘܳܬܐ . ܐܶܠܐ ܕܰܬܣܰܝܒܰܪ ܐܰܝܟ ܡܠܺܝܠܐ ܆ ܘܰܬܫܰܒܚܺܝܘܗܝ ܐܰܝܟ ܚܰܝܐ . ܠܰܘ ܠܗܳܕܶܐ ܐܰܚܝܳܟ ܡܶܛܽܠ ܕܬܶܐܟܽܘܠ . ܐܶܠܐ ܝܰܗܒ ܠܳܟ ܕܬܶܣܬܰܝܒܰܪ ܒܰܡܫܽܘܚܬܐ . ܡܶܛܽܠ ܕܬܺܚܶܐ . ܠܰܘ ܠܡܶܐܟܽܘܠܬܐ ܡܰܬܩܢܺܝܢ ܚܰܝ̈ܰܝܟ ܐܳܘ ܕܳܘܝܐ ܆ ܐܶܠܐ ܕܢܶܬܩܰܝܡܽܘܢ ܡܶܢ ܣܰܝܒܳܪܬܐ ܕܰܡܫܽܘܚܬܐ . ܦܪܽܘܫ ܚܰܝ̈ܰܝܟ ܡܶܢ ܚܰܝ̈ܶܐ ܕܚܰܝ̈ܘܳܬܐ . ܠܐ ܬܶܗܘܶܐ ܥܰܒܕܐ ܠܟܰܪܣܳܟ ܆ ܘܰܬܩܰܪܶܒ ܠܳܗ̇ ܬܶܫܡܶܫܬܐ ܕܰܖ̈ܓܺܝܓܳܬܐ ܡܚܰܒ̈ܠܳܢܝܳܬܐ ܆ ܒܰܪ ܐܢܳܫܐ ܐܰܢܬ ܓܶܝܪ ܚܰܟܺܝܡܐ . ܠܐ ܬܶܟܕܽܘܢ ܢܰܦܫܳܟ ܒܨܶܒܝܳܢܳܟ ܒܢܺܝܪܐ ܕܚܰܝ̈ܘܳܬܐ . ܨܰܠܡܐ ܐܰܢܬ ܦܰܐܝܐ ܕܒܳܪܽܘܝܳܟ . ܠܡܳܢܐ ܪܳܫܡܰܬ ܥܰܠ ܩܢܽܘܡܳܟ ܝܽܘܩܢܐ ܕܚܰܝ̈ܘܳܬܐ . ܠܫܰܘܝܽܘܬܐ ܕܥܰܡ ܪ̈ܽܘܚܳܢܶܐ ܙܰܡܶܢܬܳܟ ܡܶܠܬܶܗ ܕܗܰܘ ܕܰܩܪܳܟ . ܠܰܐܝܟܐ ܡܶܬܥܰܪܓܠܰܬ ܘܢܳܚܬܰܬ ܇ ܕܥܰܡ ܚܙܺܝܖ̈ܶܐ ܒܰܣܝܳܢܐ ܕܰܖ̈ܓܺܝܓܳܬܐ ܬܶܬܦܰܠܦܰܠ . ܡܩܰܕܫܳܢܐ ܣܺܝܡ ܐܰܢܬ ܕܬܶܗܘܶܐ ܥܰܡ ܣܪ̈ܳܦܶܐ . ܠܡܳܢܐ ܥܰܡ ܒܥܺܝܪܐ ܚܰܪܫܬܐ ܡܦܰܚܡܰܬ ܚܰܝ̈ܰܝܟ ܒܫܰܦܠܽܘܬܳܟ . ܡܳܪܳܐ ܐܰܢܬ ܕܰܒܪܺܝܬܐ ܡܶܢ ܨܶܒܝܳܢ ܥܳܒܽܘܕܳܟ . ܠܡܳܢܐ ܥܒܺܝܕ ܐܰܢܬ ܥܰܒܕܐ ܠܟܰܪܣܳܟ ܡܶܢ ܨܶܒܝܳܢ ܚܺܐܪܽܘܬܳܟ . ܒܪܺܝܬܐ ܟܽܠܗ̇ ܫܰܥܒܶܕ ܠܳܟ ܨܶܒܝܳܢܶܗ ܕܒܳܪܽܘܝܳܟ . ܘܠܳܟ ܡܫܰܥܒܕܐ ܠܳܟ ܟܰܪܣܐ ܙܥܽܘܪܬܐ . ܟܽܠ ܟܝܳܢ̈ܺܝܢ ܟܕܺܝܢܺܝܢ ܒܢܺܝܪܳܐ ܕܫܽܘܥܒܳܕܳܟ ܆ ܘܠܳܟ ܣܺܝܡ ܥܰܠ ܟܰܬܦܳܟ ܢܺܝܪܐ ܕܡܳܪܬܐ ܡܶܬܚܰܒܠܳܢܺܝܬܐ . ܛܽܘܗ̈ܡܶܐ ܟܽܠܗܽܘܢ ܘܰܥܒ̈ܳܕܶܐ . ܠܡܶܠܬܳܟ ܡܶܫܬܰܡܥܺܝܢ . ܘܰܐܢܬ ܥܒܺܝܕ ܐܰܢܬ ܥܰܒܕܐ ܫܰܦܠܐ ܠܪܶܓܬܐ ܙܰܦܪܬܐ . ܐܰܠܳܗ ܥܒܺܝܕ ܐܰܢܬ ܡܶܢ ܐܰܠܳܗܳܐ ܕܰܫܪܳܪܐ . ܘܠܳܟ ܥܒܺܝܕܐ ܠܳܟ ܟܰܪܣܳܟ ܐܰܠܳܗܳܐ . ܫܰܠܺܝܛܐ ܐܰܢܬ ܫܒܺܝܚܳܐ ܥܰܠ ܥܒܳܕܶܗ . ܘܰܐܢܬ ܒܫܶܦܠܳܟ ܠܪܶܓܬܐ ܕܗܳܢܐ ܟܽܠܶܗ ܫܺܝܛܐ ܡܶܬܬܰܚܬܶܝܬ . ܟܽܘܠ ܡܶܕܶܡ ܒܪܳܐ ܠܬܶܫܒܽܘܚܬܳܟ ܆ ܘܰܐܢܬ ܡܚܰܠܦܰܬ ܬܶܫܒܽܘܚܬܶܗ ܒܟܰܪܣܳܟ . ܐܰܠܳܗܳܐ ܩܳܪܶܐ ܠܳܟ ܠܥܶܢܝܳܢܶܗ ܆ ܘܕܺܝܠܳܟ ܐܰܣܺܝܪ ܪܶܢܝܳܟ ܒܦܳܬܽܘܪܐ . ܥܒܺܝܕ ܐܰܢܬ ܡܳܐܢܐ ܡܠܺܝܠܐ ܕܬܶܫܒ̈ܚܳܬܐ ܩܰܕܺܝ̈ܫܳܬܐ ܆ ܘܰܐܢܬ ܡܒܰܠܶܝܬ ܩܢܽܘܡܳܟ ܘܰܡܦܰܣܩܰܬ ܒܫܰܦܠܽܘܬܳܟ ܡܶܢ̈ܶܐ ܕܟܶܢܳܪܳܟ . ܐܰܚܒܳܟ ܡܳܪܳܟ ܗܳܢܐ ܟܽܠܶܗ ܆ ܥܕܰܡܐ ܕܡܶܐܟܽܘܠܬܐ ܢܶܗܘܶܐ ܠܳܟ . ܘܰܐܢܬ ܡܶܛܽܘܠ ܚܽܘܒܶܗ ܠܐ ܢܙܰܪܬ ܢܰܦܫܳܟ ܡܶܢ ܡܶܐܟ̈ܠܳܬܐ ܫܺܝ̈ܛܳܬܐ . ܚܰܝܐ ܡܺܝܬ ܘܶܐܬܩܒܰܪ ܡܶܛܽܠ ܕܢܰܚܶܝܟ ܆ ܘܰܐܢܬ ܥܒܺܝܕ ܐܰܢܬ ܩܰܒܪܐ ܠܡܶܐܟ̈ܠܳܬܐ . ܗܽܘ ܠܐ ܚܳܣ ܥܰܠ ܚܰܝ̈ܰܘܗܝ ܆ ܕܰܠܡܰܘܬܐ ܡܶܛܽܠ ܚܰܝ̈ܰܝܟ ܠܗܽܘܢ ܢܶܬܶܠ ܆ ܘܰܐܢܬ ܠܐ ܡܰܩܢܶܝܬ ܡܣܰܝܒܪܳܢܽܘܬܐ ܙܥܽܘܪܬܐ ܠܚܰܝ̈ܰܝܟ ܡܶܛܽܠ ܚܽܘܒܶܗ . ܚܽܘܪ ܒܚܰܝ̈ܶܐ ܕܰܡܠܺܝܟܺܝܢ ܠܳܟ ܐܳܘ ܫܰܦܠܐ ܆ ܘܰܚܙܺܝ ܕܰܐܝܠܶܝܢ ܚܰܝ̈ܶܐ ܚܝܰܝܬ ܒܓܰܘ ܥܳܠܡܐ ܆ ܘܰܒܗܰܬ ܐܳܦܶܢ ܡܶܢ ܢܰܦܫܳܟ . ܠܐ ܬܶܗܘܶܐ ܗܳܟܺܝܠ ܒܚܰܝ̈ܰܝܟ ܩܰܒܪܐ ܠܢܰܦܫܳܟ ܇ ܘܰܬܚܰܒܶܠ ܩܢܽܘܡܳܟ ܐܰܢܬ ܒܳܟ ܇ ܡܶܢ ܡܶܕܶܡ ܕܢܶܬܚܰܒܰܠ ܒܩܰܒܪܐ ܕܰܟܝܳܢܐ . ܗܐ ܩܒܺܝܪܐ ܢܰܦܫܳܟ ܒܓܰܘ ܦܰܓܪܳܟ ܆ ܐܰܝܟ ܦܰܓܪܐ ܒܓܰܘ ܩܰܒܪܐ . ܡܳܐܢܐ ܫܒܺܝܚܐ ܐܶܬܬܰܩܰܢ ܦܰܓܪܐ ܡܶܢ ܒܳܪܽܘܝܐ ܕܢܶܗܘܶܐ ܠܳܗ̇ ܠܢܰܦܫܐ ܆ ܘܫܰܘܬܳܦܐ ܠܟܽܘܠܗܶܝܢ ܛܳܒ̈ܳܬܐ . ܠܡܳܢܐ ܥܒܰܕܬܳܝܗܝ ܐܰܢܬ ܕܢܶܗܘܶܐ ܠܳܗ̇ ܩܰܒܪܐ ܆ ܘܬܶܬܚܒܶܫ ܒܓܰܘܶܗ ܐܰܝܟ ܕܒܰܐܬܪܐ ܕܣܰܪܝܽܘܬܐ . ܡܶܬܚܰܒܰܠ ܓܶܝܪ ܦܰܓܪܶܗ ܕܝܰܥܢܐ ܡܶܢ ܐܽܘܟܠܶܗ ܆ ܡܶܢ ܩܕܳܡ ܕܰܢܚܰܒܠܶܗ ܡܰܘܬܐ ܕܰܟܝܳܢܐ . ܒܳܠܶܐ ܘܡܶܬܢܦܶܠ ܒܩܰܠܺܝܠ ܩܰܠܺܝܠ ܡܶܢ ܩܕܳܡ ܕܢܰܒܠܶܝܘܗܝ ܥܽܘܡܪܳܗ̇ ܕܰܫܝܽܘܠ . ܟܺܐܒ̈ܰܘܗܝ ܓܶܝܪ ܕܝܰܥܢܐ ܆ ܕܨܶܒܝܳܢܐ ܐܺܝܬܰܝܗܽܘܢ . ܘܠܰܘ ܕܰܟܝܳܢܐ . ܡܶܛܽܠ ܕܳܐܦܶܢ ܒܰܟܝܳܢܐ ܕܦܰܓܪܶܗ ܫܳܘܚܺܝܢ ܆ ܐܶܠܐ ܨܶܒܝܳܢܶܗ ܐܺܝܬܰܘܗܝ ܥܶܠܬܗܽܘܢ . ܘܡܶܢ ܚܺܐܪܽܘܬܶܗ ܡܶܬܝܰܠܕܺܝܢ ܒܶܗ ܇ ܡܶܢ ܝܰܬܺܝܪܘܬܐ ܕܡܶܐܟ̈ܠܳܬܐ . ܚܰܝ̈ܶܐ ܗܳܟܺܝܠ ܕܬܽܘܩܰܠܬܐ ܐܺܝܬܰܝܗܽܘܢ ܕܪܳܚܶܡ ܖ̈ܓܺܝܓܳܬܐ . ܘܠܰܘ ܒܰܠܚܽܘܕ ܒܢܰܦܫܶܗ ܚܳܛܶܐ ܆ ܐܶܠܐ ܐܳܦ ܠܚܳܙ̈ܝܰܘܗܝ ܐܺܝܬܰܘܗܝ ܥܶܠܬܐ ܕܚܽܘܣܪܳܢܐ . ܟܺܐܦܐ ܗܘ ܓܶܝܪ ܕܣܺܝܡܐ ܒܰܡܨܰܥܬܐ . ܘܟܽܠ ܡܰܢ ܕܥܳܒܰܪ ܥܠܶܝܗ̇ ܇ ܡܶܬܬܩܶܠ ܒܳܗ̇ . ܪ̈ܦܰܝܳܐ . ܘܚܺܝ̈ܨܶܐ . ܙܰܠܺܝ̈ܠܶܐ . ܘܢܰܟ̈ܦܶܐ . ܡܦܰܢ̈ܩܶܐ . ܘܥܳܢ̈ܘܳܝܶܐ . ܐܳܟܽܘ̈ܠܶܐ ܘܰܢܙܺܝܪ̈ܶܐ . ܗܳܠܶܝܢ ܟܰܕ ܡܶܬܟܰܫܠܺܝܢ ܆ ܘܗܳܠܶܝܢ ܟܰܕ ܡܰܘܣܦܺܝܢ ܥܰܠ ܪܰܦܝܽܘܬܗܽܘܢ . ܚܳܙܶܐ ܠܶܗ ܓܶܝܪ ܝܰܥܢܐ ܠܒܰܪ ܙܰܘܓܶܗ ܆ ܘܬܽܘܒ ܡܰܘܣܶܦ ܥܰܠ ܪܰܦܝܽܘܬܶܗ . ܚܳܐܰܪ ܒܶܗ ܪܰܦܝܐ ܆ ܘܬܽܘܒ ܠܳܒܶܫ ܠܳܗ̇ ܠܪܰܦܝܽܘܬܶܗ ܐܰܝܟ ܡܳܐܢܐ ܠܥܶܠ ܡܶܢ ܡܳܐܢܐ . ܚܳܙܶܐ ܠܶܗ ܗܰܘ ܕܰܐܚܺܝܕ ܆ ܒܪܶܓܬܳܗ ܕܟܰܪܣܶܗ ܆ ܘܝܰܬܺܝܪܐܝܬ ܡܩܰܘܶܐ ܨܶܝܕ ܚܽܘܒܶܗ ܇ ܗܳܢܽܘܢ ܕܶܝܢ ܕܺܐܝܬܰܝܗܽܘܢ ܚܠܺܝ̈ܨܶܐ ܘܥܳܢ̈ܘܳܝܶܐ ܆ ܚܳܣܪܺܝܢ ܒܶܗ ܆ ܒܗܳܝ ܕܡܶܬܬܰܩܠܺܝܢ ܒܶܗ . ܘܢܳܓܶܕ ܠܗܽܘܢ ܫܰܪܒܶܗ ܠܡܰܡܠܠܐ ܐܰܝܢܐ ܕܠܐ ܡܰܚܒܺܝܢ ܆ ܡܶܢ ܟܽܠ ܓܰܒܺܝ̈ܢ ܓܶܝܪ ܩܪܳܒܐ ܡܥܺܝܪ ܥܠܰܝܗܘܢ . ܐܰܘ ܕܠܐ ܢܶܬܬܰܚܬܽܘܢ ܒܰܚܙܳܬܐ ܕܪܰܦܝܽܘܬܶܗ ܘܢܶܗܘܽܘܢ ܐܰܟܘܳܬܶܗ ܆ ܐܰܘ ܕܠܐ ܢܶܒܛܠܽܘܢ ܒܬܽܘܢܳܝܐ ܕܪܰܦܝܽܘܬܶܗ ܆ ܡܶܢ ܥܶܢܝܳܢܐ ܕܥܰܡ ܐܰܠܳܗܳܐ ܆ ܐܰܘ ܕܠܐ ܢܶܬܬܪܺܝܡܽܘܢ ܒܚܺܝܨܽܘܬܗܽܘܢ ܇ ܟܰܕ ܡܦܰܚܡܺܝܢ ܚܰܝ̈ܰܝܗܽܘܢ ܬܰܩ̈ܢܶܐ ܥܰܡ ܪܰܦܝܽܘܬܶܗ . ܘܰܒܗܳܝ ܕܡܽܘܬܐ ܕܰܡܥܰܕܪܺܝܢ ܚܠܺܝ̈ܨܶܐ ܘܟܰܫܺܝܪ̈ܶܐ ܠܰܩܢܽܘܡܗܽܘܢ ܐܳܦ ܠܚܰܒܪ̈ܰܝܗܽܘܢ . ܒܳܗ̇ ܟܰܕ ܒܳܗ̇ ܒܰܕܡܽܘܬܐ ܡܰܚܣܪܺܝܢ ܪ̈ܦܰܝܳܐ ܘܪ̈ܳܚܡܰܝ ܐܖ̈ܓܺܝܓܳܬܐ ܆ ܠܢܰܦܫܗܽܘܢ ܘܰܠܚܳܙ̈ܝܰܝܗܽܘܢ . ܘܡܶܫܬܰܟܚܺܝܢ ܚܰܝܰܝ̈ܗܽܘܢ ܕܰܒܓܰܘ ܥܳܠܡܐ ܗܳܘܶܝܢ ܒܟܽܠ ܐܶܣ̈ܟܺܡܺܝܢ ܥܶܠܬܐ ܕܚܽܘܣܪܳܢܐ ܠܰܒܢܰܝ̈ܢܳܫܐ . ܛܰܠܝܽܘܬܶܗ ܓܶܝܪ ܕܝܰܥܢܐ ܕܣܶܢܶܐܬܐ ܗܝ . ܘܰܥܠܰܝܡܽܘܬܶܗ ܕܓܽܘܚܟܐ ܗܝ . ܘܣܰܝܒܽܘܬܶܗ ܕܒܶܙܚܐ ܗܝ . ܪܰܦܝܐ ܛܰܠܝܽܘܬܶܗ . ܙܰܠܺܝܠܐ ܥܠܰܝܡܽܘܬܶܗ . ܡܦܰܢܩܐ ܣܰܝܒܽܘܬܶܗ . ܠܛܰܠܝܽܘܬܶܗ ܣܰܓܺܝ ܠܳܗ̇ ܫܶܥܝܐ ܘܦܽܘܪܓܳܝܐ . ܘܠܰܥܠܰܝܡܽܘܬܶܗ ܓܰܘܪܐ ܘܙܳܢܝܽܘܬܐ . ܘܰܠܣܰܝܒܽܘܬܶܗ ܐܳܟܽܘܠܽܘܬܐ ܘܥܶܢ̈ܝܳܢܶܐ ܣܪ̈ܺܝܩܶܐ . ܠܰܘ ܓܶܝܪ ܒܰܠܚܽܘܕ ܥܒܳܕܗܶܝܢ ܕܛܳܒ̈ܳܬܐ ܣܳܢܶܐ ܆ ܐܶܠܐ ܐܳܦ ܗܽܘ ܫܶܡܥܐ ܕܬܽܘܢܳܝܗܶܝܢ . ܘܠܰܘ ܣܽܘܥܪܳܢܗܶܝܢ ܒܰܠܚܽܘܕ ܝܰܩܺܝܪ ܥܠܰܘܗܝ ܆ ܐܶܠܐ ܐܳܦ ܡܰܡܠܠܐ ܕܰܥܠܰܝܗܶܝܢ . ܐܶܢ ܢܶܫܬܡܰܥ ܠܶܗ . ܘܒܰܕܓܽܘܢ ܐܶܢ ܐܢܳܫ ܢܬܰܢܶܐ ܠܶܗ ܢܶܨܚܳܢܗܽܘܢ ܕܩܰܕܺܝ̈ܫܶܐ ܆ ܒܰܪ ܫܳܥܬܶܗ ܐܳܚܕܐ ܠܶܗ ܢܰܘܡܬܐ ܘܦܽܘܘܳܩܐ . ܘܛܳܥܶܢ ܦܰܓܪܶܗ ܟܽܠܶܗ ܝܽܘܩܪܐ ܕܡܰܐܺܝܢܽܘܬܐ . ܟܰܕ ܡܚܰܘܶܐ ܐܳܬܘ̈ܳܬܐ ܕܡܺܝܬܽܘܬ ܢܰܦܫܶܗ . ܒܡܽܘܙܳܪܐ ܕܗܰܕ̈ܳܡܰܘܗܝ . ܘܰܒܗܽܘܦܳܟܐ ܕܦܰܓܪܶܗ . ܘܶܐܢܗܽܘ ܕܡܶܫܟܰܚ ܕܢܶܫܒܽܘܩ ܘܰܢܫܰܢܶܐ ܆ ܘܶܐܠܐ ܒܰܪ ܫܳܥܬܶܗ ܢܳܐܶܡ ܠܶܗ ܥܰܠ ܕܽܘܟܬܶܗ . ܐܰܝܟ ܟܰܠܒܐ ܓܶܝܪ ܐܺܝܬܶܝܗ̇ ܢܰܦܫܶܗ ܕܝܰܥܢܐ . ܘܟܺܐܢܳܐܺܝܬ ܘܳܠܶܐ ܕܢܶܫܬܰܡܰܗ ܒܰܫܡܶܗ . ܒܗܳܝ ܓܶܝܪ ܕܡܽܘܬܐ ܕܕܰܡܺܝܟ ܟܰܠܒܐ ܒܟܽܠ ܣܽܘܥܪ̈ܳܢܺܝܢ ܆ ܘܥܶܢܝܳܢܐ ܘܡܰܡܠܠܐ ܕܰܒܢ̈ܰܝ ܐܢܳܫܳܐ ܢܽܘܟܪܳܝ ܠܡܰܫܡܰܥܬܶܗ ܆ ܘܒܰܠܚܽܘܕ ܫܶܡܥܐ ܕܦܳܬܽܘܪܐ ܘܰܚܙܳܬܐ ܕܡܶܐܟܽܘܠܬܐ ܡܥܺܝܪܳܐ ܠܶܗ ܆ ܗܳܟܰܢܐ ܐܳܦ ܝܰܥܢܐ ܐܰܟܘܳܬܶܗ ܡܛܰܒܰܥ ܒܫܶܢܬܐ ܕܡܰܐܺܝܢܽܘܬܐ . ܘܟܽܠ ܫܰܪ̈ܒܺܝܢ ܕܝܽܘܬܪ̈ܳܢܶܐ ܆ ܝܰܬܺܝܖ̈ܶܐ ܚܫܺܝܒܺܝܢ ܠܶܗ . ܘܡ̈ܶܠܶܐ ܐܰܠܳܗܳܝ̈ܳܬܐ ܐܰܝܟ ܡܰܝ̈ܳܐ ܥܰܠ ܫܽܘܥܐ ܫܳܦ̈ܥܳܢ ܥܰܠ ܐܶܕܢܶܗ . ܬܳܢܶܐ ܕܶܝܢ ܐܢܳܫ ܩܕܳܡܰܘܗܝ ܫܰܪܒܐ ܕܟܰܪܣܐ ܐܰܘ ܡܰܡܠܠܐ ܕܥܰܠ ܡܶܐܟ̈ܠܳܬܐ ܆ ܘܒܰܪ ܫܳܥܬܶܗ ܡܶܬܬܥܺܝܪܐ ܢܰܦܫܶܗ ܆ ܘܬܳܘܗܺܝܢ ܚܽܘ̈ܫܳܒܰܘܗܝ . ܘܩܳܐܶܠ ܠܶܗ ܒܰܪ ܫܳܥܬܶܗ ܦܰܓܪܶܗ . ܘܫܳܘܰܪ ܠܽܘܩܒܰܠ ܡܰܡܠܠܐ ܕܪܳܚܶܡ ܆ ܐܰܝܟ ܟܰܠܒܐ ܠܽܘܩܒܰܠ ܩܰܫܒܶܗ ܀ ܒܰܫܡ̈ܳܗܶܐ ܗܳܟܺܝܠ ܕܰܐܝܟ ܗܳܠܶܝܢ ܙܳܕܶܩ ܕܢܶܬܩܪܶܐ ܝܰܥܢܐ . ܕܢܶܫܡܰܥ ܫܡܳܗ̈ܰܘܗܝ ܘܢܶܒܗܰܬ ܡܶܢ ܪܶܓܬܶܗ . ܡܶܛܽܠ ܓܶܝܪ ܕܰܐܝܟ ܚܙܺܝܪܳܐ ܒܰܣܝܳܢܐ ܕܰܐܖ̈ܓܺܝܓܳܬܐ ܡܶܬܥܰܪܓܰܠ . ܘܳܠܶܐ ܕܢܶܬܩܪܶܐ ܒܰܫܡܶܗ . ܘܡܶܛܽܠ ܕܰܐܝܟ ܟܰܠܒܐ ܕܢܳܐܶܕ ܠܩܳܠ ܦܳܬܽܘܪܐ ܆ ܐܳܦ ܠܶܗ ܡܥܺܝܪܺܝܢ ܫܰܪ̈ܒܶܝܗ̇ ܕܟܰܪܣܐ ܆ ܒܘܳܠܺܝܬܐ ܡܶܫܬܰܡܰܗ ܐܳܦ ܟܰܠܒܐ . ܘܡܶܛܽܠ ܕܰܐܝܟ ܒܥܺܝܪܐ ܠܽܐܘܪܝܐ ܆ ܩܰܠܺܝܠ ܐܳܦ ܪܶܗܛܶܗ ܕܺܝܠܶܗ ܠܘܳܬ ܦܳܬܽܘܪܐ ܆ ܟܺܐܢܳܐܺܝܬ ܡܶܬܩܪܶܐ ܒܰܫܡܐ ܕܰܒܥܺܝܪܐ . ܘܡܶܛܽܠ ܕܰܐܝܟ ܚܰܝܽܘܬܐ ܓܠܺܝܙ ܡܶܢ ܟܽܠܗܽܘܢ ܥܶܢ̈ܝܳܢܶܐ ܕܚܶܟܡܬܐ ܘܕܺܝܕܰܥܬܐ ܆ ܘܚܰܝ ܒܰܠܚܽܘܕ ܠܦܰܓܪܶܗ ܆ ܒܙܶܕܩܐ ܡܶܬܩܪܶܐ ܒܰܫܡܐ ܗܰܘ ܕܠܳܚܶܡ ܠܶܗ ܡܶܢ ܥܒܳܕ̈ܰܘܗܝ . ܘܶܐܠܽܘ ܬܽܘܒ ܐܺܝܬ ܗܘܰܘ ܫܡ̈ܳܗܶܐ ܐܚܪ̈ܳܢܶܐ ܕܡܶܢ ܗܳܠܶܝܢ ܨܥܺܝܪܺܝܢ ܘܰܢܕܺܝܕܺܝܢ ܆ ܠܳܚܡܺܝܢ ܗܘܰܘ ܠܶܗ ܕܰܒܗܽܘܢ ܢܶܫܬܰܡܰܗ . ܟܰܕ ܠܐ ܡܨܰܥܪܐ ܠܶܗ ܒܗܳܠܶܝܢ ܡܶܠܬܐ ܕܩܳܪܝܐ ܠܶܗ ܒܰܫܡ̈ܳܗܶܐ ܕܰܐܝܟ ܗܳܠܶܝܢ . ܡܶܛܽܠ ܕܨܰܥܪܶܗ ܡܶܢ ܠܘܳܬܶܗ ܗܘ . ܐܰܝܟ ܫܡܳܗ̈ܶܐ ܓܶܝܪ ܕܡܶܫܬܰܩܠܺܝܢ ܡܶܢ ܨܶܒ̈ܘܳܬܐ ܆ ܘܰܒܗܽܘܢ ܒܰܫܡ̈ܳܗܶܐ ܕܡܶܫܬܰܩܠܺܝܢ ܡܶܢܗܶܝܢ ܡܶܬܟܰܢ̈ܝܳܢ ܆ ܗܳܟܰܢܐ ܡܶܢܶܗ ܡܶܬܢܰܣܒܺܝܢ ܟܺܐܢܳܐܺܝܬ ܫܡ̈ܳܗܰܘܗܝ ܕܝܰܥܢܐ ܇ ܘܡܶܬܩܪܶܐ ܒܘܳܠܺܝܬܐ ܒܰܫܡ̈ܳܗܶܐ ܕܡܶܢܶܗ ܢܣܺܝܒܺܝܢ . ܗܰܘ ܓܶܝܪ ܕܗܽܘ ܡܨܰܥܰܪ ܠܰܩܢܽܘܡܶܗ ܆ ܡܰܢܽܘ ܢܝܰܩܪܺܝܘܗܝ . ܘܗܰܘ ܕܗܽܘ ܪܳܗܶܛ ܒܳܬܰܪ ܫܺܝܛܽܘܬܶܗ ܡܰܢܽܘ ܢܫܰܒܚܺܝܘܗܝ . ܘܗܰܘ ܕܗܽܘ ܡܟܰܢܶܫ ܥܠܰܘܗܝ ܒܶܙܚܐ ܘܡܰܡܠܠܐ ܣܰܢܝܐ ܆ ܡܰܢܽܘ ܕܝܰܬܺܝܪ ܡܶܢܶܗ ܢܶܬܒܛܶܠ ܠܶܗ ܥܰܠ ܫܡܶܗ ܫܰܦܺܝܪܐ ܀ ܙܳܕܶܩ ܠܺܝ ܕܶܝܢ ܕܥܰܡ ܗܳܠܶܝܢ ܟܰܕ ܛܳܒ ܐܶܡܪܶܬ ܆ ܬܽܘܒ ܐܺܡܰܪ ܘܶܐܚܰܘܶܐ ܐܶܣ̈ܟܺܐܡܰܝܗܽܘܢ ܕܝܰܥ̈ܢܶܐ ܆ ܕܡܶܢܗܽܘܢ ܢܶܬܝܰܕܥܽܘܢ ܠܟܽܠܗܽܘܢ ܦܳܪ̈ܽܘܫܶܐ . ܘܢܶܬܫܺܝܛܽܘܢ ܘܢܶܬܒܰܣܪܽܘܢ ܒܘܳܠܺܝܬܐ ܆ ܡܶܢ ܟܽܠܗܽܘܢ ܚܰܙ̈ܳܝܶܐ . ܗܳܠܶܝܢ ܓܶܝܪ ܐܺܝܬܰܝܗܽܘܢ ܢܳܡܽܘ̈ܣܰܘܗܝ ܕܰܐܝܢܐ ܕܰܡܫܰܥܒܰܕ ܠܟܰܪܣܶܗ . ܠܰܝܬ ܠܶܗ ܠܘܳܬ ܐܢܳܫ ܚܽܘܒܐ ܕܰܫܪܳܪܐ . ܘܶܐܢ ܓܕܰܫ ܘܡܰܚܶܒ ܆ ܠܰܐܝܢܐ ܕܰܥܒܺܝܕ ܠܶܗ ܥܰܒܕܐ ܘܰܡܫܰܡܫܳܢܐ ܠܪܶܓܬܶܗ ܡܰܚܶܒ . ܘܰܠܗܳܢܐ ܬܽܘܒ ܟܡܐ ܕܰܡܡܰܠܶܐ ܢܝ̈ܳܚܰܘܗܝ . ܐܶܢ ܕܶܝܢ ܢܶܓܕܰܫ ܘܡܶܢ ܥܶܠܬܐ ܐܰܝܕܐ ܕܗܺܝ ܢܶܫܬܰܚܠܰܦ ܆ ܘܢܰܗܡܶܐ ܘܰܢܒܰܨܰܪ ܩܰܠܺܝܠ ܡܶܢ ܐܺܝܩܳܪ̈ܰܘܗܝ ܆ ܒܰܪ ܫܳܥܬܶܗ ܡܶܫܬܰܚܠܰܦ ܠܶܗ ܐܳܦ ܗܽܘ ܡܶܢ ܚܽܘܒܶܗ . ܘܗܳܦܟܺܝܢ ܠܗܽܘܢ ܩܽܘ̈ܠܳܣܰܘܗܝ ܕܰܠܘܳܬܶܗ ܕܪܳܚܡܶܗ ܠܓܽܘܢܳܝܐ . ܡܶܛܽܠ ܓܶܝܪ ܕܚܽܘܒܶܗ ܕܺܝܠܶܗ ܒܟܰܪܣܐ ܐܰܣܺܝܪ ܆ ܟܽܠ ܐܰܝܢܐ ܕܠܳܗ̇ ܡܫܰܡܶܫ ܗܽܘܝܽܘ ܪܳܚܡܶܗ . ܘܰܐܝܢܐ ܕܰܡܒܰܣܶܐ ܒܶܗ ܆ ܐܶܬܚܙܺܝ ܠܶܗ ܣܳܢܐܐ . ܡܥܰܩܶܒ ܬܽܘܒ ܘܒܳܥܶܐ ܠܶܗ ܆ ܐܳܦ ܪ̈ܳܚܡܶܐ ܐܰܝܠܶܝܢ ܕܚܳܫܚܺܝܢ ܠܶܗ . ܗܳܢܽܘܢ ܕܣܳܦܩܺܝܢ ܕܢܶܗܘܽܘܢ ܡܫܰܡ̈ܫܳܢܶܐ ܠܪܶܓܬܶܗ . ܠܬܰܩ̈ܢܶܐ ܠܐ ܡܰܚܶܒ . ܠܢܰܟ̈ܦܶܐ ܠܐ ܪܳܚܶܡ . ܛܥܺܝ̈ܢܰܝ ܥܰܡ̈ܠܶܐ ܥܰܓܽܘܪ̈ܶܐ ܚܫܺܝܒܺܝܢ ܠܶܗ . ܙܰܕܺܝ̈ܩܶܐ ܣܰܟ̈ܠܶܐ ܡܢܶܝܢ ܠܶܗ . ܐܰܝܠܶܝܢ ܕܡܶܬܰܐܡܢܺܝܢ ܒܰܨܠܽܘܬܐ ܕܠܐ ܥܒܳܕܐ ܡܶܬܰܐܡܪܺܝܢ ܡܶܢܶܗ . ܚܙܳܐ ܐܰܟܣܢܳܝܐ ܥܒܰܪ ܥܠܰܘܗܝ ܒܰܪܳܝܬܐ . ܫܡܰܥ ܛܶܒܐ ܕܐܢܶܫ ܡܶܢ ܗܳܢܽܘܢ ܕܡܰܣܒܰܪ ܕܗܳܘܶܝܢ . ܡܦܰܪ̈ܢܣܳܢܶܐ ܠܪܶܓܬܶܗ ܆ ܗܐ ܦܚܰܚ ܒܪܶܗܛܐ ܕܪܶܚܡܰܬ ܪܶܓܬܶܗ . ܟܰܕ ܛܥܺܝܢܐ ܟܰܪܣܶܗ ܠܪ̈ܶܓܠܰܘܗܝ . ܘܶܡܬܟܪܶܟ ܒܟܽܠ ܕܽܘܟ . ܥܒܺܝܕ ܪܳܚܡܐ ܠܥܰܬܺܝܪ̈ܶܐ ܆ ܘܥܰܒܕܐ ܘܰܡܫܰܡܫܳܢܐ ܠܪܰܘܪ̈ܒܳܢܶܐ . ܥܶܢܝܳܢܗܽܘܢ ܚܫܺܝܒ ܠܶܗ ܫܽܘܒܗܳܪܐ . ܘܡܰܡܠܠܐ ܕܥܰܡܗܽܘܢ ܚܬܺܝܪܽܘܬܐ . ܠܐ ܚܰܒܺܝܒ ܠܶܗ ܫܶܡܥܐ ܕܶܐܘܰܢܓܶܠܝܽܘܢ ܇ ܐܰܝܟ ܥܶܢܝܳܢܶܗ ܕܗܰܘ ܕܰܡܣܰܝܒܰܪ ܕܰܛܥܶܢ ܘܰܐܝܬܺܝ ܡܽܘܠܳܝܐ ܕܪܶܓܬܶܗ . ܠܐ ܛܳܟ ܩܰܠܺܝܠܳܢ ܗܘܰܝ ܪ̈ܶܓܠܰܘܗܝ ܕܰܐܒܪܳܗܳܡ ܇ ܟܰܕ ܛܥܺܝܢ ܠܗܶܝܢ ܚܽܘܒܐ ܇ ܘܪܳܗܶܛ ܠܒܰܩܪܐ ܕܢܰܝܬܶܐ ܥܶܓܠܐ ܠܡܰܠܰܐܟ̈ܶܐ ܇ ܐܰܝܟ ܡܐ ܕܩܰܠܺܝ̈ܠܳܢ ܪ̈ܶܓܠܰܘܗܝ ܕܝܰܥܢܐ ܘܪܳܗܶܛ ܠܘܳܬ ܗܰܘ ܕܰܐܝܬܺܝ ܠܶܗ ܡܶܐܟܽܘܠܬܐ . ܚܽܘܒܶܗ ܓܶܝܪ ܟܽܘܠܶܗ ܡܶܛܽܘܠ ܕܰܢܣܰܒ . ܘܶܐܢ ܓܕܰܫ ܘܝܰܗܒ ܆ ܡܶܛܽܠ ܕܢܶܬܦܰܢܶܐ ܠܶܗ ܝܰܬܺܝܪܐ . ܐܳܦ ܠܐ ܓܶܝܪ ܝܳܕܰܥ ܕܢܶܩܢܶܐ ܪܳܚܡܐ ܒܶܠܥܳܕ ܡܶܢ ܟܰܪܣܐ . ܒܗܰܘ ܓܶܝܪ ܡܶܕܶܡ ܕܗܽܘ ܪܳܚܶܡ . ܒܶܗ ܨܳܒܶܐ ܕܢܶܬܪܚܶܡ ܐܳܦ ܠܰܐܚܪ̈ܳܢܶܐ . ܐܶܢ ܗܘܳܐ ܠܘܳܬܶܗ ܪܽܘܥܳܡܐ ܆ ܣܳܒܰܪ ܠܶܗ ܕܰܒܡܰܘܗܰܒܬܐ ܕܟܰܪܣܐ ܡܶܫܬܰܝܰܢ . ܐܶܢ ܐܰܪܓܶܙ ܠܐܢܳܫ ܒܣܰܟܠܽܘܬܶܗ ܘܒܰܚܣܳܡܶܗ ܆ ܒܕܳܫܢܐ ܕܡܶܐܟܽܘܠܬܐ ܪܳܗܶܛ ܕܰܢܪܰܥܶܝܘܗܝ . ܥܠܶܝܗ̇ ܣܡܺܝܟ ܣܰܒܪܶܗ . ܘܒܺܐܝܕܳܗ̇ ܣܳܒܰܪ ܕܡܶܫܬܪܶܝܢ ܩܶܛܪ̈ܶܐ ܕܣܽܘܥܪ̈ܳܢܰܘܗܝ ܆ ܠܗܰܘ ܐܰܠܳܗܳܐ ܕܗܽܘ ܦܳܠܰܚ ܣܳܒܰܪ ܠܶܗ ܫܳܢܝܐ ܆ ܕܟܽܠ ܐܢܳܫ ܐܰܟܘܳܬܶܗ ܒܫܽܘܥܒܳܕܶܗ ܟܕܺܝܢ . ܘܟܰܪܣܶܗ ܐܺܝܬܶܝܗ̇ ܐܰܠܳܗܶܗ ܒܰܕܡܽܘܬܶܗ . ܡܣܰܟܶܐ ܘܝܰܐܺܝܒ ܠܰܚܙܳܬܶܗ ܕܪܳܚܡܐ . ܐܶܢ ܕܶܝܢ ܐܶܬܐ ܘܠܐ ܐܰܝܬܺܝ ܆ ܐܶܫܬܰܚܠܰܦ ܣܽܘܟܳܝܳܗ̇ ܕܢܰܦܫܐ . ܘܰܚܙܳܬܶܗ ܕܦܰܪܨܽܘܦܐ . ܦܫܺܝܛܐ ܐܺܝܕܶܗ ܕܝܰܥܢܐ ܕܰܢܣܰܒ ܆ ܘܰܩܦܺܝܣܐ ܡܶܢ ܡܰܘܗ̈ܒܳܬܐ . ܘܶܐܢ ܓܕܰܫ ܘܝܰܗܒ . ܕܢܶܪܡܶܐ ܠܶܗ ܡܠܽܘܐܐ ܕܢܶܬܦܪܰܥ ܒܣܰܓܺܝ . ܐܰܝܢܐ ܓܶܝܪ ܕܝܳܕܰܥ ܕܢܳܡܽܘܣܐ ܡܕܰܒܰܪ ܠܳܗ̇ ܠܡܰܘܗܰܒܬܐ ܆ ܘܰܐܝܟ ܕܡܶܢ ܥܝܳܕܐ ܡܶܬܝܰܗܒܐ ܠܶܗ . ܬܰܡܳܢ ܠܐ ܒܛܺܝܠ ܠܶܗ ܕܰܢܝܰܩܰܪ . ܝܳܕܰܥ ܓܶܝܪ ܕܳܐܦ ܟܰܕ ܠܐ ܢܶܦܪܽܘܥ ܆ ܗܽܘ ܥܝܳܕܐ ܘܢܳܡܽܘܣܐ ܡܕܰܒܰܪ ܠܳܗ̇ ܠܡܰܘܗܰܒܬܐ . ܦܳܪܰܥ ܕܶܝܢ ܐܰܝܟܐ ܕܡܶܬܦܪܰܥ . ܘܣܳܐܶܡ ܫܶܬܶܐܣܬܐ ܕܚܽܘܒܐ ܆ ܐܰܝܟܐ ܕܠܐ ܣܺܝܡܐ ܗܘܳܬ . ܡܬܰܢܶܐ ܬܽܘܒ ܩܕܳܡ ܡܰܚ̈ܒܳܢܶܐ ܚܰܕ̈ܬܶܐ ܇ ܫܰܪ̈ܒܶܐ ܕܪ̈ܳܚܡܶܐ ܥܰܬܺܝ̈ܩܶܐ ܆ ܘܡܰܝܬܶܐ ܠܥܽܘܗܕܳܢܐ ܆ ܐܳܦ ܠܡܰܘܗ̈ܒܳܬܐ ܕܡܶܢܗܽܘܢ ܐܶܬܺܝܗܶܒ ܠܶܗ . ܦܠܳܢ ܠܰܡ . ܙܰܦܠܳܢ ܫܰܕܰܪ ܠܺܝ . ܘܰܦܠܳܢ ܥܨܳܢܝ ܆ ܘܟܰܕ ܠܐ ܪܳܓܳܐ ܠܺܝ ܐܰܣܪܰܢܝ ܒܡܰܘ̈ܡܳܬܐ ܘܫܶܩܠܶܬ . ܐܰܝܟ ܐܢܳܫ ܢܺܐܡܰܪ ܆ ܫܡܰܥ ܘܺܐܝܠܰܦ ܘܗܳܟܘܳܬ ܗܘܰܝܬ ܥܳܒܶܕ . ܡܰܠܶܦ ܠܪ̈ܳܚܡܶܐ ܚܰܕ̈ܬܶܐ ܣܽܘܥܪ̈ܳܢܶܐ ܕܡܰܚ̈ܒܳܢܶܐ ܥܰܬܺܝ̈ܩܶܐ ܆ ܘܥܳܒܶܕ ܠܗܽܘܢ ܬܰܠܡܺܝ̈ܕܶܐ ܠܢܳܡܽܘ̈ܣܰܝܗܽܘܢ ܕܩܰܕ̈ܡܳܝܶܐ . ܟܽܠ ܫܰܪ̈ܒܺܝܢ ܓܶܝܪ ܡܰܥܒܰܪ ܆ ܘܗܰܘ ܕܺܝܠܶܗ ܡܰܥܶܠ ܠܰܡܨܰܥܬܐ . ܘܶܐܢ ܢܶܓܕܰܫ ܘܢܶܬܡܰܠܰܠ ܫܰܪܒܐ ܐܰܝܢܐ ܕܗܽܘ ܆ ܐܰܘ ܣܽܘܥܪܳܢܐ ܕܥܰܡܠܐ ܆ ܐܰܘ ܕܝܽܘܠܦܳܢܐ ܐܰܠܳܗܳܝܐ ܆ ܒܽܐܘܡܳܢܽܘܬܐ ܡܚܰܠܶܨ ܘܡܰܦܶܩ ܠܶܗ . ܕܢܰܥܶܠ ܠܰܡܨܰܥܬܐ ܬܰܫܥܺܝܬܳܗ̇ ܕܟܰܪܣܐ . ܠܐ ܓܶܝܪ ܚܰܝ ܠܡܶܕܶܡ ܐܚܪܺܝܢ . ܠܐ ܒܥܶܢܝܳܢܶܗ . ܠܐ ܒܡܰܡܠܠܶܗ . ܠܐ ܒܗܽܘܦܳܟܶܗ . ܠܐ ܒܰܥܒ̈ܳܕܰܘܗܝ . ܠܐ ܒܡܰܖ̈ܢܝܳܬܶܗ ܆ ܘܠܐ ܒܚܽܘ̈ܫܳܒܰܘܗܝ . ܛܽܘܒܐ ܓܶܝܪ ܕܛܽܘ̈ܒܶܐ ܆ ܪܶܚܡܰܬ ܟܰܪܣܐ ܚܫܺܝܒܐ ܠܶܗ . ܘܫܽܘ̈ܐܳܠܰܘܗܝ ܟܽܠܗܽܘܢ ܥܰܠ ܗܳܕܶܐ ܡܶܬܬܙܺܝܥܺܝܢ . ܝܳܕܰܥ ܓܶܝܪ ܐܳܦ ܫܽܘܚܠܳܦܐ ܕܡܶܐܟ̈ܠܳܬܐ ܆ ܘܰܡܦܳܣ ܐܳܦ ܒܰܛܥ̈ܳܡܳܬܐ ܕܕܽܘ̈ܟܝܳܬܐ . ܕܰܐܝܢܐ ܦܰܪܕܰܝܣܐ ܒܰܣܺܝܡܺܝܢ ܐܶܒ̈ܒܳܢܶܐ . ܘܨܰܝܕܐ ܕܰܐܝܢܐ ܢܰܗܪܐ ܛܥܺܝܡ . ܘܡܰܢܽܘ ܝܳܕܰܥ ܕܰܢܡܰܕܶܟ ܡܶܐܟ̈ܠܳܬܐ ܛܥܺܝ̈ܡܳܬܐ . ܗܳܠܶܝܢ ܓܶܝܪ ܐܺܝܬܰܝܗܽܘܢ ܫܽܘ̈ܐܳܠܰܘܗܝ ܆ ܘܦܽܘ̈ܫܳܩܰܘܗܝ . ܘܚܰܒܺܝ̈ܒܳܢ ܠܶܗ ܬܰܪ̈ܬܶܝܢ ܒܢܺܝ̈ܢ ܆ ܝܰܬܺܝܪ ܡܶܢ ܚܕܰܬܐ ܘܥܰܬܺܝܩܬܐ . ܫܶܡܥܐ ܕܒܰܘܬܐ ܡܰܪܗܶܒ ܠܶܗ . ܨܠܽܘܬܐ ܢܰܓܺܝܪܬܐ ܫܽܘܢܳܩܐ ܗܝ ܠܶܗ . ܐܶܢ ܡܬܰܚܶܬ ܒܽܘܪܟܐ . ܪܳܛܶܢ ܠܶܗ . ܐܶܢ ܐܰܘܪܶܟܬ ܨܠܽܘܬܐ . ܐܶܬܪܥܶܡ ܠܶܗ . ܗܳܦܶܟ ܚܙܳܝܐ ܕܥܰܝܢܶܗ ܟܽܠܥܶܕܳܢ ܨܶܝܕ ܟܰܘ̈ܶܐ . ܚܳܐܰܪ ܒܡܰܪܕܺܝܬܶܗ ܕܫܶܡܫܐ ܇ ܣܳܐܶܡ ܠܶܗ ܚܶܪ̈ܩܶܐ ܇ ܪܳܫܶܡ ܠܶܗ ܫܳܥ̈ܶܐ . ܚܰܕ ܝܰܘܡܐ ܬܪ̈ܶܝܢ ܚܫܺܝܒ ܒܥܰܝ̈ܢܰܘܗܝ . ܨܠܽܘܬܶܗ ܩܰܠܺܝܠܐ . ܥܶܕܳܢܐ ܕܡܶܐܟܽܘܠܬܶܗ ܢܰܓܺܝܪ . ܠܰܝܬ ܡܶܕܶܡ ܕܰܡܩܰܒܶܠ ܥܠܰܘܗܝ ܇ ܐܶܠܐ ܐܶܢ ܒܰܠܚܽܘܕ ܕܰܢܡܰܠܶܐ ܖ̈ܓܺܝܓܳܬܐ ܕܟܰܪܣܶܗ . ܟܽܠ ܡܶܕܶܡ ܐܰܝܟ ܝܰܬܺܝܪܐ ܚܫܺܝܒ ܠܶܗ . ܩܶܪܝܳܢܐ ܘܝܽܘܠܦܳܢܐ ܘܨܰܘܡܐ ܘܰܢܙܺܝܪܽܘܬܐ ܨܠܽܘܬܐ ܘܙܽܘܡܳܪܐ . ܬܶܫܡܶܫܬܐ ܘܒܽܘܪ̈ܟܶܐ . ܘܶܐܢ ܓܕܰܫ ܘܡܶܢ ܢܳܡܽܘܣܐ ܕܰܥܝܳܕܐ ܆ ܡܶܛܽܠ ܢܶܟܦܬܐ ܢܶܥܒܶܕ ܐܶܢܶܝܢ . ܟܰܕ ܡܰܐܺܝܢܐ ܠܶܗ . ܘܰܡܪܰܛܶܢ ܡܶܢܶܗ ܡܶܣܬܰܥܪ̈ܳܢ ܇ ܐܰܝܢܰܘ ܠܶܗ ܐܳܦ ܥܶܠ̈ܠܳܬܐ ܕܢܶܒܛܰܠ ܡܶܢ ܨܠܽܘܬܐ . ܘܒܳܥܶܐ ܠܶܗ ܥܶܢ̈ܝܳܢܶܐ ܕܥܰܡ ܒܢ̈ܰܝ ܐܢܳܫܐ ܆ ܥܰܡ ܫܰܪܟܐ ܕܣܽܘܥܪ̈ܳܢܶܐ ܕܓܳܕܫܺܝܢ ܒܰܡܨܰܥܬܐ ܆ ܕܢܶܬܟܠܶܐ ܡܶܢ ܬܶܫܡܶܫܬܐ ܘܙܽܘܡܳܪܐ . ܗܳܠܶܝܢ ܓܶܝܪ ܕܰܐܠܳܗܳܐ ܒܰܡܫܳܟܐ ܗܳܘ̈ܝܳܢ ܡܶܢܶܗ . ܗܳܠܶܝܢ ܕܶܝܢ ܕܺܐܝܬܰܝܗܶܝܢ ܕܪܶܓܬܶܗ ܒܟܽܠܳܗ̇ ܚܦܺܝܛܽܘܬܐ ܘܚܽܘܒܐ . ܚܶܡܛܐ ܙܥܽܘܪܐ ܐܶܢ ܢܶܗܘܶܐ ܒܦܰܓܪܶܗ ܆ ܒܕܽܘܟܰܬ ܫܽܘܚܢܐ ܩܰܫܝܐ ܐܳܚܶܕ ܠܶܗ . ܘܩܰܠܺܝܠ ܡܰܐܺܝܢܽܘܬܐ ܐܶܢ ܬܶܗܘܶܐ ܠܘܳܬܶܗ ܆ ܟܽܘܪܗܳܢܐ ܥܰܣܩܐ ܘܥܰܛܠܐ ܚܫܺܝܒ ܠܶܗ . ܒܟܽܠܡܶܕܶܡ ܕܺܐܝܬܰܘܗܝ ܕܝܽܘܬܪܳܢܐ . ܐܳܚܶܕ ܠܶܗ ܥܶܠܬܐ ܆ ܕܒܰܠܚܽܘܕ ܡܶܢ ܥܶܠܬܐ ܕܚܰܝ̈ܰܘܗܝ ܢܶܒܛܰܠ . ܟܰܫܺܝܪ ܒܟܽܠܡܶܕܶܡ ܣܛܰܪ ܡܶܢ ܗܳܕܶܐ ܕܢܶܦܠܽܘܚ ܠܰܐܠܳܗܳܐ . ܘܳܐܦ ܟܰܕ ܠܐ ܐܺܝܬ ܠܶܗ ܟܽܘܪܗܳܢܐ ܆ ܡܶܬܦܰܪܰܣ ܕܰܢܚܰܘܶܐ ܢܰܦܫܶܗ ܟܪܺܝܗܐ . ܕܡܐ ܕܰܒܛܶܠ ܡܶܢ ܬܶܫܡܶܫܬܐ ܘܨܰܘܡܐ ܆ ܠܐ ܣܰܓܺܝ ܢܶܬܪܫܶܐ . ܡܬܰܢܶܐ ܓܶܝܪ ܟܺܐܒܰܘ̈ܗܝ ܩܕܳܡ ܟܽܠ ܐܢܳܫ . ܘܟܰܕ ܙܥܽܘܪܐ ܘܫܺܝܛܐ ܥܶܠܬܐ ܕܟܽܘܪܗܳܢܶܗ ܆ ܡܰܘܪܶܒ ܘܡܰܣܓܶܐ ܠܳܗ̇ ܇ ܩܳܪܶܐ ܣܳܗܕܳܐ ܠܰܐܠܳܗܳܐ ܆ ܕܰܒܗܳܕܶܐ ܢܦܺܝܣ ܠܰܐܝܠܶܝܢ ܕܫܳܡܥܺܝܢ ܠܶܗ ܆ ܕܟܰܕ ܥܨܶܐ ܠܘܳܬ ܦܽܘܠܚܳܢܐ ܕܕܰܝܪܐ ܡܶܬܩܰܪܰܒ . ܡܶܬܦܰܪܰܣ ܝܰܥܢܐ ܕܚܽܘܠܡܳܢܐ ܕܦܰܓܪܶܗ . ܘܟܰܕ ܠܘܳܬܶܗ ܗܝ ܥܶܠܬܐ ܕܣܳܟܪܐ ܡܰܒܽܘܥܐ ܕܟܺܐܒ̈ܰܘܗܝ ܇ ܕܢܶܬܟܽܘܣ ܩܰܠܺܝܠ ܡܶܢ ܝܰܥܢܽܘܬܶܗ ܆ ܦܳܗܶܐ ܘܒܳܥܶܐ ܠܶܗ ܥܽܘܕܪܳܢܐ ܠܒܰܪ ܡܶܢܶܗ . ܐܶܢ ܬܶܡܠܟܺܝܘܗܝ ܕܰܒܨܽܘܪ ܩܰܠܺܝܠ ܡܶܢ ܐܽܘܟܠܳܟ ܆ ܘܡܶܢ ܡܶܫܚܐ ܘܡܶܢ ܚܰܡܪܐ ܛܰܪ ܢܰܦܫܳܟ ܆ ܐܰܝܟ ܣܳܢܶܐ ܚܰܝ̈ܰܘܗܝ ܚܫܺܝܒܰܬ ܠܶܗ . ܦܰܩܳܚ ܠܺܝ ܠܰܡ ܟܺܐܒ̈ܶܐ ܆ ܘܠܐ ܕܰܠܟܰܪܣܐ ܐܶܥܨܶܐ ܒܡܶܕܶܡ . ܡܩܰܒܶܠ ܐܢܐ ܥܠܰܝ ܟܽܘܪ̈ܗܳܢܶܐ ܢܰܓܺܝܖ̈ܶܐ ܆ ܘܒܰܠܚܽܘܕ ܪ̈ܓܺܝܓܳܬܝ ܐܶܡܰܠܶܐ . ܐܶܢ ܢܶܨܒܶܐ ܣܰܡܐ ܕܢܰܚܠܡܰܢܝ ܥܰܡ ܐܽܘܟܠܐ ܆ ܘܶܐܠܐ ܦܰܩܳܚ ܠܺܝ ܕܶܐܟܽܘܠ ܛܳܒ ܡܶܢ ܕܶܐܬܚܠܶܡ . ܣܰܓܺܝ̈ܐܺܝܢ ܗܳܟܺܝܠ ܪ̈ܳܚܡܰܘܗܝ ܦܰܓܪ̈ܳܢܶܐ ܕܝܰܥܢܐ ܆ ܕܡܶܢ ܟܽܠ ܓܰܒ̈ܺܝܢ ܢܶܬܟܰܢܫܽܘܢ ܠܶܗ ܣܽܘܢ̈ܩܳܢܶܐ ܕܪܶܓܬܶܗ . ܨܢܺܝܥ ܘܽܐܘܡܳܢ ܠܦܽܘܪܳܣܶܗ . ܘܝܳܕܰܥ ܡܰܢܽܘ ܡܰܓܒܶܐ ܠܶܗ ܘܥܳܒܶܕ ܠܶܗ ܪ̈ܳܚܡܶܐ . ܐܳܦܠܐ ܓܶܝܪ ܒܛܽܘܥܝܰܝ ܡܶܬܛܦܺܝܣ ܕܢܶܩܢܶܐ ܠܶܗ ܪ̈ܳܚܡܶܐ . ܠܐܢܳܫ ܡܶܢ ܛܽܘ̈ܒܳܢܶܐ ܐܰܘ ܡܶܢ ܡܣܰܪ̈ܩܶܐ ܇ ܐܰܘ ܡܶܢ ܐܰܝܠܶܝܢ ܕܰܛܥܺܝܢܺܝܢ ܥܰܡ̈ܠܶܐ ܇ ܐܰܘ ܠܪ̈ܳܚܡܰܝ ܡܝܰܬܪܽܘܬܐ ܇ ܐܰܘ ܠܐܢܳܫ ܡܶܢ ܐܰܝܠܶܝܢ ܕܰܩܢܶܝܢ ܐܺܝܕܰܥܬܶܗ ܕܰܡܫܺܝܚܐ . ܠܗܳܠܶܝܢ ܓܶܝܪ ܐܳܦܠܐ ܒܫܶܓܡܐ ܐܰܘ ܒܰܫܡܐ ܡܶܬܛܦܺܝܣ ܕܢܶܗܘܶܐ ܡܰܚܒܳܢܐ . ܘܠܰܘ ܒܰܠܚܽܘܕ ܗܳܕܶܐ ܆ ܐܶܠܐ ܕܺܐܝܬܰܘܗܝ ܐܳܦ ܒܥܶܠܕܒܳܒܗܽܘܢ ܟܰܣܝܐ . ܡܶܛܽܠ ܓܶܝܪ ܕܒܰܚܙܳܬܗܽܘܢ ܘܰܒܡܶܠܰܬܗܽܘܢ ܘܒܰܥܒܳܕ̈ܰܝܗܽܘܢ ܆ ܡܰܟ̈ܣܳܢܶܐ ܐܶܢܽܘܢ ܕܝܰܥܢܽܘܬܶܗ ܆ ܥܰܠ ܗܳܕܶܐ ܩܳܨܶܦ ܒܗܽܘܢ ܘܣܳܢܶܐ ܠܗܽܘܢ . ܘܶܐܢ ܬܶܚܙܶܝܘܗܝ ܕܰܡܝܰܩܰܪ ܠܐܢܳܫ ܡܶܢ ܚܰܟܺܝ̈ܡܶܐ ܆ ܐܰܘ ܠܚܰܕ ܡܶܢ ܟܺܐܢ̈ܶܐ ܆ ܒܺܐܣܟܺܡܐ ܠܗܳܕܶܐ ܥܳܒܶܕ . ܕܠܐ ܢܶܬܥܕܶܠ ܡܶܢ ܡܗܰܝ̈ܡܢܶܐ ܕܡܰܚܒܺܝܢ ܗܳܠܶܝܢ ܛܳܒ̈ܳܬܐ . ܘܬܽܘܒ ܆ ܕܰܢܫܰܠܶܐ ܡܶܢܶܗ ܪܶܛܢܐ ܕܣܰܓܺܝ̈ܐܶܐ . ܘܢܶܬܟܽܘܣ ܡܶܢ ܠܘܳܬܶܗ ܚܺܐܦܐ ܕܰܛܢܳܢܐ ܇ ܕܗܳܠܶܝܢ ܕܰܠܛܳܒ̈ܳܬܐ ܡܝܰܩܪܺܝܢ . ܐܶܢ ܢܶܚܙܶܐ ܠܐܢܳܫ ܡܶܢ ܐܰܝܠܶܝܢ ܕܰܛܠܶܝܢ ܒܬܽܘܠܡܳܕܗܽܘܢ ܇ ܕܰܠܒܺܝܫ ܒܦܽܘܪܫܳܢܐ ܕܰܛܢܳܢܐ ܕܗܰܝܡܳܢܽܘܬܐ ܆ ܐܰܝܟ ܚܰܝܽܘܣܬܳܢܐ ܡܫܰܠܶܐ ܠܶܗ . ܘܰܐܝܟ ܡܪܰܚܶܡ ܥܠܰܘܗܝ ܡܳܠܶܟ ܠܶܗ ܆ ܕܰܫܬܽܘܩ ܠܳܟ ܘܠܐ ܬܨܰܥܰܪ ܓܶܢܣܳܟ . ܘܠܐ ܆ ܬܶܫܒܽܘܩ ܫܰܠܝܽܘܬܳܟ . ܗܘܰܝܬ ܠܰܡ ܫܰܬܺܝܩ ܆ ܘܗܳܐ ܡܶܬܪܰܚܡܰܬ . ܐܶܬܥܢܰܝ ܒܰܠܚܽܘܕ ܒܨܰܘܡܐ ܘܒܰܨܠܽܘܬܐ ܆ ܘܠܐ ܬܶܬܩܰܪܰܒ ܠܡܶܕܶܡ ܕܠܐ ܩܰܪܺܝܒ ܠܳܟ . ܡܳܠܶܟ ܬܢܳܢ ܗܳܠܶܝܢ ܡܶܛܽܠ ܕܰܢܫܰܠܶܐ ܛܢܳܢܶܗ ܕܬܰܠܡܺܝܕܐ ܆ ܘܠܰܘ ܕܰܒܦܽܘܠܚܳܢܐ ܕܛܳܒ̈ܳܬܐ ܡܶܨܛܒܶܐ . ܘܡܶܢ ܕܬܰܚܬܝܶܗ ܡܶܢ ܗܳܕܶܐ ܛܳܒܬܐ ܆ ܕܐܢܳܫ ܡܶܛܽܠ ܐܰܠܳܗܳܐ ܒܰܐܓܽܘܢܐ ܢܩܽܘܡ ܆ ܡܫܰܪܶܐ ܬܽܘܒ ܕܢܶܣܬܽܘܪ ܆ ܐܳܦ ܠܛܳܒ̈ܳܬܐ ܕܒܳܬܰܪ ܗܳܕܶܐ . ܗܳܢܰܘ ܕܶܝܢ ܆ ܠܝܰܩܺܝܪܽܘܬܐ ܕܥܰܡ̈ܠܶܐ ܘܠܽܐܘ̈ܠܨܳܢܶܐ ܕܰܚܠܳܦ ܐܰܠܳܗܳܐ . ܘܰܠܨܰܘ̈ܡܶܐ ܕܥܳܢܘܳܝܽܘܬܐ ܇ ܘܠܰܨܠܰܘ̈ܳܬܐ ܢܰܓܺܝܖ̈ܳܬܐ . ܠܰܘ ܠܰܡ ܗܳܠܶܝܢ ܡܶܬܒܰܥ̈ܝܳܢ . ܐܶܠܐ ܕܰܢܕܰܟܶܐ ܐܢܳܫ ܢܰܦܫܶܗ ܆ ܘܢܶܩܢܶܐ ܬܰܪܥܺܝܬܐ ܛܳܒܬܐ . ܐܳܚܶܕ ܓܶܝܪ ܥܶܠܬܐ ܒܟܰܣ̈ܝܳܬܐ ܕܰܢܒܰܛܶܠ ܓܰܠ̈ܝܳܬܐ . ܘܰܡܙܰܕܶܩ ܢܰܦܫܶܗ ܒܰܐܝܠܶܝܢ ܕܠܐ ܡܶܬܒܰܥ̈ܝܳܢ . ܡܶܛܽܘܠ ܕܪܰܦܝܽܘܬܶܗ ܡܰܟܣܳܢܺܝܬܐ ܗܝ ܕܰܥܒܳܕ̈ܰܘܗܝ ܒܓܰܠ̈ܝܳܬܐ . ܐܰܝܟܐ ܕܠܐ ܦܫܺܝܩ ܠܰܒܢ̈ܰܝ ܐܢܳܫܐ ܕܢܶܚܙܽܘܢ ܆ ܬܰܡܳܢ ܥܳܒܶܕ ܢܰܦܫܶܗ ܙܰܕܺܝܩܐ . ܘܰܐܝܟܐ ܕܡܶܬܚܙܶܝܢ ܐܽܘ̈ܠܨܳܢܶܐ ܘܥܰܡ̈ܠܶܐ ܆ ܡܶܬܦܰܪܰܣ ܘܣܳܬܰܪ ܠܗܽܘܢ ܆ ܟܰܕ ܝܳܗܶܒ ܥܠܰܝܗܽܘܢ ܦܽܘ̈ܫܳܩܶܐ ܐܚܪ̈ܳܢܶܐ . ܠܰܘ ܠܰܡ ܗܳܕܶܐ ܬܳܒܰܥ ܠܰܢ ܐܰܠܳܗܳܐ ܡܥܳܕ ܐܳܡܰܪ ܇ ܕܐܢܳܫ ܢܶܩܛܽܘܠ ܢܰܦܫܶܗ ܘܢܶܐܠܨܶܗ ܠܦܰܓܪܶܗ ܝܰܬܺܝܪ ܡܶܢ ܡܫܽܘܚܬܐ . ܐܶܠܐ ܕܰܒܢܰܦܫܰܢ ܢܶܗܘܶܐ ܙܰܕܺܝ̈ܩܶܐ ܆ ܘܰܒܚܽܘܫܳܒܰܢ ܢܶܬܕܰܟܶܐ ܡܶܢ ܒܺܝ̈ܫܳܬܐ . ܘܟܰܕ ܐܺܝܬܰܘܗܝ ܐܳܦ ܠܬܰܚܬ ܡܶܢ ܕܰܪܓܐ ܕܚܰܝ̈ܘܳܬܐ ܆ ܕܽܘܒܳܪܶܗ ܕܕܳܘܝܐ ܆ ܗܽܘ ܐܰܝܟ ܓܡܺܝܪܐ ܥܰܠ ܪ̈ܽܘܚܳܢܝܳܬܐ ܡܡܰܠܶܠ . ܐܰܪ̈ܺܝܟܺܝܢ ܬܽܘܪ̈ܓܳܡܰܘܗܝ ܚܠܳܦ ܦܽܘܪܳܣܶܗ . ܘܶܐܢ ܫܳܡܰܥ ܡܶܠܬܐ ܡܶܢ ܟܬܳܒܐ ܕܚܳܫܚܐ ܠܶܗ ܆ ܐܳܚܶܕ ܠܗ̇ ܒܟܽܠܳܗ̇ ܙܗܺܝܪܽܘܬܐ ܆ ܕܬܶܚܫܰܚ ܠܶܗ ܠܥܶܕܳܢܐ ܕܩܺܐܪܣܐ ܇ ܡܐ ܕܡܳܚܶܐ ܩܪܳܒܐ ܒܡܶܠܬܶܗ ܆ ܠܽܘܩܒܰܠ ܐܰܝܠܶܝܢ ܕܰܡܬܰܟܣܺܝܢ ܝܰܥܢܽܘܬܶܗ . ܡܳܐ ܓܶܝܪ ܕܨܳܒܶܐ ܕܟܽܠ ܡܶܕܶܡ ܢܶܐܟܽܘܠ ܆ ܘܠܐ ܢܶܟܠܶܐ ܢܰܦܫܶܗ ܒܰܡܣܰܝܒܪܳܢܽܘܬܐ ܡܶܢ ܚܕܐ ܡܶܢ ܡܶܐܟ̈ܠܳܬܐ ܆ ܫܰܪܺܝ ܬܳܢܶܐ ܗܳܝ ܕܰܟܬܺܝܒܐ ܡܶܢ ܡܳܪܰܢ ܇ ܕܠܰܘ ܡܶܕܶܡ ܕܥܳܐܶܠ ܠܟܰܪܣܐ ܡܣܰܝܶܒ ܠܶܗ ܠܒܰܪܢܳܫܐ . ܠܗܳܕܶܐ ܓܶܝܪ ܒܰܠܚܽܘܕ ܢܩܺܝܒܐ ܐܶܕܢܶܗ ܕܢܶܫܡܰܥ ܆ ܗܳܠܶܝܢ ܕܡܶܣܬܰܒܪ̈ܳܢ ܕܝܳܗ̈ܒܳܢ ܐܺܝܕܐ ܠܪܶܓܬܶܗ . ܘܰܩܕܳܡ ܫܶܡܥܐ ܕܰܐܚܪ̈ܳܢܝܳܬܐ ܆ ܐܳܚܶܕ ܬܰܪܥܐ ܕܡܰܫܡܰܥܬܶܗ . ܠܐ ܓܶܝܪ ܡܶܨܛܒܶܐ ܕܢܶܫܡܰܥ ܠܗܳܝ ܐܚܪܺܬܐ ܇ ܕܡܰܢ ܕܨܳܒܶܐ ܕܢܶܗܘܶܐ ܠܺܝ ܬܰܠܡܺܝܕܐ ܇ ܢܶܟܦܽܘܪ ܐܳܦ ܒܢܰܦܫܶܗ ܘܢܶܣܰܒ ܨܠܺܝܒܶܗ ܘܢܺܐܬܶܐ ܒܳܬܰܪܝ . ܘܠܐ ܗܳܝ ܐܚܪܺܬܐ . ܕܡܰܢ ܕܨܳܒܶܐ ܕܢܰܚܶܐ ܢܰܦܫܶܗ ܢܰܘܒܕܺܝܗ̇ . ܘܠܐ ܗܳܝ ܬܽܘܒ ܕܶܐܡܰܪ ܠܬܰܠܡܺܝ̈ܕܰܘܗܝ . ܕܰܒܥܳܠܡܐ ܗܳܘܶܐ ܠܟܽܘܢ ܐܽܘ̈ܠܨܳܢܶܐ . ܘܠܐ ܗܳܝ ܕܡܐ ܕܶܐܫܬܩܶܠ ܚܰܬܢܐ ܡܶܢ ܒܢܰܘ̈ܗܝ ܕܰܓܢܽܘܢܐ ܗܳܝܕܶܝܢ ܢܨܽܘܡܽܘܢ . ܘܛܳܟ ܐܳܦ ܗܳܝ ܡܶܐܟܽܘܠܬܶܗ ܕܡܳܪܰܢ ܇ ܐܰܝܟܐ ܕܰܟܬܺܝܒ ܥܠܰܘܗܝ ܕܰܥܒܰܕ ܥܺܐܕܐ ܘܶܐܟܰܠ ܦܶܨܚܐ ܆ ܐܰܘ ܐܰܝܟܐ ܕܰܐܡܺܝܪ ܕܣܳܡܘ ܠܶܗ ܡܢܳܬܐ ܡܶܢ ܢܽܘܢܐ ܕܛܰܘܝܐ ܘܡܶܢ ܟܰܟܳܪܺܝܬܐ ܕܕܶܒܫܐ ܇ ܐܰܘ ܐܰܝܟܐ ܕܰܟܬܺܝܒ ܬܽܘܒ . ܕܺܐܝܬ ܗܘܳܐ ܥܠܰܝܗܽܘܢ ܢܽܘ̈ܢܶܐ ܥܰܡ ܠܰܚܡܐ . ܡܰܝܬܶܐ ܠܗܶܝܢ ܠܗܳܠܶܝܢ ܘܕܰܐܟܘܳܬܗܶܝܢ ܝܰܥܢܐ ܠܬܰܚܘܺܝܬܐ ܇ ܡܐ ܕܨܳܒܶܐ ܕܢܶܐܟܽܘܠ ܟܽܠ ܡܶܕܶܡ ܦܫܺܝܛܳܐܺܝܬ . ܘܰܠܕܽܘܒܳܪܐ ܕܚܺܐܪܽܘܬܶܗ ܕܰܡܫܺܝܚܐ ܆ ܗܰܘ ܕܰܐܝܟ ܐܰܠܳܗܳܐ ܠܥܶܠ ܡܶܢ ܢܳܡܽܘ̈ܣܶܐ ܘܦܽܘܩ̈ܕܳܢܶܐ ܐܺܝܬܰܘܗܝ ܗܘܳܐ ܆ ܣܳܐܶܡ ܠܶܗ ܕܢܶܗܘܶܐ ܬܽܘܩܰܠܬܐ ܠܚܰܝ̈ܰܘܗܝ ܆ ܘܠܐ ܡܶܬܒܰܝܰܢ ܥܶܠܬܶܗ ܕܗܰܘ ܕܽܘܒܳܪܐ . ܘܠܐ ܡܰܪܓܶܫ ܕܛܽܘܦ̈ܣܶܐ ܐܚܪ̈ܳܢܶܐ ܬܰܡܳܢ ܡܶܬܪܰܫܡܺܝܢ ܗܘܰܘ . ܘܬܽܘܒ ܡܐ ܕܡܶܬܩܪܶܐ ܫܠܺܝܚܐ ܘܫܳܡܰܥ ܡܶܢܶܗ . ܕܟܽܠ ܡܶܕܶܡ ܕܰܒܪܶܐ ܠܰܐܠܳܗܳܐ ܩܰܕܺܝܫ ܗܘ ܆ ܘܠܰܝܬ ܡܶܕܶܡ ܕܡܰܣܠܰܝ ܐܶܢ ܒܬܰܘܕܺܝܬܐ ܢܶܬܢܣܶܒ ܆ ܕܡܶܬܩܰܕܰܫ ܠܰܡ ܒܡܶܠܬܐ ܕܰܐܠܳܗܳܐ ܘܒܰܨܠܽܘܬܐ . ܐܰܘ ܠܗܳܝ ܐܚܪܺܬܐ ܆ ܕܟܰܪܣܐ ܕܡܶܐܟ̈ܠܳܬܐ ܘܡܶܐܟ̈ܠܳܬܐ ܕܟܰܪܣܐ ܆ ܐܰܘ ܗܳܝ ܬܽܘܒ ܕܶܐܡܰܪ ܆ ܕܗܰܘ ܡܰܢ ܕܠܐ ܐܳܟܶܠ ܠܗܰܘ ܡܰܢ ܕܳܐܟܶܠ ܠܐ ܢܕܽܘܢ ܆ ܘܕܰܐܝܟ ܗܳܠܶܝܢ ܕܰܪܫܺܝܡܳܢ ܒܡܰܠܦܳܢܽܘܬܶܗ ܕܦܰܘܠܳܘܣ ܆ ܚܳܕܶܐ ܒܗܶܝܢ ܘܰܡܩܰܒܶܠ ܠܗܶܝܢ ܪܰܘܪܒܳܐܺܝܬ . ܟܰܕ ܠܐ ܥܶܠܰܬܗܶܝܢ ܕܡ̈ܶܠܶܐ ܡܶܣܬܰܟܰܠ ܣܰܟܠܐ ܆ ܘܠܐ ܐܚܪ̈ܳܢܝܳܬܐ ܕܰܟܬܺܝ̈ܒܳܢ ܥܰܠ ܚܠܺܝܨܽܘܬܐ ܘܥܰܠ ܥܳܢܘܳܝܽܘܬܐ ܡܶܢܶܗ ܕܦܰܘܠܳܘܣ ܡܶܨܛܒܶܐ ܕܢܶܫܡܰܥ ܇ ܐܰܘ ܟܰܕ ܡܬܰܢܶܐ ܥܰܠ ܨܰܘ̈ܡܰܘܗܝ ܣܰܓܺܝ̈ܶܐܐ ܇ ܐܰܘ ܟܰܕ ܩܳܥܶܐ ܠܬܰܠܡܺܝ̈ܕܰܘܗܝ ܇ ܕܡܺܝ̈ܬܶܐ ܐܰܢܬܽܘܢ ܠܥܳܠܡܐ ܇ ܐܰܘ ܟܰܕ ܟܳܬܶܒ ܕܫܰܦܺܝܪ ܕܠܐ ܢܶܐܟܽܘܠ ܒܶܣܪܐ ܘܠܐ ܢܶܫܬܶܐ ܚܰܡܪܐ ܇ ܐܰܘ ܐܰܝܟܐ ܕܰܡܙܰܗܰܪ ܕܒܽܐܘ̈ܠܨܳܢܶܐ ܣܰܓܺܝ̈ܶܐܐ ܘܳܠܶܐ ܠܐܢܳܫ ܕܢܶܥܽܘܠ ܠܡܰܠܟܽܘܬܶܗ ܕܰܐܠܳܗܳܐ ܇ ܐܰܘ ܐܰܝܟܐ ܕܳܐܡܰܪ ܇ ܕܰܐܠܳܗܳܐ ܕܶܝܢ ܠܬܰܪ̈ܬܰܝܗܶܝܢ ܠܟܰܪܣܐ ܘܠܡܶܐܟܽܘܠܬܐ ܡܒܰܛܶܠ . ܥܰܠ ܩܶܪܝܳܢܐ ܗܳܟܺܝܠ ܕܗܳܠܶܝܢ ܘܕܰܐܟܘܳܬܗܶܝܢ ܆ ܒܰܪܳܝܬܐ ܥܳܒܰܪ ܝܰܥܢܐ . ܘܠܐ ܡܶܨܛܒܶܐ ܐܳܦ ܠܐ ܕܢܶܫܡܰܥ ܐܶܢܶܝܢ ܀ ܒܗܳܠܶܝܢ ܗܳܟܺܝܠ ܐܶܣ̈ܟܺܡܶܐ ܩܳܝܡܺܝܢ ܚܰܝ̈ܰܘܗܝ ܕܪܳܚܶܡ ܖ̈ܓܺܝܓܳܬܐ . ܘܰܐܝܟ ܕܩܰܪܺܝܒ ܥܽܘܗܕܳܢܐ ܕܰܐܠܳܗܳܐ ܠܰܓܡܺܝܪ̈ܶܐ ܆ ܗܳܟܰܢܐ ܩܰܪܺܝܒܐ ܠܶܗ ܟܽܠܥܶܕܳܢ ܡܰܪܢܺܝܬܐ ܕܟܰܪܣܶܗ . ܡܙܰܡܰܪ ܘܪܳܢܶܐ ܒܳܗ̇ . ܒܰܨܠܽܘܬܶܗ ܘܰܒܬܶܫܡܶܫܬܶܗ ܆ ܕܽܘܟܪܳܢܶܗ ܛܥܺܝܢ ܒܟܽܠ ܥܶܕܳܢ . ܒܳܗ̇ ܪܳܢܶܐ ܐܰܡܺܝܢܳܐܺܝܬ . ܡܶܛܽܠ ܕܠܰܝܬ ܠܶܗ ܚܰܝ̈ܶܐ ܐܚܪ̈ܳܢܶܐ ܠܒܰܪ ܡܶܢܳܗ̇ . ܥܽܘܗܕܳܢܳܗ̇ ܓܶܝܪ ܡܰܩܶܠ ܨܠܰܘ̈ܳܬܶܗ . ܘܪܶܢܝܳܗ̇ ܐܰܡܺܝܢܐ ܡܒܰܛܶܠ ܠܶܗ ܡܶܢ ܟܽܠܗܶܝܢ ܘܳܠ̈ܝܳܬܐ . ܠܐ ܓܶܝܪ ܦܪܺܝܫܺܝܢ ܠܶܗ ܥܶܕ̈ܳܢܶܐ ܕܡܶܐܟܽܘܠܬܶܗ ܠܝܰܥܢܐ . ܐܶܠܐ ܒܠܺܠܝܐ ܘܒܺܐܝܡܳܡܐ ܡܶܐܟܰܠ ܐܳܟܶܠ . ܟܰܕ ܠܐ ܢܶܐܟܽܘܠ ܐܳܟܽܘܠܐ ܗܘ . ܠܐ ܓܶܝܪ ܬܚܽܘܪ ܒܗܳܝ ܕܚܰܕ ܥܶܕܳܢܐ ܘܰܬܪ̈ܶܝܢ ܐܺܝܬܰܝܗܽܘܢ ܥܶܕ̈ܳܢܶܐ ܕܡܶܐܟܽܘܠܬܶܗ . ܐܶܠܐ ܐܶܬܒܰܩܳܐ ܆ ܒܗܳܝ ܕܟܽܠܗܽܘܢ ܥܶܕ̈ܳܢܶܐ ܕܠܺܠܝܐ ܘܕܺܐܝܡܳܡܐ ܇ ܗܺܝ ܐܝܬܶܝܗ̇ ܡܰܪܢܺܝܬܶܗ . ܘܟܰܕ ܦܰܓܪܶܗ ܠܐ ܐܳܟܶܠ ܆ ܐܶܟܰܠ ܚܽܘܫܳܒܶܗ . ܐܳܦܠܐ ܓܶܝܪ ܐܰܝܟ ܚܰܝ̈ܘܳܬܐ ܦܪܺܝܫܺܝܢ ܠܶܗ ܥܶܕ̈ܳܢܶܐ ܠܡܶܐܟܽܘܠܬܐ . ܡܶܛܽܘܠ ܕܚܰܝܽܘܬܐ ܐܳܦܶܢ ܒܟܽܠ ܥܶܕܳܢ ܐܳܟܠܐ ܇ ܘܰܒܠܺܠܝܐ ܘܒܺܐܝܡܳܡܐ ܕܠܐ ܬܚܽܘܡܐ ܗܝ ܆ ܐܶܠܐ ܠܰܘ ܟܽܠܥܶܕܳܢ ܒܡܶܐܟܽܘܠܬܳܗ̇ ܪܳܢܝܐ . ܝܰܥܢܐ ܕܶܝܢ ܒܟܽܠ ܥܶܕܳܢ ܐܳܟܶܠ . ܡܶܛܽܠ ܕܟܽܠ ܥܶܕܳܢ ܒܟܰܪܣܶܗ ܪܳܢܶܐ . ܘܛܳܟ ܐܳܦ ܟܰܕ ܕܰܡܺܝܟ ܆ ܕܳܐܟܶܠ ܚܳܙܶܐ ܒܚܶܠܡܶܗ . ܢܣܺܝܒܐ ܢܶܟܦܬܐ ܡܶܢ ܩܕܳܡ ܥܰܝ̈ܢܰܘܗܝ ܕܝܰܥܢܐ ܆ ܡܶܛܽܠ ܕܰܐܩܢܺܝ ܠܰܐܦ̈ܰܘܗܝ ܚܽܘܨܦܐ ܕܠܐ ܢܶܒܗܰܬ . ܫܳܡܰܥ ܨܽܘܚ̈ܝܳܬܶܗ ܘܡܰܕܶܫ . ܘܨܰܥܪܶܗ ܘܠܐ ܡܰܝܬܶܐ ܥܰܠ ܒܳܠܶܗ . ܚܽܘܒܐ ܓܶܝܪ ܕܟܰܪܣܶܗ ܙܳܟܶܐ ܒܶܗ ܆ ܠܟܽܠ ܩܛܺܝܪ̈ܺܝܢ ܕܢܳܩܫܺܝܢ ܒܶܗ . ܒܰܛܺܝܠ ܡܶܢ ܪ̈ܽܘܚܳܢܝܳܬܐ . ܗܳܢܰܘ ܕܶܝܢ ܐܳܦ ܠܐ ܕܺܐܝܬܰܝܗܶܝܢ ܝܳܕܰܥ . ܗܽܘ ܡܰܓܒܶܐ ܡܶܫ̈ܚܳܢܶܐ ܛܰܪ̈ܩܶܐ . ܗܽܘ ܒܳܥܶܐ ܚܰܡܖ̈ܳܢܶܐ ܡܨܰܠ̈ܠܶܐ . ܗܽܘ ܡܫܰܐܶܠ ܥܰܠ ܡܶܐܟ̈ܠܳܬܐ ܛܥܺܝ̈ܡܳܬܐ . ܠܰܝܬ ܠܶܗ ܥܒܳܕܐ ܒܥܳܠܡܐ ܐܶܠܐ ܐܶܢ ܗܳܢܐ . ܘܰܟܡܐ ܕܢܺܐܡܰܪ ܫܰܪܒܶܗ̇ ܆ ܫܰܪܒܐ ܕܪܰܦܝܽܘܬܶܗ ܠܐ ܩܳܛܰܥ . ܐܳܦ ܗܳܠܶܝܢ ܓܶܝܪ ܕܶܐܡܰܪܢܰܢ ܆ ܛܥܳܡܬܐ ܩܰܠܺܝܠ ܝܰܗܒܢܰܢ ܡܶܢ ܐܶܣ̈ܟܺܡܶܐ ܕܪܰܦܝܽܘܬܶܗ ܆ ܕܡܶܢ ܗܳܕܶܐ ܢܶܕܥܽܘܢܳܝܗܝ ܚܳܙ̈ܝܰܘܗܝ ܀ ܐܰܢܬ ܕܶܝܢ ܐܳܘ ܬܰܠܡܺܝܕܐ ܕܰܚܠܺܝܨܽܘܬܐ ܥܪܽܘܩ ܡܶܢ ܕܡܽܘܬܐ ܕܰܠܘܳܬ ܗܳܢܐ ܆ ܘܠܐ ܬܶܬܪܰܦܶܐ ܒܰܚܙܳܬܶܗ ܡܶܢ ܚܠܺܝܨܽܘܬܐ ܕܕܽܘܒܳܪܳܟ . ܕܰܥ ܢܰܦܫܳܟ ܠܡܳܢܐ ܐܶܬܬܰܠܡܰܕܬ ܆ ܘܗܽܘ ܬܽܘܠܡܳܕܳܟ ܢܶܗܘܶܐ ܥܶܠܬܐ ܠܪܶܗܛܳܟ . ܠܐ ܬܶܬܕܰܡܶܐ ܠܫܰܦܠܐ . ܐܶܠܐ ܡܰܪܳܐ ܒܟܰܫܺܝܪܽܘܬܐ ܕܰܚܠܺܝ̈ܨܶܐ . ܠܐ ܢܶܗܘܶܐ ܠܳܟ ܕܡܽܘܬܐ ܒܰܪ ܐܢܳܫܐ ܕܺܐܝܬܰܘܗܝ ܒܰܪ ܕܡܽܘܬܐ ܕܚܰܝ̈ܘܳܬܐ . ܠܐ ܬܶܚܫܒܺܝܗ̇ ܛܳܒܬܐ ܠܗܳܕܶܐ ܇ ܕܳܐܟܶܠ ܐܢܳܫ ܘܫܳܬܶܐ ܇ ܘܰܡܡܰܠܶܐ ܪ̈ܓܺܝܓܳܬܶܗ ܆ ܐܶܠܐ ܒܺܝܫܬܐ ܕܒܺܝܫܳܐ ܡܶܢ ܟܽܠܗܶܝܢ ܒܺܝ̈ܫܳܬܐ . ܫܡܰܥ ܐܳܦ ܡܶܢ ܡܶܠܬܐ ܕܰܢܒܺܝܽܘܬܐ ܘܳܝܐ ܕܶܐܬܺܝܗܶܒ ܠܗܽܘܢ ܠܝܰܥ̈ܢܶܐ . ܘܳܝ ܠܰܡ ܠܰܐܝܠܶܝܢ ܕܰܡܩܰܕܡܺܝܢ ܒܨܰܦܪܐ ܘܪܳܗܛܺܝܢ ܠܫܰܟܪܐ ܇ ܘܡܰܘܚܪܺܝܢ ܒܪܰܡܫܐ ܘܚܰܡܪܐ ܡܰܘܩܶܕ ܠܗܽܘܢ . ܒܟܶܢܳܪ̈ܶܐ ܘܰܒܩܺܝܬܳܪ̈ܶܐ ܘܒܰܦܠܰܓ̈ܶܐ ܘܒܰܪ̈ܒܺܝܥܶܐ ܚܰܡܪܐ ܫܳܬܶܝܢ . ܘܒܰܥܒ̈ܳܕܰܘܗܝ ܕܰܐܠܳܗܳܐ ܠܐ ܡܶܣܬܰܟܠܺܝܢ . ܗܐ ܐܳܦ ܪܽܘܚܐ ܐܰܠܶܦܬܳܟ ܆ ܕܠܐ ܡܨܶܐ ܦܳܠܰܚ ܐܖ̈ܓܺܝܓܳܬܐ ܇ ܢܶܣܬܰܟܰܠ ܒܰܥܒ̈ܳܕܰܘܗܝ ܕܰܐܠܳܗܳܐ . ܐܰܝܟ ܕܠܐ ܓܶܝܪ ܡܶܫܟܚܺܝܢ ܚܢܰܢ ܒܫܶܢܬܰܢ ܕܰܢܡܰܠܶܠ ܘܢܶܣܥܽܘܪ ܐܰܝܟ ܚܰܝ̈ܶܐ ܥܺܝܪ̈ܶܐ ܆ ܗܳܟܰܢܐ ܐܳܦ ܠܐ ܒܰܪ ܐܢܳܫܐ ܕܰܡܛܰܒܰܥ ܒܫܶܢܬܐ ܕܰܖ̈ܓܺܝܓܳܬܐ ܇ ܡܶܣܬܰܟܰܠ ܒܰܥܒ̈ܳܕܰܘܗܝ ܚܰܝ̈ܶܐ ܕܰܐܠܳܗܳܐ ܆ ܘܝܳܕܰܥ ܕܰܢܚܽܘܪ ܒܰܡܕܰܒܪܳܢܽܘܬܶܗ ܇ ܘܢܶܬܗܰܪ ܒܫܽܘܚܠܳܦܐ ܕܰܡܦܰܪܢܣܳܢܽܘܬܶܗ . ܘܝܳܕܰܥ ܒܶܗ ܕܽܘܡܳܪܐ ܥܰܠ ܪܰܒܽܘܬ ܫܽܘܒܚܶܗ ܇ ܘܢܶܗܘܶܐ ܥܺܝܪܐ ܠܺܝܕܰܥܬܶܗ ܆ ܘܰܥܬܺܝܕܐ ܠܦܽܘܢܳܝ ܦܶܬܓܳܡܐ ܕܚܶܟܡܬܶܗ . ܒܗܳܠܶܝܢ ܓܶܝܪ ܐܰܝܢܐ ܕܰܡܛܰܒܰܥ ܒܪܶܓܬܐ ܠܐ ܡܰܪܓܶܫ . ܡܶܛܽܠ ܕܗܳܠܶܝܢ ܥܽܘܗ̈ܕܳܢܶܐ ܆ ܕܥܺܝܪ̈ܶܐ ܐܶܢܽܘܢ ܘܰܕܚܰܝ̈ܶܐ . ܘܛܽܘܒܳܐ ܝܺܗܺܝܒ ܠܰܐܝܢܐ ܕܰܒܗܳܠܶܝܢ ܡܶܣܬܰܟܰܠ . ܐܶܢ ܓܶܝܪ ܠܗܳܢܽܘܢ ܕܳܐܟܠܺܝܢ ܘܫܳܬܶܝܢ . ܘܒܰܥܒ̈ܳܕܰܘܗܝ ܕܰܐܠܳܗܳܐ ܠܐ ܡܶܣܬܰܟܠܺܝܢ ܐܶܬܺܝܗܶܒ ܘܳܝܐ ܆ ܕܰܠܩܽܘܒܠܐ ܕܗܳܠܶܝܢ . ܛܽܘܒܐ ܡܶܬܺܝܗܶܒ ܠܥܳܢ̈ܘܳܝܶܐ ܘܠܰܢܙܺܝܪ̈ܶܐ ܇ ܗܳܠܶܝܢ ܕܰܒܟܽܠܥܶܕܳܢ ܡܶܬܗܰܓܶܝܢ ܒܰܥܒ̈ܳܕܰܘܗܝ ܕܰܐܠܳܗܳܐ . ܐܰܢܬ ܕܶܝܢ ܐܳܘ ܬܰܠܡܺܝܕܐ ܆ ܗܰܪܛ ܕܬܶܫܘܶܐ ܠܛܽܘܒܐ ܆ ܘܰܥܪܽܘܩ ܡܶܢ ܘܳܝܐ ܕܰܡܠܺܝܟ ܠܝܰܥ̈ܢܶܐ . ܘܢܶܗܘܽܘܢ ܠܳܟ ܕܡܽܘܬܐ ܆ ܠܛܳܒܬܐ ܟܰܫܺܝܪ̈ܶܐ ܘܠܐ ܫܰܦ̈ܠܶܐ . ܘܨܰܝܳܡ̈ܶܐ ܘܠܐ ܐܳܟܽܘ̈ܠܶܐ . ܘܥܳܢ̈ܘܳܝܶܐ ܘܠܐ ܝܰܥ̈ܢܶܐ . ܘܰܢܙܺܝܪ̈ܶܐ ܘܠܐ ܠܰܥ̈ܒܶܐ ܆ ܘܦܳܠ̈ܚܰܝ ܠܰܐܠܳܗܳܐ . ܘܠܐ ܦܳܠ̈ܚܰܝ ܠܟܰܪܣܗܽܘܢ . ܘܰܚܠܺܝ̈ܨܶܐ ܘܠܐ ܪ̈ܦܰܝܳܐ . ܘܛܳܒ̈ܶܐ ܘܠܐ ܒܺܝ̈ܫܶܐ . ܠܐ ܓܶܝܪ ܚܳܣܪܺܝܢ ܡܶܢ ܥܳܠܡܐ ܛܳܒ̈ܶܐ ܇ ܕܢܶܗܘܽܘܢ ܠܳܟ ܕܡܽܘܬܐ ܠܛܳܒ̈ܳܬܐ . ܢܶܬܕܰܡܶܐ ܠܗܽܘܢ ܘܠܐ ܠܒܺܝ̈ܫܶܐ . ܠܐ ܗܳܟܺܝܠ ܬܶܬܒܰܩܶܐ ܒܗܳܠܶܝܢ ܕܩܳܝܡܺܝܢ ܠܬܰܚܬ ܡܶܢܳܟ . ܐܶܠܐ ܬܠܺܝ ܥܰܝ̈ܢܰܝܟ ܠܥܶܠ ܘܚܽܘܪ ܆ ܒܰܐܝܠܶܝܢ ܕܪ̈ܰܘܪܒܺܝܢ ܡܶܢܳܟ ܆ ܘܣܰܩ ܠܘܳܬܗܽܘܢ . ܐܰܟܙܢܐ ܓܶܝܪ ܕܰܒܨܶܒ̈ܘܳܬܐ ܕܥܳܠܡܐ : ܟܽܠ ܐܢܳܫ ܪ̈ܰܘܪܒܳܬܐ ܓܳܒܶܐ ܠܶܗ ܆ ܗܳܟܰܢܐ ܐܳܦ ܒܗܳܠܶܝܢ ܐܰܠܳܗ̈ܳܝܳܬܐ ܆ ܪ̈ܰܘܪܒܳܬܐ ܘܰܡܥܰܠ̈ܝܳܬܐ ܢܶܓܒܶܐ ܠܰܢ . ܠܰܝܬ ܗܳܟܺܝܠ ܐܢܳܫ ܒܥܳܠܡܐ ܕܡܰܚܶܒ ܡܶܣܟܺܢܽܘܬܐ ܛܳܒ ܡܶܢ ܥܽܘܬܪܐ . ܐܶܠܐ ܟܽܠ ܐܢܳܫ ܡܶܫܬܐܶܠ ܡܶܢܳܗ̇ ܆ ܘܪܳܗܶܛ ܒܳܬܰܪ ܥܽܘܬܪܐ . ܘܥܳܪܶܩ ܡܶܢ ܟܺܐܒ̈ܶܐ ܆ ܘܪܳܗܶܛ ܒܳܬܰܪ ܚܽܘܠܡܳܢܐ ܕܦܰܓܪܐ . ܒܗܳܕܶܐ ܕܡܽܘܬܐ ܐܳܦ ܗܳܪܟܐ ܆ ܒܳܬܰܪ ܗܳܠܶܝܢ ܕܪܽܘܚܐ ܢܶܪܕܽܘܦ ܆ ܘܢܰܚܶܒ ܥܽܘܬܪܐ ܕܰܚܠܺܝܨܽܘܬܐ ܆ ܘܠܐ ܡܶܣܟܺܢܽܘܬܳܗ̇ ܕܝܰܥܢܽܘܬܐ . ܘܢܶܪܚܰܡ ܚܽܘܠܡܳܢܐ ܕܢܰܦܫܰܢ ܘܰܕܚܽܘ̈ܫܳܒܰܝܢ ܇ ܝܰܬܺܝܪ ܡܶܢ ܟܽܘܪ̈ܗܳܢܶܐ ܕܰܖ̈ܓܺܝܓܳܬܐ . ܟܪܺܝܗܽܘܬܐ ܗ̣ܝ ܓܶܝܪ ܒܟܽܠܥܶܕܳܢ ܢܰܦܫܶܗ ܕܰܡܫܰܡܶܫ ܖ̈ܓܺܝܓܳܬܐ . ܘܠܐ ܡܫܰܠܰܛ ܥܰܠ ܚܰܝܠܶܗ ܘܚܽܘܠܡܳܢܶܗ ܪܽܘܚܳܢܐ . ܐܰܟܙܢܐ ܓܶܝܪ ܕܰܐܝܢܐ ܕܰܟܪܺܝܗ ܦܰܓܪܶܗ . ܠܐ ܫܰܠܺܝܛ ܥܰܠ ܚܽܘܠܡܳܢܶܗ ܕܢܶܐܟܽܘܠ ܡܳܢ ܕܒܳܥܶܐ ܇ ܘܠܐ ܥܰܠ ܚܰܝܠܶܗ ܕܢܶܥܒܶܕ ܡܶܕܶܡ ܕܨܳܒܶܐ ܆ ܗܳܟܰܢܐ ܐܳܦ ܠܐ ܒܰܪܢܳܫܐ ܕܰܟܪܺܝܗܐ ܢܰܦܫܶܗ ܒܝܰܥܢܽܘܬܐ ܇ ܐܺܝܬ ܠܶܗ ܫܽܘܠܛܳܢܐ ܥܰܠ ܚܰܝܠܐ ܘܚܽܘܠܡܳܢܐ ܕܢܰܦܫܶܗ . ܘܠܰܘ ܟܽܠ ܡܶܕܶܡ ܐܰܝܟ ܕܨܳܒܶܐ ܘܰܐܝܟ ܕܒܳܥܶܐ ܡܶܬܗܰܦܰܟ ܒܰܥܒ̈ܳܕܰܘܗܝ . ܒܗܳܝ ܓܶܝܪ ܕܡܽܘܬܐ ܕܠܐ ܥܳܢܶܝܢ ܠܶܗ ܗܰܕ̈ܳܡܰܘܗܝ ܠܒܰܪܢܳܫܐ ܟܪܺܝܗܐ ܆ ܡܐ ܕܨܳܒܶܐ ܕܰܢܙܺܝܥ ܐܶܢܽܘܢ ܠܚܰܕ ܡܶܢ ܣܽܘܥܪ̈ܳܢܶܐ ܆ ܗܳܟܰܢܐ ܐܳܦ ܠܐ ܠܝܰܥܢܐ ܥܳܢܶܝܢ ܚܽܘ̈ܫܳܒܰܘܗܝ ܇ ܡܐ ܕܨܳܒܶܐ ܕܢܶܦܠܽܘܚ ܒܗܽܘܢ ܚܕܳܐ ܡܶܢ ܛܳܒ̈ܳܬܐ . ܟܽܠܗܶܝܢ ܓܶܝܪ ܫܰܦܺܝܪ̈ܳܬܐ ܥܰܣ̈ܩܳܢ ܠܶܗ ܠܰܡܫܰܥܒܰܕ ܠܟܰܪܣܶܗ . ܡܶܛܽܠ ܕܺܐܝܬܰܘܗܝ ܥܰܒܕܐ ܕܟܽܠܗܶܝܢ ܖ̈ܓܺܝܓܳܬܐ . ܐܶܢ ܢܶܬܬܙܺܝܥ ܒܶܗ ܓܶܝܪ ܚܰܫܐ ܕܡܶܐܟܽܘܠܬܐ ܆ ܠܐ ܕܠܺܝܠܳܐܺܝܬ ܡܶܫܟܰܚ ܙܳܟܶܐ ܠܶܗ . ܡܶܛܽܠ ܕܰܡܫܰܥܒܕܶܗ ܗܘ . ܘܠܐ ܪܶܓܬܐ ܕܙܳܢܝܽܘܬܐ ܐܶܢ ܬܕܽܘܠ ܒܗܰܕ̈ܳܡܰܘܗܝ . ܘܠܐ ܚܶܡܬܐ . ܘܠܐ ܪܽܘܓܙܐ . ܘܠܐ ܚܣܳܡܐ ܘܠܐ ܒܺܝܫܽܘܬܐ . ܘܠܐ ܚܰܕ ܡܶܢ ܚܰܫܑ̈ܶܐ ܣܢܰܝ̈ܳܐ ܦܫܺܝܩ ܠܶܗ ܕܢܶܙܟܶܐ . ܡܶܛܽܘܠ ܕܥܰܒܕܐ ܗܘ ܘܰܡܫܰܥܒܕܐ ܕܟܽܠܗܽܘܢ . ܥܳܣܩܺܝܢ ܓܶܝܪ ܕܢܶܬܟܰܒܫܽܘܢ . ܝܰܬܺܝܪܐܝܬ ܡܐ ܕܺܐܝܬܰܝܗܽܘܢ ܣܰܓܺܝ̈ܶܐܐ . ܘܶܐܢ ܚܰܕ ܚܰܫܐ ܐܶܢ ܢܶܫܬܰܠܰܛ ܥܰܠ ܚܰܝܰܝ̈ܢ ܆ ܘܙܰܒܢܐ ܣܰܓܺܝܳܐܐ ܢܫܰܥܒܕܰܢ ܒܰܥܒܳܕܐ ܕܥܰܒܕܽܘܬܶܗ ܆ ܥܛܶܠ ܠܰܢ ܕܢܶܙܟܶܝܘܗܝ ܆ ܟܡܐ ܝܰܬܺܝܪܐܝܬ ܡܶܢ ܡܳܖ̈ܰܝܳܐ ܣܰܓܺܝ̈ܶܐܐ ܢܶܙܕܟܶܐ . ܥܰܡܳܗ̇ ܓܶܝܪ ܕܝܰܥܢܽܘܬܐ ܐܰܝܟ ܕܶܐܡܪܶܬ ܇ ܥܳܐܠܺܝܢ ܟܽܠܗܽܘܢ ܚܰܫܑ̈ܶܐ ܕܫܰܪܟܐ . ܡܶܛܽܠ ܕܗܺܝ ܐܺܝܬܶܝܗ̇ ܡܰܥܠܳܢܐ ܕܟܽܠܗܶܝܢ ܖ̈ܓܺܝܓܳܬܐ . ܐܶܡܰܪ ܕܶܝܢ ܦܳܪܽܘܩܰܢ ܒܰܣܒܰܪܬܶܗ . ܕܠܐ ܡܶܫܟܚܺܝܢ ܐܢܬܽܘܢ ܠܰܐܠܳܗܳܐ ܠܡܶܦܠܰܚ ܘܰܠܡܳܡܽܘܢܐ . ܘܶܐܢ ܒܫܽܘܥܒܳܕܰܢ ܕܰܠܚܰܕ ܡܳܪܐ ܆ ܗܳܢܰܘ ܕܶܝܢ ܕܰܠܡܳܡܽܘܢܐ ܒܰܠܚܽܘܕ ܇ ܠܐ ܡܶܫܟܚܺܝܢ ܚܢܰܢ ܕܢܶܦܠܽܘܚ ܥܰܡܶܗ ܐܳܦ ܠܰܐܠܳܗܳܐ ܆ ܐܰܝܟܰܢ ܡܐ ܕܣܰܓܺܝ̈ܐܺܝܢ ܡܳܖ̈ܰܝܳܐ ܕܰܡܫܰܥܒܕܺܝܢ ܠܰܢ ܆ ܘܟܽܠ ܚܰܕ ܡܶܢܗܽܘܢ ܩܛܺܝܪܳܐܺܝܬ ܠܨܶܒܝܳܢܶܗ ܕܳܒܰܪ ܠܰܢ ܇ ܡܨܶܝܢܰܢ ܕܰܢܫܰܡܶܫ ܠܰܐܠܳܗܳܐ ܇ ܗܰܘ ܕܠܐ ܡܩܰܒܶܠ ܕܡܶܕܶܡ ܐܚܪܺܝܢ ܥܰܡܶܗ ܢܶܫܬܰܡܰܫ ܡܶܢ ܒܰܪܢܳܫܐ . ܐܰܪܰܐ ܆ ܘܶܐܢ ܗܶܢܽܘܢ ܗܳܠܶܝܢ ܚ̈ܛܳܗܶܐ ܆ ܕܟܽܠܗܽܘܢ ܐܰܝܟܚܕܳܐ ܕܰܠܩܽܘܒܠܐ ܐܶܢܽܘܢ ܕܟܺܐܢܽܘܬܐ ܕܰܐܠܳܗܳܐ ܆ ܟܽܠ ܚܰܕ ܡܶܢܗܽܘܢ ܣܰܩܽܘܒܠܐ ܗܘ ܕܚܰܒܪܶܗ ܒܬܶܫܡܶܫܬܶܗ ܆ ܐܰܝܟܰܢ ܠܐ ܢܶܗܘܽܘܢ ܟܽܠܗܽܘܢ ܒܦܽܘܠܚܳܢܗܽܘܢ ܡܥܰܘ̈ܟܳܢܶܐ ܠܦܽܘ̈ܩܕܳܢܰܝ ܐܰܠܳܗܳܐ . ܡܫܰܚܠܦܺܝܢ ܓܶܝܪ ܗܶܢܽܘܢ ܡܶܢ ܚܕ̈ܳܕܶܐ ܒܣܽܘܥܪ̈ܳܢܰܝܗܽܘܢ ܆ ܘܨܶܒܝܳܢܐ ܕܰܐܠܳܗܳܐ ܆ ܣܰܩܽܘܒܠܰܐ ܗ̣ܘ ܕܟܽܠܗܽܘܢ . ܝܰܬܺܝܪܐܝܬ ܕܗܳܕܶܐ ܪܶܓܬܐ ܕܝܰܥܢܽܘܬܐ ܇ ܕܡܶܢܳܗ̇ ܒܺܐܝܕܐ ܒܺܐܝܕܐ ܡܶܬܝܰܒ̈ܠܳܢ ܘܥ̈ܳܐܠܳܢ ܫܰܪܟܐ ܕܰܖ̈ܓܺܝܓܳܬܐ ܐܚܪ̈ܳܢܝܳܬܐ ܀ ܡܳܐ ܕܶܐܫܬܰܥܒܰܕ ܗܳܟܺܝܠ ܒܰܪ ܐܢܳܫܐ ܕܢܶܦܠܽܘܚ ܥܰܒܕܽܘܬܐ ܠܟܰܪܣܶܗ ܆ ܒܥܳܠܡܐ ܣܰܓܺܝܳܐܐ ܡܰܪܡܝܐ ܠܶܗ . ܕܡܶܢ ܟܽܠ ܓܰܒܺܝ̈ܢ ܢܟܰܢܶܫ . ܘܢܰܝܬܶܐ ܠܳܗ̇ ܣܽܘܢ̈ܩܳܢܶܝܗ̇ ܇ ܡܶܛܽܠ ܕܠܰܘ ܕܬܶܐܟܽܘܠ ܒܳܥܝܐ ܒܰܠܚܽܘܕ . ܐܶܠܐ ܕܰܐܝܟܰܢܐ ܬܶܐܟܽܘܠ . ܐܶܠܽܘ ܓܶܝܪ ܥܰܠ ܗܳܕܶܐ ܒܰܠܚܽܘܕ ܣܡܺܝܟܐ ܗܘܳܬ ܕܣܽܘܢܩܳܢܳܗ̇ ܬܡܰܠܶܐ ܆ ܒܡܶܕܶܡ ܙܥܽܘܪ ܡܶܬܡܰܠܶܐ ܗܘܳܐ ܣܽܘܢܩܳܢܳܗ̇ ܕܟܰܪܣܐ . ܘܰܒܨܶܒ̈ܘܳܬܐ ܫܚܺܝ̈ܡܳܬܐ ܘܫܺܝ̈ܛܳܬܐ ܕܫܰܘ̈ܝܳܢ ܒܛܺܝ̈ܡܰܝܗܶܝܢ . ܘܰܟܡܐ ܙܰܒ̈ܢܺܝܢ ܡܶܢ ܥܶܩܳܪ̈ܶܐ ܘܡܶܢ ܥܶܣ̈ܒܶܐ ܡܰܠܺܝܘ ܣܰܓܺܝ̈ܶܐܐ ܚܫܰܚܬܗܽܘܢ . ܡܶܛܽܘܠ ܕܣܽܘܢܩܳܢܗܽܘܢ ܒܥܰܘ ܘܠܰܘ ܡܽܘܠܳܝܐ ܕܰܪ̈ܓܺܝܓܳܬܗܽܘܢ . ܐܳܦܶܢ ܓܶܝܪ ܐܰܠܳܗܳܐ ܐܰܝܟ ܒܳܪܽܘܝܐ ܥܰܬܺܝܪܐ ܆ ܝܰܗܒ ܠܰܚܫܰܚܬܰܢ ܫܦܺܝܥܳܐܺܝܬ ܟܽܠ ܡܶܕܶܡ ܆ ܐܶܠܐ ܚܢܰܢ ܙܳܕܶܩ ܠܰܢ ܕܰܢܚܽܘܪ ܒܨܶܒܝܳܢܶܗ ܆ ܘܗܳܟܰܢܐ ܢܶܬܕܰܒܰܪ . ܒܰܕܓܽܘܢ ܓܶܝܪ ܐܰܣܓܺܝ ܒܥܳܠܡܐ ܡܶܐܟ̈ܠܳܬܐ ܘܫܽܘ̈ܚܠܳܦܶܐ ܕܰܛܥ̈ܳܡܬܐ ܆ ܡܶܛܽܠ ܕܢܶܗܘ̈ܝܳܢ ܟܽܘܪܐ ܠܒܽܘܚܪܳܢܐ ܕܪܶܓܬܐ . ܘܢܶܬܒܰܩܶܐ ܒܗܶܝܢ ܪܶܥܝܳܢܐ ܕܰܒܢ̈ܰܝ ܐܢܳܫܐ ܇ ܕܡܳܢܐ ܪܳܐܓܺܝܢ ܇ ܘܒܳܬܰܪ ܡܳܢܐ ܪܳܗܛܺܝܢ . ܐܰܝܟܐ ܓܶܝܪ ܕܠܰܝܬ ܨܶܒ̈ܘܳܬܐ ܕܰܡܪ̈ܰܓܪܓܳܢ ܆ ܠܐ ܗܘܳܐ ܒܽܘܩܺܝܢܳܗ̇ ܕܪܶܓܬܐ . ܐܶܠܐ ܠܬܰܠܡܺܝܕܐ ܙܳܕܶܩ ܠܶܗ ܕܢܶܕܰܥ ܢܰܦܫܶܗ ܆ ܘܠܐ ܢܶܫܬܰܥܒܰܕ ܠܪܶܓܬܐ ܕܦܰܓܪܶܗ ܇ ܘܠܐ ܢܶܦܬܰܚ ܬܰܪܥܐ ܕܡܰܥܶܠ ܥܠܰܘܗܝ ܚܰܝ̈ܘܳܬܐ ܡܚܰܒ̈ܠܳܢܝܳܬܐ . ܐܰܝܟ ܬܰܪܥܐ ܓܶܝܪ ܡܚܰܣܢܐ ܕܰܐܚܺܝܕ ܆ ܘܟܳܠ̈ܝܳܢ ܠܒܰܪ ܡܶܢܶܗ ܚܰܝ̈ܘܳܬܐ ܒܺܝ̈ܫܳܬܐ ܘܪܰܚܫܐ ܡܰܟܝܳܢܐ ܆ ܘܶܐܢ ܢܶܓܕܰܫ ܘܢܶܬܦܬܰܚ ܒܰܐܝܕܐ ܕܗܺܝ ܥܶܠܬܐ : ܟܽܠܗܽܘܢ ܠܓܰܘ ܡܶܢܶܗ ܡܶܫܬܰܟܚܺܝܢ ܠܢܶܟܝܳܢܐ ܕܥܳܡܽܘܪ̈ܰܘܗܝ ܕܰܐܬܪܐ ܆ ܗܳܟܰܢܐ ܡܳܐ ܕܰܐܚܺܝܕ . ܬܰܪܥܐ ܕܪܶܓܰܬ ܟܰܪܣܐ ܇ ܟܽܠܗܽܘܢ ܚܰܫܑ̈ܶܐ ܩܳܛܽܘ̈ܠܶܐ ܕܰܖ̈ܓܺܝܓܳܬܐ ܡܚܰܒ̈ܠܳܢܝܳܬܐ ܕܢܰܦܫܐ ܡܶܢ ܠܒܰܪ ܐܺܝܬܰܝܗܽܘܢ ܇ ܘܠܐ ܥܳܐܠܺܝܢ ܘܡܰܟܶܝܢ ܘܰܡܚܰܒܠܺܝܢ ܠܰܟܝܳܢܐ ܪܽܘܚܳܢܐ ܕܢܰܦܫܐ . ܐܶܢ ܕܶܝܢ ܬܰܪܥܐ ܗܳܢܐ ܒܝܰܕ ܪܰܦܝܽܘܬܰܢ ܢܶܬܦܬܰܚ ܩܕܳܡܰܝܗܽܘܢ ܇ ܘܨܶܒܝܳܢܐ ܠܟܰܪܣܰܢ ܢܶܥܒܶܕ ܒܡܶܕܶܡ ܕܪܳܓܐ ܆ ܒܰܪ ܫܳܥܬܶܗ ܡܶܬܟܰܢ̈ܫܳܢ ܘܥ̈ܳܐܠܳܢ ܥܰܠ ܢܰܦܫܰܢ ܟܽܠܗܶܝܢ ܒܺܝ̈ܫܳܬܐ ܆ ܘܰܡܚܰܒ̈ܠܳܢ ܒܓܰܘܳܗ̇ ܠܟܽܠܗܽܘܢ ܚܽܘ̈ܫܳܒܶܐ ܕܰܡܝܰܬܪܽܘܬܐ . ܒܰܪ ܫܳܥܬܶܗ ܓܶܝܪ ܡܶܚܕܐ ܕܦܳܬܰܚ ܐܰܢܬ ܠܶܗ ܠܬܰܪܥܐ ܗܳܢܐ ܇ ܥܳܐܠܐ ܚܰܝܽܘܬܐ ܡܚܰܒܠܳܢܺܝܬܐ ܕܙܳܢܝܽܘܬܐ ܇ ܗܳܝ ܕܫܰܘܝܳܐܺܝܬ ܠܢܰܦܫܐ ܘܰܠܦܰܓܪܐ ܐܳܟܠܐ ܘܰܡܚܰܒܠܐ ܆ ܘܒܳܬܪܳܗ̇ ܪܶܚܡܰܬ ܟܰܪܣܐ ܇ ܗܳܝ ܕܰܥܠܶܝܗ̇ ܣܢܺܝ̈ܩܳܢ ܬܰܪ̈ܬܰܝܗܶܝܢ ܪܶܓܰܬ ܟܰܪܣܐ ܘܙܳܢܝܽܘܬܐ : ܘܗܺܝ ܬܽܘܒ ܡܶܢܗܶܝܢ ܡܶܬܝܰܠܕܐ . ܘܡܶܢ ܪܶܚܡܰܬ ܟܶܣܦܐ ܡܶܬܝܰܠܕܐ ܥܳܩܬܐ . ܐܰܘ ܥܰܠ ܗܳܝ ܕܠܐ ܩܢܶܝܢ ܚܢܰܢ ܆ ܐܰܘ ܕܶܐܢ ܢܶܓܕܰܫ ܘܢܰܘܒܰܕ ܡܶܕܶܡ ܕܰܟܢܰܫܢܰܢ ܇ ܐܰܘ ܟܽܠܶܗ ܐܰܘ ܩܰܠܺܝܠ ܡܶܢܶܗ . ܘܡܶܢ ܗܳܪܟܐ ܬܽܘܒ ܡܶܬܺܝܠܶܕ ܒܰܢ ܐܳܦ ܚܰܫܐ ܕܚܶܡܬܐ . ܟܰܕ ܪܳܓܙܺܝܢܰܢ ܘܡܶܬܚܰܡܬܺܝܢܰܢ ܆ ܥܰܠ ܗܳܢܽܘܢ ܕܠܐ ܝܳܗܒܺܝܢ ܕܰܐܝܟ ܨܶܒܝܳܢܰܢ ܕܢܶܬܥܰܠܒܽܘܢ ܡܶܢܰܢ . ܐܰܘ ܥܰܠ ܐܰܝܠܶܝܢ ܕܠܐ ܡܶܫܬܰܡܥܺܝܢ ܕܰܢܡܰܠܽܘܢ ܠܰܢ ܬܶܫܡܶܫܬܐ ܕܚܰܝ̈ܰܝܢ ܆ ܘܒܰܙܒܰܢ ܥܰܠ ܥܰܒ̈ܕܶܐ ܆ ܘܒܰܙܒܰܢ ܥܰܠ ܐܰܓܺܝܖ̈ܶܐ . ܘܒܰܙܒܰܢ ܥܰܠ ܐܰܝܠܶܝܢ ܕܡܶܢܰܢ ܫܺܝܛܺܝܢ ܘܰܒܨܺܝܪܺܝܢ . ܥܰܠ ܗܳܠܶܝܢ ܪܽܘܓܙܐ ܘܚܶܡܬܐ ܆ ܡܶܛܽܠ ܥܶܠ̈ܠܳܬܐ ܕܦܳܓ̈ܥܳܢ ܒܰܢ ܡܶܬܡܠܶܝܢܰܢ . ܘܬܽܘܒ ܐܳܦ ܚܣܳܡܐ ܠܘܳܬ ܗܳܢܽܘܢ ܕܪ̈ܰܘܪܒܺܝܢ ܘܥܰܬܺܝܪܺܝܢ ܡܶܢܰܢ ܡܶܬܡܠܶܝܢ ܚܢܰܢ . ܘܒܶܙܬܐ ܘܥܳܠܽܘܒܽܘܬܐ . ܘܰܟܡܐ ܙܰܒ̈ܢܺܝܢ ܆ ܐܳܦ ܠܩܶܛܠܐ ܡܶܢ ܥܶܠܬܐ ܗܳܕܶܐ ܡܶܬܕܰܒܪܺܝܢ ܚܢܰܢ . ܘܒܶܗ ܒܥܽܘܬܪܐ ܐܳܦ ܪܳܡܽܘܬܐ ܐܳܚܕܐ ܠܰܢ . ܘܫܽܘܒܚܐ ܣܪܺܝܩܐ ܒܦܰܢܛܰܣܺܝܰܐ ܕܺܝܠܶܗ ܕܥܽܘܬܪܐ ܡܶܢ ܒܢ̈ܰܝ ܐܢܳܫܐ ܪܳܐܓܺܝܢ ܐܢܚܢܰܢ . ܘܡܶܐܟܰܠ ܩܰܪܨܐ ܡܶܢ ܗܳܪܟܐ ܡܶܬܝܰܠܦܺܝܢ ܚܢܰܢ . ܕܰܢܩܰܒܶܠ ܡܶܢ ܐܰܝܠܶܝܢ ܕܰܙܥܽܘܪܺܝܢ ܡܶܢܰܢ . ܘܬܽܘܒ ܐܳܦ ܚܢܰܢ ܩܕܳܡ ܐܰܝܠܶܝܢ ܕܪ̈ܰܘܪܒܺܝܢ ܡܶܢܰܢ . ܩܰܪ̈ܨܶܐ ܕܰܐܚܪ̈ܳܢܶܐ ܐܳܟܠܺܝܢ ܚܢܰܢ . ܘܡܶܢ ܗܳܠܶܝܢ ܐܳܦ ܠܕܰܓ̈ܳܠܳܬܐ ܘܰܠܡܰܘ̈ܡܳܬܐ ܐܰܡܺܝܢܳܐܺܝܬ ܢܳܦܩܺܝܢ ܚܢܰܢ . ܘܰܠܓܽܘܕܳܦܐ ܕܥܰܠ ܐܰܠܳܗܳܐ . ܘܡܐ ܕܶܐܒܰܕ ܠܶܗ ܡܶܢ ܢܰܦܫܐ . ܓܡܺܝܪܳܐܺܝܬ ܥܽܘܗܕܳܢܶܗ ܕܕܺܝܢܐ ܆ ܕܠܐ ܕܶܚܠܬܐ ܡܶܟܺܝܠ ܣܳܥܪܐ ܟܽܠܗܶܝܢ ܒܺܝ̈ܫܳܬܐ . ܠܗܳܠܶܝܢ ܗܳܟܺܝܠ ܘܰܠܕܰܐܟܘܳܬܗܶܝܢ ܆ ܥܶܠܬܐ ܩܰܕܡܳܝܬܐ ܝܰܥܢܽܘܬܐ ܗܳܘܝܐ . ܡܰܢܽܘ ܓܶܝܪ ܕܠܐ ܝܳܕܰܥ ܕܦܰܓܪܐ ܕܳܐܟܶܠ ܘܫܳܬܶܐ ܘܡܶܬܦܰܢܰܩ ܇ ܪܶܓܬܐ ܕܙܳܢܝܽܘܬܐ ܝܳܩܕܐ ܒܶܗ . ܘܟܰܕ ܠܐ ܬܶܫܬܰܡܰܫ ܓܰܠܝܳܐܺܝܬ : ܘܠܐ ܬܶܬܚܙܶܐ ܠܰܒܢ̈ܰܝ ܐܢܳܫܐ ܒܣܽܘܥܪܳܢܐ ܆ ܐܶܠܐ ܠܚܽܘ̈ܫܳܒܶܐ ܐܰܡܺܝܢܳܐܺܝܬ ܡܰܘܩܕܐ ܆ ܘܡܰܦܩܳܢܐ ܠܢܽܘܪܐ ܕܒܶܗ ܡܶܬܦܰܪܰܣ ܒܰܪܢܳܫܐ ܘܒܳܥܶܐ ܠܶܗ . ܘܰܠܟܽܠ ܫܽܘܦܪ̈ܺܝܢ ܪܳܐܶܓ ܆ ܘܰܒܟܽܠ ܕܶܡ̈ܘܳܢ ܕܦܱ̈ܐܝܳܢ ܒܰܚܙܳܬܗܶܝܢ ܡܶܬܬܩܶܠ . ܟܡܐ ܓܶܝܪ ܕܢܽܘܪܐ ܕܪܶܓܬܐ ܒܗܰܕ̈ܳܡܰܘܗܝ ܆ ܚܽܘ̈ܫܳܒܰܘܗܝ ܥܰܠ ܟܽܘܠ ܦܰܪ̈ܨܽܘܦܺܝܢ ܛܳܝܣܺܝܢ ܆ ܘܰܒܟܽܠ ܚܶܙ̈ܘܺܝܢ ܟܰܣܝܳܐܺܝܬ ܡܙܰܢܶܐ . ܘܟܰܕ ܠܐ ܡܙܰܢܶܐ ܒܰܪ ܐܢܳܫܐ ܒܓܶܠܝܐ ܆ ܐܰܡܺܝܢ ܡܙܰܢܶܐ ܒܟܶܣܝܐ . ܘܟܰܕ ܠܐ ܐܺܝܬܰܘܗܝ ܓܰܝܳܪܐ ܒܦܰܓܪܶܗ ܆ ܒܢܰܦܫܶܗ ܒܟܽܠ ܥܶܕܳܢ ܘܰܒܟܽܠܫܳܥ ܆ ܓܰܘܪܐ ܡܫܰܡܶܫ ܀ ܡܶܐܟܽܘܠܬܐ ܗܳܟܺܝܠ ܘܫܶܩܝܐ ܆ ܬܽܘܚܳܕܐ ܐܶܢܽܘܢ ܕܢܽܘܪܐ ܕܪܶܓܬܐ . ܘܰܐܝܢܐ ܕܨܳܒܶܐ ܕܢܰܕܥܶܟ ܡܶܢ ܗܰܕ̈ܳܡܰܘܗܝ ܢܽܘܪܐ ܗܳܕܶܐ ܕܟܰܣܝܐ ܒܗܽܘܢ ܆ ܢܰܟܠܶܐ ܡܶܢܶܗ ܬܽܘܚܳܕܐ ܗܳܢܐ ܘܗܐ ܕܶܥܟܰܬ . ܨܰܘܡܐ ܓܶܝܪ ܘܥܳܢܘܳܝܽܘܬܐ ܘܰܢܙܺܝܪܽܘܬܐ . ܡܰܝ̈ܳܐ ܐܶܢܶܝܢ ܕܰܡܕܰܥܟܺܝܢ ܢܽܘܪܐ ܕܪܶܓܬܐ . ܐܰܝܟ ܡܶܫܚܐ ܓܶܝܪ ܠܢܽܘܪܐ ܐܺܝܬܰܘܗܝ ܚܰܡܪܐ ܠܪܶܓܬܐ . ܘܰܐܝܟ ܙܶܒܠܐ ܕܰܡܚܰܦܶܛ ܠܰܐܪܥܐ ܕܬܶܬܶܠ ܦܺܐܪ̈ܶܐ ܆ ܗܳܟܰܢܐ ܐܳܦ ܙܰܦܪܽܘܬܐ ܕܡܶܐܟ̈ܠܳܬܐ ܇ ܡܚܰܬܚܬܳܐ ܠܗܰܕ̈ܳܡܶܐ ܒܰܖ̈ܓܺܝܓܳܬܐ ܣܰܢ̈ܝܳܬܐ . ܬܰܚܦܺܝܬܶܗ ܓܶܝܪ ܕܗܰܘܢܐ ܐܺܝܬܶܝܗ̇ ܣܰܓܺܝܐܽܘܬ ܡܶܐܟܽܘܠܬܐ . ܘܰܩܕܳܡ ܚܽܘ̈ܫܳܒܶܐ ܕܙܳܢܝܽܘܬܐ ܆ ܐܳܦ ܗܺܝ ܡܶܐܟܽܘܠܬܐ ܆ ܡܶܢܳܗ̇ ܘܠܳܗ̇ ܡܥܰܡܛܐ ܠܶܗ ܠܗܰܘܢܐ . ܕܰܟܡܐ ܕܶܝܢ ܫܳܓܶܫ ܕܠܽܘܚܝܐ ܕܪܶܓܬܐ ܠܚܽܘ̈ܫܳܒܶܐ ܫܦܰܝ̈ܳܐ ܆ ܥܰܠ ܗܳܕܶܐ ܠܰܝܬ ܦܽܘܠܳܓܐ . ܝܳܕܥܺܝܢ ܠܳܗ̇ ܕܶܝܢ ܝܰܬܺܝܪܳܐܺܝܬ ܐܰܝܠܶܝܢ ܕܢܰܣܝܽܘܗ̇ . ܐܶܠܐ ܡܶܢ ܩܕܳܡܶܝܗ̇ ܕܗܳܕܶܐ ܪܶܓܬܐ ܇ ܪܶܚܡܰܬ ܟܰܪܣܐ ܐܺܝܬܶܝܗ̇ ܡܛܰܒܥܳܢܺܝܬܶܗ ܕܡܰܕܥܐ ܇ ܘܬܰܚܦܺܝܬܐ ܕܪܶܥܝܳܢܐ ܚܳܙܝܐ ܇ ܘܥܰܡܛܳܢܐ ܕܚܽܘ̈ܫܳܒܶܐ ܕܰܩܢܶܝܢ ܢܽܘܗܪܐ ܕܺܝܕܰܥܬܐ . ܚܶܫܽܘܟܰܐ ܗ̣ܘ ܓܶܝܪ ܕܗܰܘܢܐ ܢܰܗܺܝܪܐ ܥܶܛܪܐ ܕܡܶܐܟ̈ܠܳܬܐ ܆ ܘܰܐܟܙܢܐ ܕܕܳܠ̈ܚܳܢ ܥܰܪ̈ܦܶܠܶܐ ܘܬܶܢܳܢܐ ܠܳܐܐܰܪ ܕܰܟܝܐ ܘܰܡܪܺܝܩܐ ܆ ܗܳܟܰܢܐ ܐܳܦ ܥܶܛܪܳܗ̇ ܕܡܶܐܟܽܘܠܬܐ ܆ ܫܳܓܶܫ ܫܰܦܝܽܘܬܶܗ ܕܗܰܘܢܐ . ܙܳܕܶܩ ܕܶܝܢ ܠܬܰܠܡܺܝܕܐ ܕܰܡܫܺܝܚܐ . ܕܠܰܘ ܒܰܠܚܽܘܕ ܡܶܢ ܡܶܐܟ̈ܠܳܬܐ ܆ ܕܝܰܩܺܝܖ̈ܳܢ ܒܰܕܡܰܝ̈ܗܶܝܢ ܢܶܫܬܐܶܠ ܆ ܐܶܠܐ ܐܳܦ ܡܶܢ ܗܳܠܶܝܢ ܕܫܺܝ̈ܛܳܢ ܒܨܺܝܪܳܐܺܝܬ ܢܶܣܬܰܝܒܰܪ . ܠܰܘ ܓܶܝܪ ܡܶܛܽܠ ܗܳܝ ܕܝܰܩܺܝܪܐ ܡܶܐܟܽܘܠܬܐ ܒܛܺܝ̈ܡܶܐ ܆ ܫܳܓܫܐ ܗܰܘܢܐ ܘܰܡܥܰܡܛܐ ܪܶܥܝܳܢܐ . ܐܶܠܐ ܡܶܛܽܠ ܣܰܓܺܝܐܽܘܬܳܗ̇ . ܘܗܳܢܐ ܚܽܘܣܪܳܢܐ ܫܟܺܝܚ ܗܘ ܆ ܐܳܦ ܒܗܳܠܶܝܢ ܕܫܺܝ̈ܛܳܢ ܆ ܐܳܦ ܒܗܳܠܶܝܢ ܕܝܰܩܺܝܖ̈ܳܢ . ܘܫܰܦܺܝܪ ܒܟܽܠ ܕܽܘܟ ܡܙܰܗܪܺܝܢ ܟܬܳܒ̈ܶܐ ܩܰܕܺܝ̈ܫܶܐ . ܠܰܒܢ̈ܰܝ ܐܢܳܫܐ . ܡܶܢ ܪܰܒܽܘܬ ܟܰܪܣܐ . ܐܰܝܟ ܡܰܠܦܳܢܽܘܬܶܗ ܕܦܰܘܠܳܘܣ . ܕܰܐܝܠܶܝܢ ܕܶܐܬܥܢܺܝܘ ܒܡܶܐܟ̈ܠܳܬܐ ܠܐ ܐܶܬܥܰܕܰܪܘ ܒܗܶܝܢ . ܘܠܰܘ ܒܰܠܚܽܘܕ ܗܳܕܶܐ ܕܡܶܢ ܥܽܘܕܪ̈ܳܢܶܐ ܐܶܬܓܠܶܙܘ ܆ ܐܶܠܐ ܚܽܘܣܪ̈ܳܢܶܐ ܘܬܽܘ̈ܟܶܐ ܠܰܩܢܽܘ̈ܡܰܝܗܽܘܢ ܟܰܢܶܫܘ . ܠܐ ܠܰܡ ܐܳܣܽܘ̈ܛܶܐ ܘܠܐ ܪ̈ܰܘܳܝܶܐ . ܡܰܠܟܽܘܬܶܗ ܕܰܐܠܳܗܳܐ ܠܐ ܝܳܪܬܺܝܢ ܆ ܘܰܩܪܺܝ ܒܳܗ̇ ܒܕܽܘܟܬܐ ܐܳܘ ܬܰܠܡܺܝܕܐ ܆ ܘܰܚܙܺܝ ܥܰܡ ܐܰܝܠܶܝܢ ܒܺܝ̈ܫܳܬܐ ܡܦܰܚܶܡ ܠܳܗ̇ ܫܠܺܝܚܐ ܠܒܺܝܫܬܐ ܗܳܕܶܐ ܆ ܥܰܡ ܚܰܪ̈ܳܫܶܐ ܘܰܡܚܰܒ̈ܠܶܐ ܆ ܘܰܐܚܪ̈ܳܢܝܳܬܐ ܕܰܐܝܟ ܗܳܠܶܝܢ . ܐܳܦܶܢ ܓܶܝܪ ܗܺܝ ܪܶܚܡܰܬ ܟܰܪܣܐ ܗܳܠܶܝܢ ܠܐ ܐܺܝܬܶܝܗ̇ . ܐܶܠܐ ܠܘܳܬ ܗܳܠܶܝܢ ܡܰܝܬܝܐ . ܡܐ ܓܶܝܪ ܕܶܐܬܥܰܒܺܝ ܠܶܗ ܠܶܒܐ ܡܶܢ ܡܶܐܟ̈ܠܳܬܐ ܆ ܒܰܪ ܫܳܥܬܶܗ ܕܳܚܶܩ ܡܶܢܶܗ ܥܽܘܗܕܳܢܐ ܕܰܐܠܳܗܳܐ . ܘܡܐ ܕܫܰܢܺܝ ܠܶܗ ܕܽܘܟܪܳܢܐ ܕܰܐܠܳܗܳܐ ܡܶܢ ܒܰܪܢܳܫܐ ܆ ܐܰܝܕܐ ܗܝ ܒܺܝܫܬܐ ܕܠܐ ܣܳܥܰܪ ܆ ܘܰܐܝܢܰܐ ܗ̣ܘ ܥܰܘܠܐ ܕܠܐ ܡܶܬܚܰܦܰܛ ܒܗ . ܐܰܝܟ ܕܳܐܦ ܢܒܺܝܐ ܡܽܘܫܐ ܐܰܠܶܦ ܠܰܢ . ܕܡܶܢܳܗ̇ ܕܗܳܕܶܐ ܥܶܠܬܐ ܛܥܳܐ ܥܰܡܐ ܠܰܐܠܳܗܶܗ . ܘܡܶܢ ܪܶܚܡܰܬ ܟܰܪܣܐ ܠܕܶܚܠܰܬ ܦܬܰܟܪ̈ܶܐ ܢܦܰܩܘ . ܘܡܶܢ ܡܶܐܟܽܘܠܬܐ ܠܓܽܘ̈ܕܳܦܶܐ ܐܶܬܕܒܰܪܘ . ܘܡܶܢ ܦܽܘ̈ܢܳܩܶܐ ܠܟܽܠ ܒܺܝ̈ܫܳܢ ܐܶܬܡܰܛܺܝܘ . ܐܰܘܬܒܶܗ ܠܰܡ ܥܰܠ ܥܽܘܫܢܐ ܕܰܐܪܥܐ ܆ ܘܰܐܘܟܠܶܗ ܥܰܠ̈ܠܳܬܐ ܕܚܰܩܠܐ ܘܰܐܝܢܩܶܗ ܕܶܒܫܐ ܡܶܢ ܟܺܐܦܐ ܆ ܘܡܶܫܚܐ ܡܶܢ ܟܺܐܦܐ ܕܛܰܪܳܢܐ . ܚܶܐܘܬܐ ܕܬܰܘܪ̈ܶܐ ܘܚܰܠܒܳܐ ܕܥܳܢܳܐ . ܥܰܡ ܬܰܪܒܐ ܕܰܡܦܱ̈ܛܡܶܐ . ܕܶܟܪ̈ܶܐ ܒܢ̈ܰܝ ܕܰܝ̈ܨܐ ܘܰܓܕ̈ܰܝܳܐ . ܥܰܡ ܬܰܪܒܐ ܘܫܽܘܡܢܐ ܕܚ̈ܶܛܶܐ . ܘܰܕܡܐ ܕܥܶܢ̈ܒܶܐ ܐܰܫܩܝܶܗ ܚܰܡܪܐ . ܫܡܶܢ ܐܺܝܣܪܳܐܶܝܠ ܘܰܒܥܰܛ . ܫܡܶܢ ܘܰܬܩܶܦ ܘܰܩܢܳܐ ܢܶܟ̈ܣܶܐ . ܘܡܳܢܐ ܡܶܢ ܗܳܠܶܝܢ ܓܕܰܫ ܠܶܗ . ܘܠܰܐܝܟܐ ܐܶܬܡܰܛܺܝ ܆ ܡܶܢ ܥܶܠܬܐ ܕܗܳܠܶܝܢ ܖ̈ܓܺܝܓܳܬܐ ܆ ܘܒܰܐܝܢܐ ܐܰܬܪܐ ܩܳܡ ܡܶܢ ܥܶܠܰܬ ܦܽܘ̈ܢܳܩܶܐ ܕܰܒܗܽܘܢ ܐܶܬܦܰܪܦܰܥ . ܘܠܰܐܝܠܶܝܢ ܟܽܘܪ̈ܗܳܢܶܐ ܫܕܳܬܶܗ ܪܰܒܽܘܬ ܟܰܪܣܐ ܘܝܰܬܺܝܪܘܬܐ ܕܡܶܐܟ̈ܠܳܬܐ ܆ ܦܰܫܶܩ ܗܽܘ ܡܽܘܫܶܐ ܘܰܐܘܕܰܥ ܠܰܢ ܓܰܠܝܳܐܺܝܬ ܇ ܡܳܢܐ ܩܢܳܐ ܥܰܡܐ ܡܶܢ ܗܳܠܶܝܢ ܩܶܢ̈ܝܳܢܶܐ . ܛܥܳܐ ܠܰܡ ܠܰܐܠܳܗܳܐ ܕܥܰܒܕܶܗ . ܘܨܰܚܺܝ ܠܬܰܩܺܝܦܐ ܕܦܰܪܩܶܗ . ܐܰܛܢܶܗ ܒܢܽܘܟܪ̈ܳܝܶܐ ܆ ܘܰܒܕܶܚ̈ܠܳܬܐ ܐܰܪܓܙܶܗ . ܕܰܒܰܚܘ ܠܫܺܐܕ̈ܶܐ ܕܠܐ ܗܘܰܘ ܐܰܠܳܗ̈ܶܐ . ܠܰܐܠܳܗ̈ܶܐ ܕܠܐ ܝܺܕܰܥܘ ܐܶܢܽܘܢ . ܗܳܠܶܝܢ ܠܰܡ ܩܢܳܐ ܥܰܡܐ ܡܶܢ ܦܽܘ̈ܢܳܩܶܐ . ܘܗܳܕܶܐ ܝܳܪܬܽܘܬܐ ܕܕܶܚܠܰܬ ܫ̈ܺܐܕܶܐ ܇ ܝܺܪܶܬܘ ܡܶܢ ܝܰܬܺܝܪܽܘܬܐ ܕܦܰܓܪܐ . ܘܡܶܢ ܦܳܬܽܘܪܐ ܥܰܬܺܝܪ ܒܡܶܐܟ̈ܠܳܬܶܗ̇ . ܐܶܬܢܓܶܕܘ ܠܦܳܬܽܘܪ̈ܶܐ ܛܰܡ̈ܶܐܐ ܕܰܦܬܰܟܪ̈ܶܐ . ܘܡܶܢ ܦܽܘ̈ܢܳܩܶܐ ܢܦܰܩܘ ܕܢܶܫܕܽܘܢ ܙܰܘܬܪ̈ܶܐ ܩܕܳܡ ܓܠܺܝ̈ܦܶܐ . ܘܡܶܢ ܪܶܓܬܐ ܗܳܝ ܕܢܳܣܒܐ ܚܰܝܠܐ ܡܶܢ ܟܝܳܢܐ ܆ ܐܶܬܰܘ ܠܚܽܘ̈ܫܳܒܶܐ ܛܰܡ̈ܶܐܐ ܕܢܽܘܟܪ̈ܳܝܺܝܢ ܠܰܟܝܳܢܐ ܀ ܗܳܐ ܚܙܺܝ ܐܳܘ ܬܰܠܡܺܝܕܐ ܆ ܡܶܢ ܐܰܝܟܐ ܠܰܐܝܟܐ ܢܦܰܩ ܗܰܘ ܥܰܡܐ ܆ ܘܰܥܩܽܘܪ ܡܶܢܳܟ ܒܰܡܣܰܝܒܪܳܢܽܘܬܐ ܇ ܥܶܩܳܪܐ ܕܡܰܘܥܶܐ ܕܶܚܠܰܬ ܦܬܰܟܪ̈ܶܐ . ܢܶܨܒܬܐ ܕܟܰܕ ܡܫܰܪܝܐ ܡܶܢ ܟܰܪܣܐ ܆ ܡܫܰܠܡܐ ܆ ܒܕܶܚܠܰܬ ܫܺܐܕ̈ܶܐ . ܠܐ ܐܶܡܰܪ ܠܳܟ ܢܒܺܝܐ ܫܚܺܝܡܳܐܺܝܬ ܕܰܣܓܶܕ ܥܰܡܐ ܠܰܦܬܰܟܪ̈ܶܐ . ܐܶܠܐ ܐܰܘܕܥܳܟ ܒܩܰܕܡܐ ܥܶܠܬܐ ܕܡܶܛܽܠܳܬܳܗ̇ ܣܓܶܕ ܆ ܠܐ ܐܶܫܬܰܥܺܝ ܠܳܟ ܒܰܠܚܽܘܕ ܥܰܠ ܟܽܘܪܗܳܢܶܗ ܥܰܣܩܐ ܘܥܰܛܠܐ ܇ ܥܕܰܡܐ ܕܰܐܘܕܥܳܟ ܥܶܠܬܐ ܕܟܽܘܪܗܳܢܐ ܡܶܢ ܐܰܝܟܐ ܗܝ . ܐܶܟܰܠ ܠܰܡ ܘܶܐܫܬܺܝ ܘܶܐܬܦܰܢܰܩ ܆ ܘܡܶܢ ܗܳܪܟܐ ܛܥܳܐ ܠܰܐܠܳܗܳܐ ܕܥܰܒܕܶܗ ܆ ܘܡܶܛܽܠ ܕܥܶܠܰܬ ܛܽܘܥܝܰܝ ܆ ܐܰܘܠܕܰܬ ܨܽܘܚ̈ܝܳܬܐ ܘܓܽܘ̈ܕܳܦܶܐ . ܨܰܚܺܝ ܠܰܡ ܠܬܰܩܺܝܦܐ ܕܦܰܪܩܶܗ . ܘܠܐ ܣܶܦܩܰܬ ܠܶܗ ܗܳܕܶܐ ܆ ܐܶܠܐ ܬܽܘܒ ܕܰܥܒܰܕ ܠܶܗ ܐܰܠܳܗ̈ܶܐ ܠܽܘܩܒܰܠ ܐܰܠܳܗܳܐ . ܘܰܚܠܳܦ ܚܰܕ ܣܰܓܺܝ̈ܶܐܐ ܚܫܰܠ ܠܶܗ . ܐܰܛܢܶܗ ܠܰܡ ܒܢܽܘܟܪ̈ܳܝܶܐ ܆ ܘܰܒܕܶܚ̈ܠܳܬܐ ܐܰܪܓܙܶܗ . ܘܢܶܚܙܶܐ ܥܰܡ ܣܳܗܕܽܘܬܳܗ̇ ܕܡܶܠܬܐ ܆ ܐܳܦ ܡܶܢܶܗ ܕܰܥܒܳܕܐ ܇ ܕܡܶܢ ܐܰܝܟܐ ܐܶܬܰܘ ܠܗܳܝ ܕܰܢܫܰܒܚܽܘܢ ܩܕܳܡ ܥܶܓܠܐ ܒܡܰܕܒܪܐ . ܝܺܬܶܒ ܠܰܡ ܥܰܡܐ ܠܡܶܠܥܰܣ ܘܰܠܡܶܫܬܐ . ܘܩܳܡ ܠܡܶܫܬܥܳܝܽܘ . ܥܕܰܡܐ ܕܥܶܠܰܬ ܡܶܐܟܽܘܠܬܐ ܠܐ ܢܦܰܩܘ ܓܽܘ̈ܕܳܦܶܐ . ܘܰܥܕܰܡܐ ܕܶܐܬܶܐܫܶܕ ܒܗܽܘܢ ܚܰܡܪܐ ܠܐ ܐܶܬܠܰܒܫܰܬ ܒܗܽܘܢ ܙܳܢܝܽܘܬܐ ܕܠܽܘܩܒܰܠ ܐܰܠܳܗܳܐ ܀ ܗܳܠܶܝܢ ܗܳܟܺܝܠ ܚܽܘܣܪ̈ܳܢܶܐ ܥܶܒܕܰܬ ܡܶܐܟܽܘܠܬܐ . ܡܰܢܽܘ ܡܳܕܶܝܢ ܠܐ ܢܶܥܪܽܘܩ ܡܶܢ ܣܰܓܺܝܐܽܘܬܳܗ̇ . ܗܰܘ ܓܶܝܪ ܕܣܺܝܡܐ ܠܶܗ ܕܢܶܗܘܶܐ ܣܪܺܝܚܐ ܆ ܗܽܘ ܗܳܘܶܐ ܐܳܟܽܘܠܐ . ܚܽܘ̈ܫܳܒܶܐ ܓܶܝܪ ܕܰܣܪܺܝܩܽܘܬܐ ܫܳܩܶܠ ܒܢܰܦܫܶܗ ܝܰܥܢܐ ܆ ܘܗܳܝܕܶܝܢ ܩܳܪܶܒ ܠܡܶܐܟ̈ܠܳܬܐ ܕܦܽܘ̈ܢܳܩܶܐ . ܡܶܢ ܪܶܚܡܰܬ ܕܦܰܓܪܐ ܡܶܬܕܒܰܪ ܐܢܳܫ ܕܢܶܗܘܶܐ ܥܰܒܕܐ ܠܟܰܪܣܶܗ . ܘܰܐܝܢܐ ܕܪܳܚܡ ܪܶܓܬܐ ܆ ܓܰܠܝܐ ܗܝ ܕܗܳܢܐ ܣܳܢܐܐ ܗܘ ܕܬܶܫܒܽܘܚܬܶܗ ܕܰܡܫܺܝܚܐ . ܪܶܓܬܐ ܓܶܝܪ ܕܦܰܓܪܐ ܆ ܕܰܠܩܽܘܒܠܐ ܗܝ ܕܪܶܓܬܐ ܕܪܽܘܚܐ . ܘܰܟܡܐ ܕܚܳܝܐ ܚܕܳܐ ܆ ܕܬܺܚܶܐ ܗܳܝ ܐܚܪܺܬܐ ܠܐ ܡܰܨܝܐ . ܡܰܢ ܕܪܶܓܬܐ ܓܶܝܪ ܕܦܰܓܪܐ ܚܳܝܐ ܒܶܗ ܆ ܒܗܳܢܐ ܡܰܐܺܝܬܐ ܗܝ ܒܶܗ ܪܶܓܬܐ ܕܪܽܘܚܐ . ܘܰܐܝܟ ܕܡܶܬܓܠܶܙ ܦܰܓܪܐ ܡܶܢ ܟܽܘܠܗܶܝܢ ܪ̈ܓܺܝܓܳܬܶܗ . ܡܐ ܕܡܶܬܢܰܟܪܶܐ ܠܚܰܝ̈ܶܐ ܕܰܩܢܽܘܡܶܗ ܆ ܗܳܟܰܢܐ ܡܶܬܢܰܟܪܝܐ ܢܰܦܫܐ ܡܶܢ ܟܽܠܗܶܝܢ ܛܳܒ̈ܳܬܐ ܇ ܡܐ ܕܰܓܠܺܝܙܐ ܡܶܢܳܗ̇ ܪܶܓܬܐ ܕܪܽܘܚܐ . ܡܶܛܽܠ ܕܪܶܓܬܐ ܕܪܽܘܚܐ ܆ ܫܽܘܪܳܝ ܡܰܥܰܠܬܐ ܗܝ ܕܰܠܘܳܬ ܟܽܠܗܶܝܢ ܡܝܰܬܪ̈ܳܬܐ . ܪܶܓܬܐ ܕܶܝܢ ܕܦܰܓܪܐ ܆ ܡܰܥܠܳܢܐ ܗܝ ܕܟܽܠܗܶܝܢ ܒܺܝ̈ܫܳܬܐ ܆ ܙܳܕܶܩ ܗܘܳܐ ܓܶܝܪ . ܕܳܐܦ ܟܰܕ ܠܐ ܡܥܰܘܟܐ ܠܰܢ ܪܶܓܰܬ ܟܰܪܣܐ ܒܰܚܕܐ ܡܶܢ ܫܰܦܺܝܪ̈ܳܬܐ ܆ ܡܶܛܽܠܳܬܳܗ̇ ܒܰܠܚܽܘܕ ܘܳܠܶܐ ܕܢܶܫܬܐܶܠ ܡܶܢܳܗ̇ ܆ ܕܠܐ ܬܶܥܒܕܰܢ ܒܢ̈ܰܝ ܕܡܽܘܬܐ ܕܚܰܝ̈ܘܳܬܐ . ܟܡܐ ܝܰܬܺܝܪܐܝܬ ܕܺܐܝܬܶܝܗ̇ ܡܰܥܠܳܢܐ ܕܟܽܠܗܶܝܢ ܒܺܝ̈ܫܳܬܐ ܇ ܘܚܰܩܠܐ ܕܰܡܥܳܕܐ ܡܰܦܪܝܐ ܟܽܘ̈ܒܶܐ ܘܕܰܪܕܖ̈ܶܐ . ܐܶܢ ܗܽܘ ܓܶܝܪ ܕܰܐܝܠܶܝܢ ܕܰܡܫܰܠܡܺܝܢ ܢܶܨ̈ܚܳܢܶܐ ܕܥܳܠܡܐ . ܘܨܳܒܶܝܢ ܕܢܶܗܘܽܘܢ ܡܫܰܡ̈ܗܶܐ ܒܽܐܘܡܳܢܽܘܬܐ ܕܦܰܓܪܐ ܆ ܒܰܙܥܽܘܪܽܘܬ ܡܶܐܟܽܘܠܬܐ ܡܩܰܝܡܺܝܢ ܚܰܝܰܝ̈ܗܽܘܢ ܆ ܟܡܐ ܝܰܬܺܝܪܳܐܺܝܬ ܐܰܬܠܺܝ̈ܛܶܐ ܪ̈ܽܘܚܳܢܶܐ ܣܢܺܝܩܺܝܢ ܥܰܠ ܗܳܕܶܐ ܇ ܕܒܳܗ̇ ܚܠܺܝܨܽܘܬܐ ܢܶܩܢܽܘܢ ܆ ܘܽܐܘܪܚܐ ܕܥܰܡ̈ܠܰܝܗܽܘܢ ܢܶܪܗܛܽܘܢ . ܐܶܢ ܓܶܝܪ ܗܽܘ ܦܰܓܪܐ ܆ ܕܡܶܢ ܡܶܐܟܽܘܠܬܐ ܡܶܬܩܰܝܡܺܝܢ ܚܰܝ̈ܶܐ ܕܰܟܝܳܢܶܗ ܇ ܡܐ ܕܨܳܒܶܐ ܕܢܶܗܘܶܐ ܡܫܰܡܗܐ ܒܚܰܕ ܡܶܢ ܢܶܨ̈ܚܳܢܶܐ ܕܦܰܓܪܐ ܇ ܢܳܡܽܘܣܐ ܕܥܳܢܘܳܝܽܘܬܐ ܐܳܚܶܕ ܠܶܗ ܆ ܟܡܐ ܝܰܬܺܝܪܐܝܬ ܗܺܝ ܢܰܦܫܐ ܬܶܣܬܢܶܩ ܥܰܠ ܥܳܢܘܳܝܽܘܬܐ ܇ ܗܳܝ ܕܰܡܥܳܕܐ ܡܒܰܨܪܐ ܡܶܢ ܝܽܘܩܪܶܗ ܕܦܰܓܪܐ ܇ ܘܥܳܒܕܐ ܠܶܗ ܕܠܺܝܠܐ ܘܡܶܫܬܰܡܥܳܢܐ ܠܢܰܦܫܐ ܕܥܳܡܪܳܐ ܒܶܗ ܆ ܟܡܐ ܓܶܝܪ ܕܝܰܩܺܝܪ ܦܰܓܪܐ ܒܣܰܓܺܝܐܽܘܬ ܒܶܣܪܐ ܆ ܗܳܟܘܳܬ ܥܛܶܠ ܠܳܗ̇ ܠܢܰܦܫܐ ܠܗܽܘܦܳܟܳܗ̇ . ܐܶܡܰܬܝ ܕܶܝܢ ܕܩܳܐܶܠ ܘܒܳܨܰܪ ܡܶܢ ܥܳܢܘܳܝܽܘܬܐ ܆ ܐܳܦ ܢܰܦܫܐ ܕܠܺܝܠܳܐܺܝܬ ܣܳܥܪܐ ܒܶܗ ܟܽܠܗܽܘܢ ܨܶܒ̈ܝܳܢܶܝܗ̇ . ܡܶܛܽܠ ܕܡܶܬܚܰܝܰܢ ܠܳܗ̇ ܒܝܰܕ ܩܰܠܺܝܠܽܘܬܶܗ . ܟܡܐ ܓܶܝܪ ܕܝܰܩܺܝܪ ܘܰܥܒܶܐ ܣܰܩܽܘܒܠܳܗ̇ ܐܺܝܬܰܘܗܝ . ܡܶܛܽܠ ܕܗܺܝ ܩܰܛܺܝܢܬܳܐ ܗ̣ܝ ܘܰܡܠܺܝܠܬܐ . ܘܰܟܡܐ ܕܪܳܚܡܐ ܗܺܝ ܐܰܬܪܐ ܥܶܠܳܝܐ ܕܠܳܚܶܡ ܠܪܽܘܚܳܢܽܘܬܳܗ̇ ܆ ܗܳܟܰܢܐ ܐܳܦ ܦܰܓܪܐ ܡܰܚܶܒ ܥܰܒܝܽܘܬܳܗ̇ ܕܰܐܪܥܐ ܘܝܰܩܺܝܪܘܬܶܗ ܕܥܰܦܪܐ . ܘܟܰܕ ܗܺܝ ܡܫܰܘܪܐ ܕܬܶܣܰܩ ܠܥܶܠ ܆ ܗܽܘ ܒܝܰܕ ܝܰܩܺܝܪܽܘܬܶܗ ܡܢܰܬܰܥ ܠܳܗ̇ ܕܬܶܚܽܘܬ ܠܬܰܚܬ ܆ ܘܥܰܡܶܗ ܥܰܠ ܐܰܪܥܐ ܕܰܖ̈ܓܺܝܓܳܬܐ ܒܰܕܡܽܘܬ ܪܰܚܫܐ ܬܶܪܫܰܦ ܆ ܠܐ ܡܠܺܝܠܬܐ ܓܶܝܪ ܥܳܒܶܕ ܠܳܗ̇ ܠܢܰܦܫܐ ܦܰܓܪܐ ܐܳܟܽܘܠܐ . ܘܰܡܚܰܠܶܨ ܫܳܩܶܠ ܡܶܢܳܗ̇ ܆ ܟܽܠܗܽܘܢ ܙܰܘ̈ܥܶܝܗ̇ ܕܚܶܟܡܬܐ . ܡܶܛܽܠ ܓܶܝܪ ܕܡܳܐܢܐ ܕܦܽܘܪ̈ܫܳܢܶܝܗ̇ ܘܰܕܚܽܘ̈ܫܳܒܶܝܗ̇ ܕܢܰܦܫܐ ܠܶܒܰܐ ܗܘ ܆ ܡܐ ܕܶܐܬܥܰܒܺܝ ܠܶܗ ܒܣܰܓܺܝܐܽܘܬ ܡܶܐܟ̈ܠܳܬܐ ܆ ܡܶܬܥܰܒܶܝܢ ܠܗܽܘܢ ܥܰܡܶܗ ܟܽܠܗܽܘܢ ܚܽܘ̈ܫܳܒܶܝܗ̇ ܕܢܰܦܫܐ ܆ ܗܳܢܽܘܢ ܕܡܶܢܶܗ ܡܶܬܬܙܺܝܥܺܝܢ . ܘܡܶܛܽܠ ܕܝܳܩܰܪ ܠܶܗ̇ ܆ ܘܩܳܪܳܐ ܠܳܗ̇ ܢܽܘܪܐ ܗܳܝ ܕܰܟܝܳܢܳܐܺܝܬ ܒܶܗ ܡܙܺܝܓܐ ܆ ܒܳܨܪܐ ܠܳܗ̇ ܒܶܗ ܐܳܦ ܚܰܡܺܝܡܽܘܬ ܐܺܝܕܰܥܬܳܗ̇ ܕܢܰܦܫܐ . ܘܒܳܛܠܐ ܡܶܬܬܙܺܝܥܳܢܽܘܬܐ ܩܰܠܺܝܠܬܐ ܕܚܽܘ̈ܫܳܒܶܝܗ̇ . ܡܶܛܽܠ ܕܳܐܦܶܢ ܡܰܘܗܰܒܬܐ ܕܰܡܠܺܝܠܽܘܬܐ ܡܶܢ ܠܘܳܬ ܢܰܦܫܐ ܡܫܰܪܝܐ . ܐܶܠܐ ܒܝܰܕ ܡܶܨܥܳܝܽܘܬܐ ܕܗܰܕ̈ܳܡܶܐ ܕܦܰܓܪܐ ܡܶܬܚܰܙܝܐ ܣܳܥܽܘܪܽܘܬܳܗ̇ ܆ ܘܟܽܠܗܶܝܢ ܡܢܰܘ̈ܳܬܐ ܕܰܟܝܳܢܳܗ̇ ܆ ܣܢܺܝ̈ܩܳܢ ܥܰܠ ܟܽܠܗܶܝܢ ܡܢܰܘ̈ܳܬܐ ܕܗܰܕ̈ܳܡܰܘܗܝ ܕܦܰܓܪܐ . ܗܐ ܓܶܝܪ ܚܳܙܶܝܢ ܚܢܰܢ . ܕܶܐܡܰܬܝ ܕܨܳܒܝܐ ܕܰܬܕܺܝܩ ܒܓܰܘ ܥܳܠܡܐ ܆ ܒܝܰܕ ܥܰܝ̈ܢܰܘܗܝ ܕܦܰܓܪܐ ܚܳܝܪܐ . ܘܡܐ ܕܨܳܒܝܐ ܕܬܶܫܡܰܥ ܩܳܠܐ ܦܰܓܪܳܢܐ ܆ ܡܶܢ ܡܰܫܡܰܥܬܐ ܡܩܰܒܠܐ ܠܗ . ܐܰܘ ܐܶܢ ܬܽܘܒ ܒܳܥܝܐ ܕܰܬܫܰܕܰܪ ܠܒܰܪ ܡܶܠܬܐ ܕܰܟܝܳܢܳܗ̇ ܆ ܒܝܰܕ ܠܶܫܳܢܐ ܓܺܫܪܐ ܕܡ̈ܶܠܶܐ ܡܰܥܒܪܐ ܠܳܗ̇ ܠܘܳܬܰܢ . ܘܰܐܝܟ ܕܒܰܦܣܺܝ̈ܩܳܬܐ ܟܽܠ ܐܶܡܰܬܝ ܕܡܶܢ ܥܳܠܡܐ ܨܳܒܝܐ ܕܬܰܪܓܶܫ ܒܡܶܕܶܡ ܆ ܒܝܰܕ ܡܶܨܥܳܝܽܘܬܐ ܕܗܳܠܶܝܢ ܪ̈ܶܓܫܶܐ ܦܰܓܪ̈ܳܢܶܐ ܇ ܡܰܦܩܐ ܐܰܘ ܡܰܥܠܐ . ܐܶܡܰܬܝ ܕܶܝܢ ܕܰܐܬܪܐ ܕܪ̈ܽܘܚܳܢܶܐ ܨܳܒܝܐ ܕܬܶܚܙܶܐ ܆ ܐܰܘ ܡ̈ܶܠܶܐ ܚܰܝ̈ܳܬܐ ܕܪܽܘܚܳܢܽܘܬܗܽܘܢ ܬܶܫܡܰܥ ܇ ܘܒܰܚܙܳܬܐ ܕܰܠܥܶܠ ܡܶܢ ܟܝܳܢܐ ܒܳܥܝܐ ܕܬܶܬܒܰܩܶܐ ܆ ܠܐ ܣܢܺܝܩܐ ܠܰܓܡܳܪ ܥܰܠ ܗܳܠܶܝܢ ܪ̈ܶܓܫܶܐ . ܐܶܠܐ ܐܳܦ ܫܳܠܚܐ ܠܗܽܘܢ ܆ ܘܺܝܚܺܝܕܳܐܺܝܬ ܒܰܡܢ̈ܰܘܳܬܐ ܕܺܝܠܳܗ̇ ܡܶܬܬܙܺܝܥܐ ܆ ܒܙܰܘ̈ܥܶܐ ܚܰܝ̈ܶܐ ܕܰܠܥܶܠ ܡܶܢ ܟܝܳܢܐ . ܘܡܶܟܺܝܠ ܐܰܝܟ ܕܺܝܠܶܦܢܰܢ ܕܰܣܢܺܝܩܳܐ ܢܰܦܫܐ ܥܰܠ ܪ̈ܶܓܫܶܐ ܒܰܪ̈ܳܝܶܐ ܆ ܗܳܟܰܢܐ ܐܳܦ ܥܰܠ ܗܰܕ̈ܳܡܶܐ ܕܰܠܓܰܘ ܇ ܕܰܒܗܽܘܢ ܬܶܬܙܺܝܥ ܒܟܽܠܗܶܝܢ ܡܢܰܘ̈ܳܬܳܗ̇ . ܐܶܢ ܠܚܶܟܡܬܐ . ܐܶܢ ܠܒܽܘܝܳܢܐ . ܐܶܢ ܠܢܰܗܺܝܪܽܘܬܐ . ܐܶܢ ܠܚܽܘ̈ܫܳܒܶܐ . ܐܶܢ ܠܦܳܪܽܘܫܽܘܬܐ . ܐܶܢ ܠܗܰܘܢܐ ܘܣܽܘܟܳܠܐ . ܐܶܢ ܠܕܶܚܠܬܐ ܕܡܶܢ ܐܰܠܳܗܳܐ . ܒܗܳܠܶܝܢ ܗܳܟܺܝܠ ܟܽܠܗܶܝܢ ܆ ܒܡܶܨܥܳܝܽܘܬܐ ܕܗܳܠܶܝܢ ܗܰܕ̈ܳܡܶܐ ܡܶܬܚܰܫܚܐ . ܘܰܟܡܐ ܕܩܰܠܺܝܠܺܝܢ ܘܠܐ ܣܺܝܡ ܥܠܰܝܗܽܘܢ ܝܽܘܩܪܐ ܕܡܶܐܟ̈ܠܳܬܐ ܆ ܘܠܐ ܕܠܺܝܚܺܝܢ ܡܶܢ ܥܶܛܪܐ ܝܰܬܺܝܪܐ ܕܣܰܝܒܳܪܬܐ ܆ ܗܳܟܘܳܬ ܐܳܦ ܗܺܝ ܩܰܠܺܝܠܐܝܬ ܡܰܥܒܕܐ ܒܗܽܘܢ . ܘܰܐܝܟ ܢܽܘܗܪܐ ܕܡܶܬܚܠܶܛ ܒܢܽܘܗܪܐ . ܘܰܒܝܰܕ ܚܽܘܠܛܳܢܗܽܘܢ ܡܰܕܢܚܺܝܢ ܢܽܘܗܪܐ ܝܰܬܺܝܪܐ ܆ ܗܳܟܰܢܐ ܡܶܬܚܰܠܛܐ ܐܳܦ ܢܰܦܫܐ ܢܰܗܺܝܪܬܐ ܒܗܰܕ̈ܳܡܶܐ ܢܰܗܺܝܪ̈ܶܐ ܇ ܐܶܡܰܬܝ ܕܩܰܠܺܝܠܺܝܢ ܘܰܕܟܶܝܢ ܡܶܢ ܬܺܛܪܐ ܕܡܶܐܟܽܘܠܬܐ . ܐܶܢ ܕܶܝܢ ܥܒܶܝܢ ܘܝܰܩܺܝܪܺܝܢ ܆ ܗܳܘܶܝܢ ܠܗܽܘܢ ܐܰܝܟ ܓܽܘܫܡܐ ܥܰܒܝܐ ܇ ܘܬܰܚܦܺܝܬܐ ܥܒܺܝܬܳܐ ܒܰܐܦ̈ܰܝ ܢܰܗܺܝܪܽܘܬܳܗ̇ . ܘܰܚܠܳܦ ܕܬܶܣܰܒ ܡܶܢܗܽܘܢ ܥܽܘܕܪ̈ܳܢܶܐ ܆ ܗܳܘܶܝܢ ܠܗܽܘܢ ܡܣܰܓ̈ܦܳܢܶܐ ܘܡܰܟ̈ܠܝܳܢܶܐ ܠܩܰܠܺܝܠܽܘܬ ܣܳܥܽܘܪܽܘܬܳܗ̇ . ܘܰܠܗܳܠܶܝܢ ܘܰܠܕܰܐܟܘܳܬܗܶܝܢ ܡܶܫܬܰܘܕܥܺܝܢ ܆ ܐܰܝܠܶܝܢ ܕܩܰܛܺܝܢܳܐܺܝܬ ܐܺܝܬܰܝܗܽܘܢ ܚܳܙ̈ܝܶܐ ܕܺܝܕܰܥܬܐ ܕܰܟܝܳܢܐ ܀ ܐܶܢ ܕܶܝܢ ܪܳܓܐ ܠܳܟ ܐܳܦ ܠܳܟ ܐܳܘ ܬܰܠܡܺܝܕܐ ܆ ܕܬܶܗܘܶܐ ܫܰܘܬܳܦܐ ܠܳܗ̇ ܠܗܳܕܶܐ ܝܺܕܰܥܬܐ ܕܰܟܝܳܢܐ ܆ ܘܡܶܢܳܗ̇ ܠܺܝܕܰܥܬܐ ܕܪܽܘܚ ܬܶܬܥܰܠܶܐ ܆ ܛܰܪ ܢܰܦܫܳܟ ܡܶܢ ܝܽܘܩܪܐ ܕܡܶܐܟ̈ܠܳܬܐ . ܘܣܳܦܩܐ ܠܳܟ ܥܰܒܝܽܘܬܶܗ ܟܝܳܢܳܝܬܐ ܕܦܰܓܪܳܟ . ܘܠܐ ܬܽܘܒ ܬܥܰܒܶܐ ܘܬܰܘܩܪܺܝܘܗܝ ܒܡܶܐܟܽܘܠܬܐ ܝܰܬܺܝܪܬܐ . ܘܶܐܢ ܬܽܘܒ ܒܦܰܪܨܽܘܦ ܚܽܘܠܡܳܢܐ ܬܶܣܬܰܝܒܰܪ ܝܰܬܺܝܪܐ ܆ ܐܳܦ ܒܗܳܕܶܐ ܡܶܛܥܳܐ ܛܳܥܶܐ ܗܰܘ ܕܗܳܟܰܢܐ ܡܰܣܒܰܪ ܆ ܠܐ ܓܶܝܪ ܥܳܒܕܐ ܚܽܘܠܡܳܢܐ ܡܶܐܟܽܘܠܬܐ ܣܰܓܺܝܐܬܐ . ܐܶܠܐ ܟܺܐܒ̈ܶܐ ܘܟܽܘܪ̈ܗܳܢܶܐ ܡܰܘܠܕܐ ܒܶܗ ܒܓܽܘܫܡܐ . ܡܰܚܠܡܐ ܕܶܝܢ ܒܰܠܚܽܘܕ ܠܓܽܘܫܡܳܗ̇ ܕܪܶܓܬܐ . ܘܰܟܡܐ ܕܡܶܬܟܰܪܗܺܝܢ ܘܢܳܫܺܝܢ ܘܒܳܛܠܺܝܢ ܡܶܢ ܚܰܝܠܐ ܟܽܠܗܽܘܢ ܗܰܕ̈ܳܡܶܐ ܆ ܗܳܟܰܢܐ ܡܶܬܚܰܠܡܐ ܘܡܶܬܚܰܝܠܐ ܪܶܓܬܐ ܕܰܫܪ̈ܰܓܪܳܓܝܳܬܐ ܒܢܰܦܫܐ ܘܰܒܦܰܓܪܐ . ܘܥܰܡܳܗ̇ ܕܪܶܓܬܐ ܥܳܫܢܐ ܐܳܦ ܣܰܟܠܽܘܬܐ . ܡܶܛܽܠ ܕܳܐܦ ܗܽܘ ܗܳܢܐ ܚܰܫܐ ܣܰܢܝܐ ܕܣܰܟܠܽܘܬܐ ܆ ܝܰܬܺܝܪ ܡܶܢ ܟܽܘܠܗܶܝܢ ܖ̈ܓܺܝܓܳܬܐ ܆ ܪܶܚܡܰܬ ܟܰܪܣܐ ܡܰܣܓܝܐ ܠܶܗ . ܡܶܛܽܠ ܕܣܰܟܠܽܘܬܐ ܥܰܡܛܳܢܳܐ ܗܝ ܕܢܰܦܫܐ . ܐܰܟܙܢܐ ܕܳܐܦ ܝܺܕܰܥܬܐ ܢܽܘܗܪܐ ܗܝ ܕܰܟܝܳܢܳܗ̇ . ܘܰܐܟܙܢܐ ܕܕܳܥܶܟ ܫܪܳܓܐ ܒܪ̈ܽܘܚܶܐ ܘܥܰܠ̈ܥܳܠܶܐ ܆ ܐܰܘ ܥܳܡܶܛ ܕܠܐ ܢܶܬܶܐܫܶܕ ܦܨܺܝܚܳܐܺܝܬ ܒܒܰܝܬܐ ܕܺܐܝܬ ܒܶܗ ܐܳܐܰܪ ܥܰܒܝܐ ܘܪܰܛܺܝܒܐ ܆ ܗܳܟܰܢܐ ܥܳܡܶܛ ܢܽܘܗܪܐ ܕܺܝܕܰܥܬܳܗ̇ ܕܢܰܦܫܐ ܇ ܒܓܰܘ ܠܶܒܳܐ ܕܚܶܫܽܘܟ ܡܶܢ ܝܽܘܩܪܐ ܘܪܰܛܺܝܒܽܘܬܐ ܕܡܶܐܟ̈ܠܳܬܐ . ܗܐ ܓܶܝܪ ܐܳܦ ܫܶܡܫܐ ܕܒܰܟܝܳܢܶܗ ܣܺܝܡ ܢܽܘܗܪܶܗ ܆ ܘܠܐ ܡܶܢ ܥܶܠ̈ܠܳܬܐ ܕܰܠܒܰܪ ܟܢܺܝܫ ܆ ܒܳܗ̇ ܒܰܕܡܽܘܬܐ ܕܰܫܪܳܓܐ ܆ ܒܓܰܘ ܐܳܐܰܪ ܫܓܺܝܫܐ ܘܰܕܠܺܝܚܐ ܆ ܥܳܡܛܺܝܢ ܙܰܠܺܝ̈ܩܰܘܗܝ . ܘܟܰܕ ܠܘܳܬ ܟܝܳܢܐ ܕܶܐܣܦܺܪܶܗ ܐܺܝܬܰܘܗܝ ܢܽܘܗܪܐ ܒܥܽܘܬܪܐ ܕܡܰܠܝܽܘܬܶܗ ܆ ܒܓܰܘ ܓܽܘܫܡܶܗ ܕܥܳܠܡܐ ܚܶܫܽܘܟ ܘܥܰܡܽܘܛ . ܗܳܟܰܢܐ ܐܶܬܚܰܫܒ ܐܳܦ ܥܰܠ ܢܰܦܫܐ . ܕܰܟܢܺܝܫ ܒܳܗ̇ ܢܽܘܗܪܐ ܕܺܝܕܰܥܬܐ ܆ ܒܰܕܡܽܘܬ ܢܽܘܗܪܐ ܕܰܟܝܳܢܐ ܒܶܐܣܦܺܪܶܗ ܕܫܶܡܫܐ . ܘܡܐ ܕܰܕܠܺܝܚ ܠܶܒܳܐ ܐܰܝܟ ܐܳܐܰܪ ܆ ܘܰܫܓܺܝܫܺܝܢ ܟܽܠܗܽܘܢ ܗܰܕ̈ܳܡܶܐ ܕܰܠܓܰܘ ܡܶܢ ܬܶܢܳܢܐ ܕܡܶܐܟܽܘܠܬܐ ܆ ܡܶܬܥܰܘܟܺܝܢ ܠܗܽܘܢ ܙܰܠܺܝ̈ܩܶܐ ܕܺܝܕܰܥܬܳܗ̇ ܕܢܰܦܫܐ ܇ ܕܠܐ ܢܶܬܰܐܫܕܽܘܢ ܓܡܺܝܪܳܐܺܝܬ ܒܟܽܠܗܶܝܢ ܡܢܰܘ̈ܳܬܶܗ ܕܓܽܘܫܡܐ . ܘܗܳܘܶܝܢ ܟܽܠܗܽܘܢ ܙܰܘ̈ܥܰܘܗܝ ܕܒܰܪܢܳܫܐ ܆ ܐܶܢ ܕܪ̈ܶܓܫܶܐ ܒܰܪ̈ܳܝܶܐ ܘܶܐܢ ܕܗܰܕ̈ܳܡܶܐ ܓܰܘ̈ܳܝܶܐ ܆ ܡܶܬܬܙܺܝܥܺܝܢ ܣܰܟܠܳܐܺܝܬ ܘܰܡܕܰܘܕܳܐܺܝܬ ܀ ܩܽܘܒܰܪܢܺܛܐ ܓܶܝܪ ܟܰܣܝܐ ܐܺܝܬܶܝܗ̇ ܝܺܕܰܥܬܐ ܕܢܰܦܫܐ ܠܟܽܠܶܗ ܓܽܘܫܡܐ . ܕܰܐܚܺܝܕܐ ܠܥܰܝܢܐ ܒܢܰܟܦܽܘܬܐ . ܠܥܰܝܢܐ ܒܰܡܛܰܟܣܽܘܬܐ ܇ ܘܠܶܐܕܢܐ ܒܰܢܛܺܝܪܽܘܬܐ . ܘܠܶܐܝܕܐ ܒܰܙܗܺܝܪܽܘܬܐ . ܘܰܠܠܶܫܳܢܐ ܒܡܰܬܩܳܠܐ ܬܪܺܝܨܐ ܆ ܘܰܠܪ̈ܶܓܠܶܐ ܒܰܗܠܰܟܬܐ ܪܡܺܝܣܬܐ . ܘܰܐܝܟ ܗܶܢܝܽܘܟܶܐ ܠܦܳܓܽܘ̈ܕܰܝ ܪ̈ܰܟܫܳܐ ܆ ܗܳܟܰܢܐ ܐܳܦ ܗܺܝ ܢܰܦܫܐ ܆ ܒܥܰܪ̈ܩܶܐ ܕܺܝܕܰܥܬܐ ܐܰܚܺܝܕܐ ܘܰܡܕܰܒܪܐ ܠܟܽܠܗܽܘܢ ܪ̈ܶܓܫܶܐ . ܘܰܐܝܟ ܗܶܢܝܽܘܟܐ ܠܪ̈ܰܟܫܳܐ ܇ ܐܺܝܬܶܝܗ̇ ܐܳܦ ܗܺܝ ܡܛܰܟܣܳܢܺܝܬܐ ܕܪ̈ܶܓܫܶܐ : ܘܰܡܕܰܒܪܳܢܺܝܬܐ ܕܗܰܕ̈ܳܡܶܐ ܓܰܘܳܝ̈ܶܐ . ܘܗܺܝ ܗܳܕܶܐ ܛܳܒܬܐ ܕܺܐܝܬܶܝܗ̇ ܢܽܘܗܪܶܗ ܕܓܽܘܫܡܐ ܘܛܶܟܣܐ ܕܟܽܠܗܽܘܢ ܗܰܕ̈ܳܡܶܐ ܆ ܐܳܒܕܐ ܠܳܗ̇ ܒܝܰܕ ܝܰܥܢܽܘܬܐ . ܨܶܝܕ ܗܰܘ ܕܠܐ ܗܘܳܐ ܥܺܝܪܐ ܘܰܙܗܺܝܪܐ . ܢܶܥܪܽܘܩ ܗܳܟܺܝܠ ܡܶܢ ܚܰܫܐ ܗܳܢܐ ܣܰܟܠܐ ܆ ܘܠܐ ܢܶܗܘܶܐ ܥܰܒܕܐ ܠܟܰܪܣܶܗ ܬܰܠܡܺܝܕܶܗ ܕܰܡܫܺܝܚܐ . ܐܶܢ ܓܶܝܪ ܠܰܐܠܳܗܳܐ ܘܰܠܡܳܡܽܘܢܐ ܠܐ ܡܶܫܟܚܺܝܢ ܚܢܰܢ ܕܢܶܦܠܽܘܚ ܐܰܟܚܰܕ . ܐܰܝܟ ܡܶܠܬܶܗ ܕܰܡܫܺܝܚܐ ܆ ܓܰܠܝܐ ܗܝ ܕܳܐܦ ܠܐ ܠܟܰܪܣܐ ܘܠܰܐܠܳܗܳܐ . ܡܶܛܽܠ ܕܐܦ ܗܺܝ ܐܰܠܳܗܳܐ ܐܶܬܩܰܪܝܰܬ ܒܰܕܡܽܘܬܶܗ ܕܡܳܡܽܘܢܐ . ܘܰܐܝܟ ܕܰܩܪܐ ܝܶܫܽܘܥ ܡܳܪܳܐ ܠܡܳܡܽܘܢܐ . ܗܳܟܰܢܐ ܟܰܢܺܝ ܐܳܦ ܫܠܺܝܚܶܗ ܐܰܠܳܗܳܐ ܠܟܰܪܣܐ . ܗܳܢܽܘܢ ܠܰܡ ܕܰܐܠܳܗܗܽܘܢ ܟܰܪܣܗܽܘܢ ܆ ܘܬܶܫܒܽܘܚܬܗܽܘܢ ܒܶܗܬܰܬܗܽܘܢ . ܒܗܳܢܽܘܢ ܓܶܝܪ ܕܠܽܐܘܡܳܢܽܘܬܐ ܐܰܚܺܝܕܺܝܢ ܡܶܠܬܶܗ ܕܰܐܠܳܗܳܐ ܡܒܰܙܰܚ . ܘܡܶܛܽܠ ܟܰܪܣܗܽܘܢ ܐܰܘܓܰܪܘ ܢܰܦܫܗܽܘܢ ܥܰܡ ܡܫܺܝܚܐ ܇ ܘܠܰܘ ܡܶܛܽܠ ܪܶܚܡܰܬܗ . ܐܰܝܟ ܕܺܐܝܬ ܐܳܦ ܝܰܘܡܳܢܐ ܣܰܓܺܝ̈ܶܐܐ ܆ ܕܰܠܒܺܝܫܺܝܢ ܐܶܣ̈ܟܺܡܶܐ ܝܰܩܺܝܖ̈ܶܐ ܕܬܰܠܡܺܝܕܽܘܬܐ ܇ ܘܰܡܚܰܘܶܝܢ ܢܰܦܫܗܽܘܢ ܡܰܠ̈ܦܳܢܶܐ ܘܥܰܒ̈ܕܶܐ ܛܳܒ̈ܶܐ ܕܰܐܠܳܗܳܐ . ܠܐ ܡܶܛܽܠ ܚܽܘܒܐ ܆ ܘܳܐܦ ܠܐ ܒܦܽܘܪܫܳܢܐ ܘܕܶܚܠܬܐ . ܐܶܠܐ ܒܰܠܚܽܘܕ ܕܰܢܫܰܡܫܽܘܢ ܟܰܪܣܗܽܘܢ ܇ ܗܳܝ ܕܥܰܒܕܽܘܗ ܠܗܽܘܢ ܐܰܠܳܗܳܐ ܘܰܡܫܰܡܫܺܝܢ ܠܳܗ ܇ ܡܰܠܶܦ ܕܶܝܢ ܗܽܘ ܫܠܺܝܚܐ ܕܰܐܠܳܗܳܐ ܓܰܠܝܳܐܺܝܬ . ܕܝܰܩܺܝܪܽܘܬܳܗ̇ ܕܟܰܪܣܐ ܆ ܡܰܪܟܢܐ ܠܶܗ ܠܰܚܝܳܪܳܗ̇ ܕܢܰܦܫܐ ܡܶܢ ܠܘܳܬ ܫܡܰܝܳܐ ܠܘܳܬ ܐܰܪܥܐ . ܗܳܢܽܘܢ ܠܰܡ ܕܬܰܪܥܺܝܬܗܽܘܢ ܟܽܠܳܗ̇ ܒܰܐܪܥܐ ܗܝ . ܣܳܡ ܓܶܝܪ ܒܩܰܕܡܐ ܗܳܝ ܕܰܐܠܳܗܗܽܘܢ ܟܰܪܣܗܽܘܢ ܘܬܶܫܒܽܘܚܬܗܽܘܢ ܒܶܗܬܰܬܗܽܘܢ . ܘܟܶܢ ܐܶܡܰܪ ܕܰܠܬܰܪܥܺܝܬܗܽܘܢ ܟܽܠܳܗ̇ ܒܰܐܪܥܐ ܗܝ ܕܢܰܘܕܰܥ ܕܥܶܠܬܐ ܕܒܰܐܪܥܐ ܢܶܬܰܐܣܪܽܘܢ ܆ ܘܰܒܥܰܦܪܐ ܬܰܪܥܺܝܬܗܽܘܢ ܬܶܬܥܰܪܓܰܠ ܆ ܪܶܚܡܰܬ ܟܰܪܣܐ ܗܘܳܬ ܠܗܽܘܢ . ܘܰܐܝܟ ܕܰܠܗܳܢܽܘܢ ܐܶܣܪܰܬ ܪܶܚܡܬܳܗ̇ ܒܓܰܘ ܐܰܪܥܐ ܆ ܐܳܦ ܠܟܽܠ ܐܰܝܢܐ ܕܰܡܫܰܡܶܫ ܠܳܗ̇ ܆ ܗܳܟܘܳܬ ܐܳܣܪܐ ܠܶܗ ܀ ܒܡܳܢܐ ܓܶܝܪ ܦܪܺܝܫ ܗܰܘ ܕܡܶܬܥܰܪܓܰܠ ܒܰܐܖ̈ܓܺܝܓܳܬܐ ܕܟܰܪܣܶܗ ܇ ܡܶܢ ܬܰܘ̈ܠܥܶܐ ܕܪ̈ܳܚܫܳܢ ܒܣܰܪܝܽܘܬܐ ܇ ܐܰܘ ܡܶܢ ܚܙܺܝܪ̈ܶܐ ܕܡܶܬܗܰܦܟܺܝܢ ܒܰܣܝܳܢܐ . ܐܳܦ ܗܳܪܟܐ ܓܶܝܪ ܘܳܠܶܐ ܕܬܶܫܬܰܡܰܗ ܪܶܓܬܐ ܗܳܕܶܐ ܢܕܺܝܕܬܐ ܆ ܣܰܪܝܽܘܬܐ ܘܰܣܝܳܢܐ ܆ ܘܒܶܗܬܬܐ . ܐܶܢ ܓܶܝܪ ܦܰܘܠܳܘܣ ܗܳܟܰܢܐ ܩܪܳܗ̇ ܆ ܐܰܝܟܰܢܐ ܚܢܰܢ ܠܐ ܢܶܩܪܶܝܗ̇ ܒܰܕܡܽܘܬܶܗ ܀ ܡܶܫܟܚܺܝܢ ܚܢܰܢ ܕܶܝܢ ܕܢܶܚܙܶܐ ܕܗܳܝ ܐܺܝܬܶܝܗ̇ ܫܽܘܪܳܝܐ ܕܟܽܠܗܶܝܢ ܒܺܝ̈ܫܳܬܐ ܆ ܐܳܦ ܟܽܠܰܢ ܠܘܳܬ ܫܽܘܪܰܥܬܶܗ ܕܳܐܕܳܡ . ܒܳܗ̇ ܓܶܝܪ ܥܒܰܪ ܥܰܠ ܦܽܘܩܕܳܢܐ ܕܰܐܠܳܗܳܐ . ܒܺܐܝܕܶܗ ܫܳܛ ܘܰܫܕܳܐ ܢܳܡܽܘܣܐ ܕܰܠܘܳܬܶܗ . ܠܳܗ̇ ܫܩܰܠ ܐܳܟܶܠ ܩܰܪܨܐ ܕܬܶܗܘܶܐ ܠܶܗ ܡܥܰܕܪܳܢܺܝܬܐ ܆ ܡܶܛܽܠ ܕܰܚܙܳܗ̇ ܕܚܰܝܠܬܳܢܝܐ ܛܳܒ ܡܶܢ ܟܽܘܠܗܶܝܢ ܖ̈ܓܺܝܓܳܬܐ ܇ ܘܰܒܬܰܪܥܳܗ̇ ܡܶܫܟܰܚ ܕܢܶܥܽܘܠ ܠܘܳܬ ܫܰܪܟܐ ܕܟܽܠܗܶܝܢ ܒܺܝ̈ܫܳܬܐ ܆ ܠܐ ܓܶܝܪ ܒܙܳܢܝܽܘܬܐ ܘܠܐ ܒܪܶܚܡܰܬ ܟܶܣܦܐ ܆ ܘܠܐ ܒܫܽܘܒܚܐ ܣܪܺܝܩܐ . ܘܠܐ ܒܨܶܒܬܐ ܕܰܠܒܽܘ̈ܫܶܐ . ܘܠܐ ܒܰܚܣܳܡܐ ܘܰܒܪܳܡܽܘܬܐ ܆ ܘܠܐ ܒܚܰܕ ܡܶܢ ܚܰܫܑ̈ܶܐ ܐܚܪ̈ܳܢܶܐ ܇ ܐܶܬܟܰܬܰܫ ܗܳܢܐ ܒܥܶܠܕܒܳܒܐ ܥܰܡ ܗܳܢܽܘܢ ܪ̈ܺܫܰܝ ܓܶܢܣܰܢ . ܐܶܠܐ ܒܰܠܚܽܘܕ ܒܝܰܕ ܪܶܓܬܐ ܕܟܰܪܣܐ . ܡܶܛܽܠ ܕܰܚܙܳܐ ܕܣܳܦܩܐ ܠܶܗ ܕܬܶܗܘܶܐ ܠܶܗ ܐܰܠܺܝܠܐ ܠܘܳܬ ܟܽܠܗܶܝܢ ܖ̈ܓܺܝܓܳܬܐ . ܡܶܛܽܠ ܓܶܝܪ ܕܰܨܢܺܝܥܐ ܗܘ ܡܢܰܣܝܳܢܐ ܆ ܚܙܳܐ ܕܰܐܝܢܐ ܚܰܫܐ ܚܰܝܠܬܳܢ ܒܰܢ ܘܩܰܕܺܝܡ ܒܰܢ ܆ ܘܰܠܘܳܬܶܗ ܐܶܬܩܰܪܰܒ . ܘܠܶܗ ܚܰܬܚܶܬ ܘܒܳܬܰܪܗ ܙܪܰܥ ܪܰܦܝܽܘܬܐ . ܘܡܶܢ ܒܳܬܰܪ ܗܳܕܶܐ ܪܶܓܬܐ ܆ ܗܳܝܕܶܝܢ ܥܰܠ ܐܳܦ ܚܰܫܐ ܕܙܳܢܝܽܘܬܐ ܆ ܒܰܪ ܫܳܥܬܶܗ ܠܰܡ ܕܶܐܟܰܠܘ ܐܶܬܦܰܬܰܚ ܥܰܝ̈ܢܰܝܗܽܘܢ ܕܰܬܪ̈ܰܝܗܽܘܢ . ܘܺܝܕܰܥܘ ܕܥܰܪܛܶܠܳܝܺܝܢ ܐܶܢܽܘܢ . ܘܓܰܠܝܐ ܗܝ ܕܡܶܛܽܠ ܕܪܶܚܫܰܬ ܪܶܓܬܐ ܕܙܽܘܘܳܓܐ ܒܗܰܕ̈ܳܡܶܐ ܕܫܰܘܬܳܦܽܘܬܐ ܇ ܐܰܪܓܶܫܘ ܐܳܦ ܗܶܢܽܘܢ ܘܰܒܗܶܬܘ ܡܶܢ ܚܙܳܬܐ ܕܰܚܕ̈ܳܕܶܐ . ܥܕܰܡܐ ܓܶܝܪ ܕܥܶܠܰܬ ܡܶܐܟܽܘܠܬܐ ܠܐ ܐܶܬܬܥܺܝܪܰܬ ܪܶܓܬܐ . ܘܰܕܡܐ ܕܶܐܬܬܥܺܝܪܰܬ ܪܶܓܬܐ . ܠܐ ܐܰܡܠܟܰܬ ܒܶܗܬܬܐ ܘܕܶܚܠܬܐ . ܗܳܐ ܡܳܕܶܝܢ ܫܽܘܪܳܝ ܒܶܗܬܬܐ ܪܶܚܡܰܬ ܟܰܪܣܐ ܗܝ . ܘܫܰܦܺܝܪ ܩܪܳܗ̇ ܒܶܗܬܬܐ ܐܳܦ ܫܠܺܝܚܐ ܛܽܘܒܳܢܐ . ܚܙܳܬ ܠܰܡ ܐܰܢܬܬܐ ܠܺܐܝܠܳܢܐ ܕܫܰܦܺܝܪ ܇ ܘܪܶܓܬܰܐ ܗ̣ܘ ܠܥܰܝ̈ܢܶܐ ܇ ܘܰܪܓܺܝܓ ܠܰܡܚܳܪ ܒܶܗ . ܘܢܶܣܒܰܬ ܡܶܢ ܦܺܐܪ̈ܰܘܗܝ . ܘܶܐܟܠܰܬ ܘܝܶܗܒܰܬ ܐܳܦ ܠܒܰܥܠܳܗ̇ ܥܰܡܳܗ̇ ܘܶܐܟܰܠ . ܚܳܙܶܐ ܐܰܢܬ ܕܳܐܦ ܠܰܚܛܺܝܬܐ ܕܓܰܘܳܐ ܇ ܘܠܰܥܒܳܪ ܦܽܘܩܕܳܢܐ ܩܰܕܡܳܝܐ ܇ ܫܽܘܪܳܝܐ ܪܶܓܰܬ ܟܰܪܣܐ ܗܘܳܬ ܆ ܘܒܺܐܝܕܳܗ̇ ܐܶܬܝܰܒܰܠܘ ܘܥܰܠܘ ܥܠܰܝܢ ܟܽܠܗܽܘܢ ܚܛܳܗ̈ܶܐ ܘܟܽܠܗܽܘܢ ܡܣܳܡ ܒܪ̈ܺܫܶܐ ܆ ܐܰܟܙܢܐ ܓܶܝܪ ܕܰܠܘܳܬ ܣܳܛܢܐ ܚܣܳܡܐ ܗܘܳܐ ܫܽܘܪܳܝܐ ܠܒܺܝܫܬܐ ܆ ܗܳܟܰܢܐ ܐܳܦ ܠܘܳܬ ܕܒܶܝܬ ܐܳܕܳܡ . ܟܰܪܣܐ ܗܘܳܬ ܫܽܘܪܳܝܐ ܠܰܥܒܳܪ ܦܽܘܩܕܳܢܐ . ܘܒܳܗ̇ ܥܰܠܘ ܚܛܳܗ̈ܶܐ ܆ ܘܒܺܐܝܕܳܗ̇ ܐܶܬܝܰܒܰܠܘ ܟܽܠ ܡܣܳܡ ܒܪ̈ܺܝܫܺܝܢ . ܗܺܝ ܗܘܳܬ ܫܽܘܪܳܝܐ ܠܟܺܐܒ̈ܶܐ ܘܟܽܘܪ̈ܗܳܢܶܐ . ܒܺܐܝܕܳܗ̇ ܥܰܠܘ ܚܶܒ̈ܠܶܐ ܕܝܰܠܕܐ . ܡܶܛܽܠܬܳܗ̇ ܐܶܬܠܺܝܛܰܬ ܐܰܪܥܐ . ܘܰܐܦܩܰܬ ܟܽܘ̈ܒܶܐ ܘܕܰܪ̈ܕܪܶܐ . ܗܺܝ ܢܰܟܪܝܰܬܰܢ ܡܶܢ ܒܽܘ̈ܣܳܡܶܐ ܕܦܰܪܕܰܝܣܐ . ܗܺܝ ܫܕܳܬܰܢ ܐܰܝܟ ܕܠܰܐܟܣܳܪܝܐ ܠܰܐܪܥܐ ܕܠܰܘ̈ܛܳܬܐ . ܡܶܛܽܘܠܳܬܳܗ̇ ܗܘܰܝܢܰܢ ܥܰܒ̈ܕܶܐ ܠܫ̈ܺܐܕܶܐ . ܒܡܳܪܽܘܬܳܗ̇ ܕܰܥܠܰܝܢ ܥܰܒܕܽܘܬܐ ܠܣܳܛܳܢܐ ܦܠܰܚܢܰܢ . ܡܶܛܽܠܳܬܳܗ̇ ܐܶܫܬܥܺܝ ܘܓܰܚܶܟ ܒܰܢ ܪ̈ܽܘܚܶܐ ܒܺܝ̈ܫܳܬܐ . ܗܺܝ ܐܰܥܠܰܬ ܡܰܘܬܐ ܫܽܘܪܳܝܐ ܘܰܡܒܰܕܪܳܢܐ ܕܪܽܘܟܳܒܰܢ . ܒܳܗ̇ ܐܶܣܬܢܺܝ ܘܶܐܬܢܕܶܕ ܨܰܠܡܐ ܗܳܢܐ ܦܰܐܝܐ ܘܫܰܦܺܝܪܐ . ܗܺܝ ܐܰܘܟܶܠܬܰܢ ܠܰܚܡܐ ܕܟܺܐܒ̈ܶܐ . ܗܺܝ ܟܰܢܫܰܬ ܠܰܢ ܣܰܝܒܳܪܬܐ ܒܕܽܘܥܬܐ ܕܰܐܦܰܝ̈ܢ . ܣܰܟܠܬܐ ܓܶܝܪ ܘܰܣܡܺܝܬܐ ܐܺܝܬܶܝܗ̇ ܪܶܚܡܰܬ ܟܰܪܣܐ . ܒܥܳܬ ܓܶܝܪ ܕܬܶܐܟܽܘܠ ܆ ܘܶܐܬܓܰܠܙܰܬ ܡܶܢ ܡܶܐܟܽܘܠܬܐ . ܪܶܓܰܬ ܢܝܳܚ̈ܶܐ ܘܰܐܘܒܕܰܬ ܢܝܳܚܶܗ̇ ܘܦܽܘܪܥܳܢܶܗ̇ ܕܦܰܪܕܰܝܣܐ . ܟܰܕ ܓܶܝܪ ܪܶܚܡܰܬ ܕܬܶܐܟܽܘܠ . ܠܐ ܝܶܕܥܰܬ ܕܬܶܐܟܽܘܠ . ܠܐ ܐܶܚܕܰܬ ܡܣܰܝܒܪܳܢܽܘܬܐ . ܡܶܛܽܠ ܕܗܳܢܰܘ ܟܝܳܢܳܗ̇ ܕܗܳܕܶܐ ܪܶܓܬܐ . ܩܰܠܺܝܠܐ ܘܠܐ ܡܣܰܝܒܪܳܢܺܝܬܐ . ܐܶܬܪܰܗܒܰܬ ܓܶܝܪ ܘܩܶܛܦܰܬ ܚܰܕ ܦܺܐܪܐ ܆ ܘܶܐܬܓܰܠܙܰܬ ܡܶܢ ܦܳܬܽܘܪܐ ܕܟܽܠܗܶܝܢ ܓܶܐܘ̈ܳܬܐ ܕܦܰܪܕܰܝܣܐ . ܗܳܝ ܓܶܝܪ ܪܶܓܬܐ ܕܰܠܘܳܬ ܕܒܶܝܬ ܐܳܕܳܡ . ܛܽܘܦܣܐ ܬܶܗܘܶܐ ܠܗܳܕܶܐ ܕܰܠܘܳܬܰܢ ܇ ܕܰܐܝܟܰܢܐ ܕܬܰܡܳܢ ܡܶܛܽܘܠ ܡܶܐܟܽܘܠܬܐ ܕܚܰܕ ܦܺܐܪܐ ܆ ܐܶܬܓܠܶܙܘ ܡܶܢ ܣܰܝܒܳܪܬܐ ܕܟܽܘܠܶܗ ܦܰܪܕܰܝܣܐ ܆ ܗܳܟܰܢܐ ܐܳܦ ܦܳܬܽܘܪܐ ܡܰܠܝܐ ܕܰܬܢܳܢ ܇ ܡܶܢ ܦܳܬܽܘܪܐ ܕܡܰܠܟܽܘܬ ܫܡܰܝܳܐ ܓܳܠܶܙ ܠܰܢ . ܟܡܐ ܓܶܝܪ ܕܡܰܠܝܐ ܟܰܪܣܐ ܘܡܶܬܩܰܠܝܐ ܒܣܽܘܓܳܐܐ ܕܡܶܐܟ̈ܠܳܬܐ ܆ ܒܛܺܝܠ ܗܽܘ ܡܶܢ ܢܰܦܫܐ ܥܽܘܗܕܳܢܐ ܕܛܽܘ̈ܒܶܐ ܕܰܥܬܺܝܕܺܝܢ . ܘܰܟܡܐ ܕܡܶܬܒܰܩܝܐ ܥܰܝܢܐ ܒܗܳܠܶܝܢ ܡܶܐܟ̈ܠܳܬܐ ܘܪܳܓܐ ܠܗܝܢ ܆ ܛܰܦܝܐ ܗܝ ܥܰܝܢܳܗ̇ ܕܬܰܪܥܺܝܬܐ ܡܶܢ ܚܙܳܬܐ ܕܒܽܘ̈ܣܳܡܶܐ ܪ̈ܽܘܚܳܢܶܐ . ܐܰܪܰܐ : ܘܶܐܢ ܐܳܕܳܡ ܥܰܠ ܕܪܰܓ ܚܰܕ ܦܺܐܪܐ ܐܰܘ ܒܰܕܒܽܘܣܳܡܐ ܕܟܽܘܠܶܗ ܦܰܪܕܰܝܣܐ ܆ ܗܰܘ ܕܝܳܩܰܪ ܗܘܳܐ ܒܪܶܓܬܐ ܕܡܶܐܟ̈ܠܳܬܐ ܣܰܓܺܝ̈ܳܐܬܐ ܆ ܟܡܐ ܢܶܬܓܠܶܙ ܡܶܢ ܦܳܬܽܘܪܐ ܕܡܰܠܟܽܘܬܐ . ܐܳܕܳܡ ܓܶܝܪ ܡܶܛܽܘܠ ܡܶܐܟܽܘܠܬܶܗ ܦܰܪܕܰܝܣܐ ܐܰܘܒܶܕ . ܘܺܝܪܶܬ ܡܰܘܬܐ ܥܰܡ ܟܽܠܗܶܝܢ ܠܰܘ̈ܛܳܬܐ . ܘܥܺܣܽܘ ܡܶܛܽܠ ܡܶܐܟܽܘܠܬܶܗ ܆ ܒܽܘܟܪܽܘܬܐ ܥܰܡ ܒܽܘܪ̈ܟܳܬܐ ܫܠܰܚ . ܘܰܗܘܳܐ ܥܰܒܕܐ ܠܰܚܛܺܝܬܐ ܘܰܡܫܰܥܒܕܐ ܬܚܶܝܬ ܐܺܝܕܐ ܕܰܐܚܽܘܗܝ . ܘܥܰܡܐ ܡܶܛܽܠ ܡܶܐܟܽܘܠܬܐ ܛܥܳܐ ܠܰܐܠܳܗܳܐ ܆ ܘܰܚܠܳܦ ܐܰܠܳܗܳܐ ܦܠܰܚ ܠܰܕܡܽܘܬܐ ܕܚܰܝܽܘܬܐ ܚܰܪܫܬܐ . ܘܬܽܘܒ ܐܳܦ ܡܶܛܽܠ ܡܶܐܟܽܘܠܬܐ ܆ ܪܽܘܓܙܐ ܕܰܐܠܳܗܳܐ ܣܠܶܩ ܒܗܽܘܢ . ܘܬܽܘܒ ܡܶܢܳܗ̇ ܕܡܶܐܟܽܘܠܬܐ ܠܙܳܢܝܽܘܬܐ ܕܥܰܡ ܡܶܕ̈ܝܰܢܳܝܳܬܐ ܐܶܫܬܰܪܓܰܠܘ . ܕܡܶܢܳܗ̇ ܫܠܰܛ ܒܗܽܘܢ ܐܳܦ ܡܰܘܬܳܢܐ ܕܡܶܢ ܫܶܠܝܐ . ܟܬܺܝܒ ܓܶܝܪ ܥܠܰܝܗܘܢ . ܕܟܰܕ ܒܶܣܪܐ ܥܕܰܟܺܝܠ ܒܶܝܬ ܫܶܢܰܝ̈ܗܽܘܢ ܆ ܪܽܘܓܙܶܗ ܕܰܐܠܳܗܳܐ ܣܠܶܩ ܒܗܽܘܢ . ܡܶܢ ܡܶܐܟܽܘܠܬܐ ܬܽܘܒ ܘܦܽܘܪ̈ܦܳܥܶܐ ܆ ܐܳܦ ܣܕܽܘ̈ܡܳܝܶܐ ܒܣܽܘܥܪܳܢܐ ܛܰܡܳܐܐ ܐܶܬܛܰܢܰܦܘ . ܘܰܠܗܳܝ ܒܺܝܫܬܐ ܕܠܐ ܣܳܟܐ ܆ ܢܝܳܚ̈ܶܐ ܘܪܶܚܡܰܬ ܟܰܪܣܐ ܐܰܝܬܺܝܘ ܐܶܢܽܘܢ . ܐܰܝܟ ܕܡܰܘܕܰܥ ܥܠܰܝܗܽܘܢ ܢܒܺܝܐ ܕܰܐܠܳܗܳܐ . ܗܳܢܐ ܗܘܳܐ ܠܰܡ ܥܰܘܠܳܗ̇ ܕܰܣܕܽܘܡ ܚܳܬܶܟܝ ܓܐܺܝܬܐ . ܕܣܳܒܥܐ ܗܘܳܬ ܠܰܚܡܐ ܘܝܳܬܒܐ ܒܫܶܠܝܐ . ܡܶܢ ܣܰܒܥܐ ܓܶܝܪ ܕܠܰܚܡܐ ܘܰܢܝ̈ܳܚܶܐ ܇ ܐܶܬܛܰܢܰܦܘ ܒܪܶܓܬܐ ܕܰܠܒܰܪ ܡܶܢ ܟܝܳܢܐ ܀ ܗܳܠܶܝܢ ܘܕܰܐܟܘܳܬܗܶܝܢ ܠܥܽܘܗܕܳܢܐ ܢܶܗܘ̈ܝܳܢ ܠܳܟ ܇ ܐܳܘ ܕܨܳܒܶܐ ܕܢܶܪܕܶܐ ܒܽܐܘܪܚܐ ܕܰܫܡܰܝܳܐ ܆ ܘܰܦܣܽܘܩ ܫܕܺܝ ܡܶܢܳܟ ܢܩܺܝܒܬܐ ܕܟܰܪܣܐ ܇ ܗܳܝ ܕܰܐܝܟ ܪܰܚܝܐ ܒܝܰܡܐ ܡܛܰܒܥܐ ܠܢܰܦܫܐ ܒܥܽܘܡܩܐ ܕܒܺܝ̈ܫܳܬܐ . ܘܠܐ ܬܶܣܒܰܪ ܠܳܟ ܕܰܒܡܶܐܟ̈ܠܳܬܐ ܝܰܩܺܝܖ̈ܳܬܐ ܒܰܠܚܽܘܕ ܡܶܬܚܰܫܒܐ ܝܰܥܢܽܘܬܐ . ܗܐ ܓܶܝܪ ܝܰܥܢܽܘܬܶܗ ܕܥܺܣܽܘ ܒܡܶܐܟܽܘܠܬܐ ܕܰܛܠܳܦ̈ܚܶܐ ܐܶܬܓܰܠܝܰܬ . ܠܐ ܒܒܶܣܪܐ ܣܰܓܺܝܳܐܐ ܐܳܦ ܠܐ ܒܚܰܡܪܐ ܝܰܬܺܝܪܐ . ܘܠܐ ܒܫܰܪܟܐ ܕܬܽܘ̈ܩܳܢܶܐ ܐܚܪ̈ܳܢܶܐ ܕܡܶܐܟ̈ܠܳܬܐ . ܐܶܠܐ ܒܰܠܚܽܘܕ ܥܰܠ ܕܶܐܬܝܰܥܰܢ ܥܰܠ ܡܶܐܟܽܘܠܬܐ ܕܰܛܠܳܦ̈ܚܶܐ ܇ ܐܰܣܠܝܰܬ ܘܰܫܕܳܬܶܗ ܡܶܠܬܐ ܕܰܐܠܳܗܳܐ . ܒܡܶܐܟܽܘܠܬܐ ܓܶܝܪ ܐܰܝܕܐ ܕܩܰܪܺܝܒܐ ܠܳܟ ܆ ܒܳܗ̇ ܚܰܘܳܐ ܡܣܰܝܒܪܳܢܽܘܬܳܟ . ܥܰܡ ܗܰܘ ܡܶܕܶܡ ܕܩܰܪܺܝܒ ܐܶܬܟܰܬܫ . ܠܽܘܩܒܰܠ ܒܰܣ̈ܝܳܬܐ ܘܫܺܝ̈ܛܳܬܐ ܕܰܡܬܰܩ̈ܢܳܢ ܩܕܳܡܰܝܟ ܢܶܗܘܶܐ ܠܳܟ ܩܪܳܒܐ ܆ ܕܠܐ ܬܶܬܚܰܫܰܚ ܒܗܶܝܢ ܠܡܰܠܝܽܘܬܐ ܕܟܰܪܣܐ . ܠܐ ܓܶܝܪ ܐܢܳܫ ܡܰܪܦܶܐ ܣܰܩܽܘ̈ܒܠܶܐ ܩܰܪ̈ܺܝܒܶܐ ܇ ܘܡܶܬܟܰܬܰܫ ܥܰܡ ܐܰܝܠܶܝܢ ܕܪܰܚܺܝܩܺܝܢ . ܘܠܰܝܬ ܐܢܳܫ ܕܫܳܒܶܩ ܟܽܘܪܗܳܢܐ ܕܩܰܪܺܝܒ ܘܡܰܚܶܫ ܠܶܗ̇ . ܘܰܠܟܺܐܒܐ ܕܠܐ ܥܕܰܟܺܝܠ ܐܶܬܚܙܺܝ ܡܩܰܪܶܒ ܐܳܣܝܽܘܬܐ . ܡܶܛܽܠ ܓܶܝܪ ܕܠܐ ܩܰܪ̈ܺܝܒܳܢ ܠܳܟ ܡܶܐܟ̈ܠܳܬܐ ܕܦܽܘ̈ܢܳܩܶܐ ܆ ܗܳܠܶܝܢ ܕܥܰܬܺܝܪ̈ܶܐ ܘܺܝܕܺܝ̈ܥܶܐ ܕܥܳܠܡܐ ܒܗܶܝܢ ܡܶܬܚܰܫܚܺܝܢ ܆ ܚܰܡܣܶܢ ܡܶܢ ܗܳܠܶܝܢ ܙܥܽܘܪ̈ܝܳܬܐ ܕܣܺܝ̈ܡܳܢ ܩܕܳܡܰܝܟ . ܘܶܐܢ ܠܗܳܠܶܝܢ ܕܒܰܣ̈ܝܳܢ ܙܳܟܶܐ ܐܰܢܬ ܆ ܡܶܬܗܰܝܡܰܢ ܐܰܢܬ ܕܗܳܘܶܐ ܐܰܢܬ ܙܰܟܳܝܐ ܐܳܦ ܠܽܘܩܒܰܠ ܪܰܘܪ̈ܒܳܬܐ ܆ ܘܫܳܩܶܠ ܐܰܢܬ ܢܶܨܚܳܢܐ ܐܳܦ ܡܶܢ ܠܘܳܬ ܝܰܩܺܝܖ̈ܳܬܐ ܀ ܟܰܪܣܐ ܓܶܝܪ ܕܡܰܠܝܐ ܆ ܨܠܽܘܬܐ ܕܟܺܝܬܐ ܠܐ ܡܰܘܠܕܐ . ܘܶܐܣܛܽܘܡܟܐ ܕܰܬܪܺܝܙ ܒܣܰܓܺܝܐܽܘܬ ܡܶܐܟܽܘܠܬܐ ܆ ܙܽܘܡܳܪܐ ܥܺܝܪܐ ܠܐ ܝܳܗܶܒ . ܐܶܠܽܘ ܓܶܝܪ ܚܽܘܣܪܳܢܐ ܕܺܝܠܳܗ̇ ܒܰܠܚܽܘܕ ܫܟܺܝܚ ܗܘܳܐ ܒܳܗ̇ ܒܪܰܒܽܘܬ ܟܰܪܣܐ ܆ ܟܰܕ ܥܕܺܝܠܐ ܗܝ ܆ ܟܒܰܪ ܠܰܘ ܣܰܓܺܝ ܒܺܝܫ ܗܘܳܐ ܪܶܫܝܳܢܳܗ̇ . ܐܶܠܐ ܡܶܛܽܠ ܐܚܪ̈ܳܢܝܳܬܐ ܒܺܝ̈ܫܳܬܐ ܕܡܶܢܳܗ̇ ܢܳܒ̈ܥܳܢ ܇ ܙܳܕܶܩ ܠܶܗ ܠܬܰܠܡܺܝܕܐ ܕܢܶܙܕܗܰܪ ܡܶܢܳܗ̇ . ܣܰܓܺܝܐܐ ܓܶܝܪ ܫܶܢܬܶܗ ܕܳܐܟܽܘܠܐ . ܫܓܺܝܫܺܝܢ ܚܶܠ̈ܡܰܘܗܝ . ܡܕܰܘܕܺܝܢ ܚܶܙ̈ܘܳܢܰܘܗܝ . ܣܰܓܺܝ ܪܶܕܝܐ ܕܪܶܓܬܶܗ . ܛܽܘܒܳܥܐ ܗܝ ܫܶܢܬܶܗ ܘܠܰܘ ܫܶܢܬܐ ܚܠܺܝܡܬܐ . ܐܶܢ ܩܳܐܶܡ ܕܰܢܙܰܡܰܪ ܆ ܚܫܽܘܒ ܕܠܐ ܩܳܡ . ܕܰܐܝܟ ܕܰܡܛܰܒܰܥ ܗܘܳܐ ܒܡܰܓܣܶܗ ܆ ܗܳܟܘܳܬ ܡܛܰܒܰܥ ܐܳܦ ܒܩܰܘܡܶܗ . ܡܫܰܕܶܐ ܢܰܦܫܶܗ ܥܰܠ ܐܶܣ̈ܶܐ . ܐܳܚܶܕ ܡܬܰܠ̈ܝܳܬܐ . ܡܶܣܬܡܶܟ ܥܰܠ ܩܰܝ̈ܣܶܐ ܕܢܶܛܥܢܽܘܢ ܥܰܡܶܗ ܓܽܘܫܡܶܗ ܝܰܩܺܝܪܐ . ܗܳܢܰܘ ܕܶܝܢ ܕܢܰܩܠܽܘܢ ܥܰܡܶܗ ܝܽܘܩܪܐ ܕܡܶܐܟ̈ܠܳܬܐ ܕܰܛܥܺܝܢ . ܓܳܕܫܐ ܠܶܗ ܓܶܝܪ ܕܰܡܫܰܪܶܐ ܘܰܡܫܰܠܶܡ ܬܶܫܡܶܫܬܶܗ ܆ ܘܠܐ ܡܰܪܓܶܫ ܐܰܝܟܐ ܐܺܝܬܰܘܗܝ . ܩܳܥܶܝܢ ܓܶܝܪ ܒܶܐܕ̈ܢܰܘܗܝ ܩ̈ܳܠܶܐ ܣܰܓܺܝ̈ܶܐܐ ܆ ܘܙܳܟܶܐ ܠܟܽܠܗܽܘܢ ܒܛܽܘܒܳܥܐ ܕܫܶܢܬܶܗ . ܣܟܺܝܪܐ ܐܶܕܢܶܗ ܒܝܽܘܩܪܐ ܕܡܶܐܟ̈ܠܳܬܐ . ܛܰܦܝܐ ܥܰܝܢܶܗ ܡܶܢ ܫܶܢܬܐ . ܠܐܶܐ ܘܰܫܚܺܝܩ ܟܽܠܶܗ ܦܰܓܪܶܗ ܆ ܡܶܢ ܗܳܝ ܕܠܐ ܐܶܣܬܰܝܒܰܪ ܒܰܡܫܽܘܚܬܐ . ܩܳܝܡܺܝܢ ܥܰܠ ܓܰܢܒܶܗ ܚܰܝ̈ܶܐ ܆ ܘܚܳܝܪܺܝܢ ܒܶܗ ܐܰܝܟ ܡܺܝܬܐ . ܚܳܙܶܝܢ ܠܶܗ ܐܰܝܠܶܝܢ ܕܥܺܝܪܺܝܢ ܆ ܘܡܰܗܠܺܝܢ ܘܰܡܒܰܙܚܺܝܢ ܒܰܕܡܽܘܬܶܗ . ܐܰܝܢܐ ܡܰܙܡܽܘܪܐ ܡܶܙܕܡܰܪ ܠܐ ܝܳܕܰܥ . ܚܰܡܺܝܬܐ ܠܶܗ ܥܰܠ ܐܰܝܢܐ ܕܰܡܥܺܝܪ ܠܶܗ . ܡܠܶܐ ܪܽܘܓܙܐ ܘܠܽܘܚܳܡܐ ܠܽܘܩܒܰܠ ܐܰܝܢܐ ܕܡܶܢ ܛܽܘܒܳܥܶܗ ܡܢܺܝܕ ܠܶܗ . ܓܳܕܫܐ ܠܶܗ ܓܶܝܪ ܕܢܳܦܶܠ ܟܰܕ ܩܳܐܶܡ . ܘܡܶܢ ܩܳܠܐ ܕܡܰܦܽܘܠܬܶܗ ܡܕܰܘܶܕ ܠܳܗ̇ ܠܬܶܫܡܶܫܬܐ . ܘܰܒܫܳܥܬܐ ܕܫܰܠܝܽܘܬܐ ܥܳܒܶܕ ܫܓܽܘܫܝܐ . ܘܰܒܥܶܕܳܢܐ ܕܰܐܠܳܗܳܐ ܡܶܢ ܚܰܝ̈ܶܐ ܘܥܺܝܪ̈ܶܐ ܡܶܙܕܰܡܰܪ ܆ ܗܽܘ ܩܳܐܶܡ ܩܕܳܡܰܘܗܝ ܐܰܝܟ ܫܠܰܕܐ ܕܠܐ ܢܰܦܫܐ . ܘܕܳܐܡܰܪ ܕܠܐ ܒܳܗܶܬ ܘܡܶܬܢܰܟܰܦ ܆ ܐܰܝܟܰܢܐ ܢܶܒܗܰܬ ܇ ܗܰܘ ܕܳܐܦܠܐ ܕܰܐܝܟܐ ܐܺܝܬܰܘܗܝ ܪܓܺܝܫ . ܫܳܐܶܛ ܠܰܐܠܳܗܳܐ ܒܩܰܘܡܶܗ . ܪܳܡܶܐ ܛܢܳܢܐ ܒܚܳܙ̈ܝܰܘܗܝ . ܡܨܰܥܰܪ ܬܽܘܒ ܐܳܦ ܠܰܐܝܠܶܝܢ ܕܰܡܥܺܝܪܺܝܢ ܠܶܗ . ܥܒܺܝܕ ܟܶܫܠܐ ܘܬܽܘܩܰܠܬܐ ܠܰܐܝܠܶܝܢ ܕܥܰܠ ܓܰܒܶܗ ܩܳܝܡܺܝܢ . ܕܡܰܪܦܶܝܢ ܙܽܘܡܳܪܗܽܘܢ ܘܰܥܠܰܘܗܝ ܡܡܰܠܠܺܝܢ . ܘܠܽܘܩܒܰܠ ܚܙܳܬܐ ܕܛܰܒܺܝܥܽܘܬܶܗ ܡܶܬܥܰܝܛܺܝܢ . ܐܶܢ ܢܶܕܡܰܟ ܓܶܝܪ ܝܰܥܢܐ ܛܰܒܺܝܥܐ ܗܘ . ܘܶܐܢ ܢܶܬܬܥܺܝܪ ܕܰܡܺܝܟܐ ܗܘ . ܘܶܐܢ ܢܙܰܡܰܪ ܚܰܪܫܐ ܗܘ . ܘܶܐܢ ܢܩܽܘܡ ܥܰܠ ܓܰܒܶܗ ܪܡܶܐ ܀ ܚܽܘܪ ܗܳܟܺܝܠ ܒܗܳܠܶܝܢ ܚܽܘܣܪ̈ܳܢܶܐ ܐܳܘ ܪܳܚܶܡ ܝܽܘܬܪ̈ܳܢܶܐ ܪ̈ܽܘܚܳܢܶܐ ܆ ܘܶܐܫܬܰܐܠ ܡܶܢ ܒܺܝܫܬܐ ܗܳܕܶܐ ܆ ܕܠܐ ܒܳܗ̇ ܬܶܛܥܶܐ ܠܰܐܠܳܗܳܐ ܆ ܘܬܶܛܥܶܐ ܐܳܦ ܠܰܩܢܽܘܡܳܟ ܇ ܘܢܶܚܫܰܟ ܠܦܽܘܪܫܳܢܳܟ ܡܶܢ ܟܽܠܗܶܝܢ ܘܳܠ̈ܝܳܬܐ . ܐܶܬܕܰܟܪ ܬܽܘܒ ܥܰܡ ܗܳܠܶܝܢ ܆ ܐܳܦ ܗܳܝ ܕܡܶܢ ܡܽܘܫܶܐ ܢܒܺܝܐ ܠܺܝܗܽܘ̈ܕܳܝܶܐ ܐܶܬܰܐܡܪܰܬ . ܕܶܐܙܕܰܗܪ ܕܠܐ ܬܶܐܟܽܘܠ ܘܬܶܣܒܰܥ ܘܬܶܛܥܶܐ ܠܡܳܪܝܐ ܐܰܠܳܗܳܟ . ܗܰܘ ܕܰܐܦܩܳܟ ܡܶܢ ܐܰܪܥܐ ܕܡܶܨܪܶܝܢ . ܗܐ ܓܰܠܝܳܐܺܝܬ ܐܰܠܦܳܟ ܪܽܘܚܐ ܕܰܐܠܳܗܳܐ ܆ ܕܡܶܢ ܣܰܒܥܽܘܬܐ ܛܽܘܥܝܰܝ ܡܶܬܝܰܠܕܐ . ܘܡܐ ܕܰܛܥܳܐ ܐܢܳܫ ܠܰܐܠܳܗܳܐ ܆ ܕܠܐ ܕܶܚܠܬܐ ܦܳܣܰܥ ܒܟܽܠ ܒܺܝ̈ܫܳܢ ܘܡܶܫܬܰܘܬܰܦ ܒܟܽܠ ܪ̈ܽܘܫܥܺܝܢ ܆ ܐܰܝܟ ܚܙܳܬܐ ܓܶܝܪ ܕܡܳܪܳܐ ܝܰܩܺܝܪܐ ܆ ܠܥܰܒ̈ܕܶܐ ܫܓܺܝ̈ܫܶܐ ܆ ܗܳܟܰܢܐ ܥܽܘܗܕܳܢܐ ܕܰܐܠܳܗܳܐ ܡܢܰܟܶܦ ܫܓܺܝܫܽܘܬܐ ܕܚܽܘ̈ܫܳܒܶܐ . ܘܡܶܚܕܐ ܕܢܳܦܶܠ ܪܶܢܝܶܗ ܒܓܰܘ ܪܶܥܝܳܢܐ ܆ ܪܳܗܛܺܝܢ ܠܰܡܛܰܟܣܽܘܬܐ ܕܕܶܚܠܬܐ ܟܽܠܗܽܘܢ ܙܰܘ̈ܥܶܐ ܫܓܺܝ̈ܫܶܐ . ܘܗܳܘܝܐ ܢܰܦܫܐ ܡܶܢ ܫܶܠܝ ܆ ܒܰܝܬܐ ܡܫܰܝܢܐ . ܘܗܰܝܟܠܐ ܕܰܡܛܰܟܣܽܘܬܐ . ܘܥܽܘܡܪܐ ܕܕܰܟܝܽܘܬܐ . ܘܰܐܘܳܘܢܐ ܩܰܕܺܝܫܐ ܕܰܬܠܺܝܬܳܝܽܘܬܐ . ܡܰܢ ܕܨܳܒܶܐ ܗܳܟܺܝܠ ܕܢܶܪܕܶܐ ܒܽܐܘܪܚܐ ܕܰܫܡܰܝܳܐ ܆ ܢܶܫܪܶܐ ܢܩܺܝܒܬܐ ܕܰܖ̈ܓܺܝܓܳܬܐ ܡܶܢ ܪ̈ܶܓܠܰܘܗܝ ܆ ܘܢܶܣܰܒ ܝܽܘܩܪܐ ܡܶܢ ܓ̈ܶܦܶܐ ܕܪܶܥܝܳܢܶܗ ܆ ܕܟܰܕ ܩܰܠܺܝܠ ܠܶܗ ܩܢܽܘܡܶܗ ܢܶܪܕܶܐ ܠܘܰܥܕܐ ܕܪܰܒܽܘܬܐ . ܘܢܶܫܡܰܥ ܠܡܽܘܠܟܳܢܶܗ ܕܦܰܘܠܳܘܣ ܩܰܕܺܝܫܐ ܕܰܠܘܳܬܰܢ ܇ ܟܰܕ ܡܰܠܶܦ ܘܡܰܪܬܶܐ ܠܰܢ ܆ ܐܶܙܕܰܗܪ ܠܰܡ ܕܰܠܡܐ ܢܶܗܘܶܐ ܒܟܽܘܢ ܐܢܳܫ ܕܙܰܠܺܝܠ ܘܰܪܦܶܐ ܐܰܝܟ ܥܺܣܽܘ ܇ ܕܒܰܚܕܐ ܡܶܐܟܽܘܠܬܐ ܙܰܒܶܢ ܒܽܘܟܪܽܘܬܶܗ . ܡܶܛܽܠ ܕܳܐܦ ܡܶܢ ܒܳܬܰܪܟܶܢ ܨܒܳܐ ܕܢܺܐܪܰܬ ܒܺܘܪ̈ܟܳܬܐ ܘܶܐܣܬܠܺܝ . ܐܰܬܪܐ ܓܶܝܪ ܠܰܬܝܳܒܽܘܬܐ ܠܐ ܐܶܫܟܰܚ : ܟܰܕ ܛܳܒ ܒܕܶܡ̈ܥܶܐ ܒܥܳܗ̇ ܀ ܗܳܠܶܝܢ ܗܳܟܺܝܠ ܕܽܘܟܪܳܢܐ ܢܶܗܘ̈ܝܳܢ ܠܰܢ . ܘܕܰܐܝܟ ܗܳܠܶܝܢ ܣܳܗܕ̈ܘܳܬܐ ܒܓܰܘ ܠܶܒܰܢ ܢܶܬܟ̈ܰܬܒܳܢ . ܢܶܗܘܶܐ ܩܰܠܺܝ̈ܠܶܐ ܕܢܶܗܘܶܐ ܪ̈ܽܘܚܳܢܶܐ . ܢܶܐܚܽܘܕ ܬܰܪܥܐ ܕܪܶܓܰܬ ܟܰܪܣܐ ܆ ܕܢܶܬܟܰܠ̈ܝܳܢ ܠܒܰܪ ܟܽܠܗܶܝܢ ܒܺܝ̈ܫܳܬܐ . ܢܡܺܝܬ ܡܶܢܰܢ ܪܶܓܬܐ ܕܦܰܓܪܐ ܆ ܕܬܺܚܶܐ ܒܓܰܘ ܢܰܦܫܰܢ ܪܶܓܬܐ ܕܪܽܘܚܐ . ܢܶܒܨܽܘܪ ܒܰܡܣܰܝܒܪܳܢܽܘܬܐ ܐܳܦ ܡܶܢ ܣܽܘܢ̈ܩܳܢܶܐ ܕܚܰܝ̈ܰܝܢ ܆ ܕܢܶܫܬܘܶܐ ܒܛܰܝܒܽܘܬܐ ܠܚܰܝ̈ܶܐ ܕܬܶܫܒܽܘܚܬܐ . ܢܶܟܦܽܘܪ ܒܡܳܪܬܐ ܣܰܟܠܬܐ ܆ ܕܢܰܘܕܶܐ ܡܰܠܝܳܐܺܝܬ ܒܺܐܝܬܽܘܬܐ ܩܰܕܺܝܫܬܐ . ܢܚܰܪܰܪ ܗܰܕ̈ܳܡܶܐ ܡܶܢ ܝܽܘܩܪܐ ܆ ܕܢܶܩܠܽܘܢ ܗܰܕ̈ܳܡܶܐ ܠܰܨܠܽܘܬܐ ܕܟܺܝܬܐ . ܢܰܦܶܩ ܠܒܰܪ ܬܶܢܳܢܳܗ̇ ܕܪܶܓܬܐ ܆ ܕܬܶܬܡܪܶܩ ܥܰܝܢܐ ܕܢܰܦܫܰܢ ܠܰܚܙܳܬܐ ܕܺܝܕܰܥܬܐ . ܠܐ ܢܶܐܪܰܓ ܠܦܳܬܽܘܪܐ ܡܰܠܝܐ ܘܣܰܓܺܝ ܡܶܐܟ̈ܠܳܬܐ ܆ ܕܰܢܩܰܒܠܰܢ ܐܰܝܟ ܕܰܠܟܰܦ̈ܢܶܐ ܦܳܬܽܘܪܳܗ̇ ܕܡܰܠܟܽܘܬܐ . ܢܫܽܘܛ ܘܢܰܣܠܶܐ ܠܚܽܘܠܡܳܢܶܗ ܕܦܰܓܪܐ . ܕܢܶܫܟܰܚ ܢܶܩܢܶܐ ܚܽܘܠܡܳܢܶܗ ܕܒܰܪ ܐܢܳܫܰܢ ܟܰܣܝܐ . ܕܶܚܠܬܐ ܕܡܶܢ ܟܺܐܒ̈ܶܐ ܨܶܝܕ ܡܶܐܟܽܘܠܬܐ ܠܐ ܬܶܩܪܒܰܢ . ܕܠܐ ܡܶܢ ܗܳܪܟܐ ܢܶܣ̈ܓܝܳܢ ܠܗܶܝܢ ܚܒܳܪ̈ܳܬܐ ܒܢܰܦܫܰܢ . ܢܰܘܕܶܐ ܠܙܳܝܽܘܢܐ ܥܰܠ ܡܶܐܟܽܘܠܬܐ ܙܥܽܘܪܬܐ ܆ ܕܢܶܬܚܙܶܐ ܕܰܒ̈ܢܺܝܢ ܚܢܰܢ ܆ ܘܠܐ ܥܰܒ̈ܕܶܐ ܐܰܓܺܝܖ̈ܰܝ ܒܟܰܪܣܗܽܘܢ . ܢܶܙܟܶܐ ܒܰܡܣܰܝܒܪܳܢܽܘܬܐ ܠܪܶܓܬܐ ܩܰܕܡܳܝܬܐ ܆ ܕܡܶܢ ܗܳܪܟܐ ܢܶܬܚܰܝܰܠ ܥܰܠ ܙܳܟܽܘܬܐ ܕܟܽܠܗܶܝܢ ܖ̈ܓܺܝܓܳܬܐ . ܢܺܐܡܰܪ ܠܘܳܬ ܚܕ̈ܳܕܶܐ ܆ ܗܳܝ ܕܡܶܢ ܫܠܺܝܚܐ ܠܘܳܬ ܟܽܠܰܢ ܐܶܬܰܐܡܪܰܬ . ܕܟܰܪܣܐ ܠܡܶܐܟ̈ܠܳܬܐ ܘܡܶܐܟ̈ܠܳܬܐ ܠܟܰܪܣܐ . ܐܰܠܳܗܳܐ ܕܶܝܢ ܠܬܰܪ̈ܬܰܝܗܶܝܢ ܡܒܰܛܶܠ . ܦܰܓܪܐ ܕܶܝܢ ܠܐ ܠܙܳܢܝܽܘܬܐ ܘܶܐܠܐ ܠܡܳܪܰܢ . ܘܡܳܪܰܢ ܠܦܰܓܪܐ . ܕܠܶܗ ܫܽܘܒܚܐ ܡܶܢ ܟܽܠܰܢ ܠܥܳܠܡܺܝܢ ܐܰܡܺܝܢ ܀ ܫܠܶܡ ܡܺܐܡܪܐ ܩܰܕܡܳܝܐ ܕܥܰܠ ܪܶܚܡܰܬ ܟܰܪܣܐ . ܕܩܰܕܺܝܫܐ ܦܺܝܠܳܟܣܺܝܢܳܘܣ ܐܶܦܣܩܘ̄ ܕܡܰܒܽܘܓ ܀ ܡܐܡܪܐ ܕܥܣܪܐ ܕܥܠ ܪܚܡܬ ܟܪܣܐ ܡܐܡܪܐ ܕܥܣܪܐ ܕܥܠ ܪܚܡܬ ܟܪܣܐ