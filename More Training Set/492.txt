ܙܘܗܪ̈ܐ ܡܛܠ ܕܝܪ̈ܝܐܼ ܙܘܗܪ̈ܐ ܡܛܠ ܕܝܪ̈ܝܐܼ . ܕܝܠܗ ܟܕ ܕܝܠܗ ܕܡܪܝ ܪܒܘܠܐ ܐܦܣܩܘܦܐ ܕܐܘܪܗܝ ܀ ܩܕܡ ܟܠ ܡܕܡ ܬܿ̈ܘܐ ܒܛܝܼܠܘܬܐ ܠܕܝܪ̈ܝܐ . ܕܢܫ̈ܐ ܠܓܡܪ ܠܐ ܢܗܘ̈ܝܢ ܥ̈ܐܠܢ ܠܕܝܪ̈ܬܗܘܢ ܀ ܠܐ ܢܗܘܘܢ ܥܐܠܝܢ ܐܚ̈ܐ ܕܕܝܪܐ ܠܩܘܪ̈ܝܐ ܇ ܐܠܐ ܐܢ ܠܣܥܘܪܐ ܕܕܝܪܐ ܒܠܚܘܕ . ܟܕ ܢ݀ܛܪ ܛܟܣܿܐ ܕܢܟܦܘܬܐ ܀ ܣܥܘܪܐ ܕܥܐܠ ܠܩܪܝܬܐ ܐܘ ܠܡܕܝܢܬܐܼ . ܠܐ ܢܗܘܐ ܡܬܼܟܪܟ ܒܝܬ ܒ̈ܬܐ . ܘܠܐ ܢܒܼܘܬ ܒܝܬ ܥ̈ܠܡܝܐ . ܐܠܐ ܒܥܕܬܐܼ ܐܘ ܒܕܝܪܐ ܐܢ ܩܪܝܒܐ ܀ ܠܐ ܢܗܘܘܢ ܫܬܿܝܢ ܕܝܪ̈ܝܐ ܚܡܪܐܼ ܕܠܐ ܢܓܕܦܘܢ . ܢܬܚܿܦܛܘܢ ܕܝܢ ܝܬܝܪܐܝܬܼ ܕܠܐ ܢܙܒܼܢܘܢ ܘܢܫܬܘܢ ܀ ܠܐ ܢܗܘܘܢ ܡܿܪܒܝܢ ܕܝܪ̈ܝܐ ܣܥܪܐ . ܘܠܐ ܦܪܙܠܐ ܢܠܒܫܘܢ ܐܘ ܢܬܼܠܘܢ ܇ ܐܠܐ ܐܝܠܝܢ ܕܚܒܝܫܝܢ ܒܠܚܘܕ ܘܠܕܘܟ ܠܐ ܢܦܩܝܢ ܀ ܣܥܘܪ̈ܐ ܕܢܦܩܝܢ ܠܣܘܥܪܢܐ ܕܕܝܪܐܼ . ܡ̈ܐܢܐ ܕܫܥܪܐܼ ܠܐ ܢܗܘܘܢ ܠܒܿܫܝܢ . ܘܠܐ ܐܢܫ ܡܢ ܐܚ̈ܐ ܠܒܪ ܡܢ ܕܝܪܐܼ݂ ܕܠܐ ܢܙܠܼܘܢ ܝܩܝܪܘܬܗ ܕܐܣܟܡܐ ܀ ܠܐ ܢܗܘܐ ܐܢܫ ܡܢ ܕܝܪ̈ܝܐ ܥܒܿܕ ܡܫܚܐ . ܘܝܬܝܪܐܝܬ ܠܢܫ̈ܐ . ܐܢ ܕܝܢ ܐܝܬ ܐܢܫ ܕܐܝܬ ܠܘܬܗ ܛܝܒܘܬܐ pb. 213 ܓܠܝܐܝܬܼ . ܠܓܒܪ̈ܐ ܢܗܘܐ ܝܗܿܒ ܡܫܚܐ . ܘܐܢ ܐܝܬ ܢܫ̈ܐ ܕܐܠܨ̈ܢ ܆ ܒܝܕ ܐܢܫ̈ܝܗܝܢ ܢܫܬܿܕܪ ܠܗܝܢ ܀ ܕܘܟܪ̈ܢܐ ܒܕܝܪ̈ܬܐ ܠܐ ܢܗܘܘܢ ܒܟܢܘܫܝܐ ܕܐܢܫܘܬܐ . ܐܠܐܼ ܐܚ̈ܐ ܕܝܠܗܿ ܕܕܝܪܐ ܒܠܚܘܕ ܀ ܩܢܝܢܐ ܕܥܢܐ ܘܕܥ̈ܙܐ : ܐܘ ܕܪ̈ܟܫܐ ܘܕܒܪ̈ܕܘܢܐ ܐܘ ܕܫܪܟܐ ܕܒܥܝܪܐܕ ܆ ܠܐ ܢܩܼܢܘܢ ܕܝܪ̈ܝܐ . ܐܠܐ ܐܢ ܚܕ ܚܡܪܐܼ ܐܝܠܝܢ ܕܣܢܝܩܝܢ . ܐܘ ܦܕܢܐ ܚܕܐ ܕܬܘܪ̈ܐ ܐܝܠܝܢ ܕܙܿܪܥܝܢ ܀܀ ܟ̈ܬܒܐ ܐܝܠܝܢ ܕܐܝܬܝܗܘܢ ܠܒܪ ܡܢ ܗܝܡܢܘܬܐ ܕܥܕܬܐܼ . ܠܐ ܢܗܘܘܢ ܒܕܝܪ̈ܬܐ . ܬܐܓܪ̈ܬܐ ܕܙܒܼܢܐ ܘܕܙܘܒܿܢܐܼ ܠܐ ܢܗ̈ܘܝܢ ܒܕܝܪ̈ܬܐ . ܐܠܐ ܗܿܘ ܡܕܡ ܕܣܿܦܩ ܠܣܘܢܩܢܗܘܢ ܒܠܚܘܕ ܕܠܐ ܝܥܢܘܬܐ ܀ ܠܐ ܐܢܫ ܡܢ ܐܚ̈ܐ ܐܝܠܝܢ ܕܐܝܬܝܗܘܢ ܒܕܝܪ̈ܬܐ ܇ ܢܗܘܐ ܩܿܢܐ ܡܕܡ ܠܢܦܫܗ ܝܚܝܕܐܝܬ ܇ ܠܒܪ ܡܢ ܡܕܡ ܕܕܓܘܐ ܕܐܚܘܬܐ ܐܝܬܘܗܝ ܇ ܘܬܚܝܬ ܫܘܠܛܢܗ ܕܪܝܫܕܝܪܐ ܀ ܠܐ ܢܬܠܘܢ ܪ̈ܝܫܝ ܕܝܪ̈ܬܐ ܠܐܚ̈ܐ ܕܢܗܘܘܢ ܦܓܥܝܢ ܒܐܢܫܘܬܗܘܢ ܇ ܐܘ ܢܦܩܿܝܢ ܘܐܙܠܝܢ ܨܐܕܝܗܘܢܼ ܕܠܐ ܢܬܿܪܦܘܢ ܀܀ ܠܐ ܒܦܪܨܘܦܐ ܕܟܘܪ̈ܗܢܐ ܢܗܘܘܢ ܐܚ̈ܐ ܡܼܪܦܝܢ ܕܝܪ̈ܬܗܘܢ . ܘܦܗܿܝܢ ܒܡ̈ܕܝܢܬܐ ܐܘ ܒܩܘܪ̈ܝܐ . ܐܠܐ ܢܿܣܝܒܪܘܢ ܐܘ̈ܠܨܢܝܗܘܢ ܒܓܘ ܕܝܪ̈ܬܗܘܢܼ ܡܛܠ ܚܘܒܗ ܕܐܠܗܐ ܀ ܠܐ ܢܗܘܘܢ ܡܼܪܦܝܢ ܕܝܪ̈ܝܐ ܡܘܬܒܗܘܢ ܇ ܘܐܓܪܝܢ ܠܗܘܢ ܕܝ̈ܢܼܐ ܒܦܪܨܘܦܐ ܕܐܚܪ̈ܢܐ ܇ ܘܐܙܠܝܢ ܠܡ̈ܕܝܢܬܐ ܐܘ ܠܘܬ ܕܝܿܢ̈ܐ ܀ ܠܐ ܒܥܼܠܬܐ ܕܣܘܪܥܢܐ ܐܘ ܕܥܿܒܕܐ ܇ ܢܒܛܿܠܘܢ ܕܝܪ̈ܝܐ ܥ̈ܕܢܐ ܐܝܠܝܢ ܕܚܪ̈ܝܩܝܢ ܠܬܫܡܫܬܐ ܒܐܝܡܡܐ ܘܒܠܠܝܐ ܀ ܢܿܗܘܘܢ ܡܩܿܒܠܝܢ ܠܐܟ̈ܣܢܝܐܼ ܚܒܝܒܐܝܬ . ܘܠܐ ܢܐܚܕܘܢ ܬܪܥܐ ܒ̈ܐܦܝ ܐܢܫ ܡܢ ܐܚ̈ܐ ܀ ܠܐ ܐܢܫ ܡܢ ܐܚ̈ܐ ܢܬܒ ܝܚܝܕܐܝܬ ܇ ܐܠܐ pb. 214 ܐܢ ܐܝܢܐ ܕܝܗܿܒ ܒܘܩܝܐ ܕܥܿܒ̈ܕܘܗܝ ܒܢܘܓܪܐ ܕܙܒܢܐ ܀ ܠܐ ܐܢܫ ܡܢ ܕܝܪ̈ܝܐ ܢܗܘܐ ܫܿܩܠ ܦܬܓܡܐ ܡܢ ܟܬܒܐ ܠܐܢܫ ܀ ܠܐ ܐܢܫ ܡܢ ܐܚ̈ܐ ܟܕ ܠܐ ܐܝܬܘܗܝ ܩܫܝܫܐ ܐܘ ܡܫܡܫܢܐ ܇ ܢܡܪܚ ܘܢܬܠ ܩܘܕܫܐ ܀ ܐܝܠܝܢ ܕܗܘܼܘ ܩܫ̈ܝܫܐ ܘܡܫܡ̈ܫܢܐ ܒܕܝܪ̈ܬܐ ܆ ܘܐܬܼܓܥܠ ܠܗܘܢ ܥ̈ܕܬܐ ܒܩܘܪ̈ܝܐ ܆ ܢܩܝܡܘܢ ܪ̈ܝܫܝ ܕܝܪ̈ܬܐ ܒܕܝܪ̈ܬܗܘܢ ܆ ܐܝܠܝܢ ܕܚܘܝܘ ܒܘܩܝܐ ܇ ܘܡܫܟܚܝܢ ܡܕܒܿܪܝܢ ܐܚܘܬܐ . ܘܗܼܢܘܢ ܢܬܐܡܢܘܢ ܒܥ̈ܕܬܗܘܢ ܀ ܓܪ̈ܡܐ ܕܣܗ̈ܕܐܼ ܠܐ ܢܫܬܟܚܘܢ ܒܕܝܪ̈ܬܐ . ܐܠܐ ܟܠ ܡܿܢ ܕܐܝܬ ܠܗܼ݂ ܢܿ݁ܠ ܐܢܘܢܼ ܩܕܡܝܢ . ܕܐܢ ܫܪܝܪܝܼܢ ܢܬܝܿܩܪܘܢ ܒܝܬ ܣܗ̈ܕܐ . ܘܐܢ ܕܝܢ ܠܐܼ ܢܬܣܝܡܘܢ ܒܝܬ ܩܒܘܪ̈ܐ ܀ ܓܘܪ̈ܢܐ ܕܡ̈ܝܬܐ ܐܝܠܝܢ ܕܨܿܒܝܢ ܡܢ ܕܝܪ̈ܝܐ ܕܢܥܒܕܘܢ ܠܗܘܢ ܆ ܒܐܪܥ ܢܗܘܘܢ ܛܡܪܝܢ ܠܗܘܢ ܆ ܕܠܐ ܢܬܚܙܘܢܼ ܟܘܠ ܟܠܗ ܀ ܐܢ ܢܦܩܿ ܡܢ ܥܠܡܐ ܐܚܐ ܐܘ ܪܝܫ ܕܝܪܐ ܕܚܕܐ ܡܢ ܕܝܪ̈ܬܐ ܆ ܗܼܢܘܢ ܐܚ̈ܐ ܒܠܚܘܕ ܕܝܠܗܿ ܕܕܝܪܐ ܢܩܒܪܘܢܝܗܝܼ ܒܫܠܝܐ . ܘܐܠܐ ܣܦܩܝܢ ܆ ܢܿܩܪܘܢ ܥܡܗܘܢ ܠܐܚ̈ܐ ܡܢ ܕܝܪܐ ܕܩܪܝܒܐ ܠܗܘܢ . ܘܠܐ ܢܗܘܘܢ ܡܟܿܢܫܝܢ ܡܢ ܩܘܪ̈ܝܐ ܘܥ̈ܠܡܝܐ ܠܙܘܝܿܚܐ ܀ ܘܐܢ ܐܢܫܢ ܢܙܒܼܢ ܥܒܘܪܐ ܠܚܫܚܬܐ ܕܕܝܪܐ ܆ ܠܐ ܢܣܿܒ ܡܕܡ ܝܬܝܪܐ . ܐܠܐ ܐܝܟ ܕܡܿܙܕܒܢ . ܒܙܒܢܐ ܕܐܕܪܐ ܗܿܘ ܆ ܗܟܐ ܢܙܒܢ . ܟܕ ܠܐ ܡܬܝܿܥܢ ܒܫܡ ܕܝܪܐ ܀ ܠܐ ܢܗܘܐ ܐܢܫ ܡܿܩܒܠ ܐܚܐ ܕܡܫܿܢܐ ܡܢ ܕܝܪܐ ܠܕܝܪܐ ܇ ܒܠܥܕ ܡܢ ܡܠܬܐ ܕܪܝܫܕܝܪܐ ܇ ܗܿܘ ܕܐܝܬܘܗܝ ܗܘܐ ܠܘܬܗ ܀ pb. 213 pb. 214 ܀܀ ܫܠܡܘ ܙܘܗܪ̈ܐ ܕܕܝܪ̈ܝܐ ܀܀ ܙܘܗܪ̈ܐ ܡܛܠ ܕܝܪ̈ܝܐܼ ܙܘܗܪ̈ܐ ܡܛܠ ܕܝܪ̈ܝܐܼ