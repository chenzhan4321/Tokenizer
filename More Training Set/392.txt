pb. 1 ܡܲܡܠܠܵܐ ܡܵܘܬܿܪܵܢܵܐ ܕܥܲܠ ܐܘܪܚܐ ܕܕܝܪܝܘܬܐ ܕܤܝܼܡ ܠܡܪܝ ܐܝܤܚܩ ܐܦܤܩܘܦܐ ܕܢܝܢܘܐ . ܥܲܠ ܚܲܝܠܹܗ ܕܡܵܪܲܢ ܝܼܫܘܿܥ ܡܫܝܼܚܵܐ ܡܫܲܪܹܝܢ ܚ̄ܢܲܢ ܠܡܸܟܼܬܲܒܼ ܦܵܠܓܘܼܬܼܵܐ ܩܲܕܼܡܵܝܬܼܵܐ ܕܡܲܡܠܠܵܐ ܡܵܘܬܿܪܵܢܵܐ ܕܩܲܕܝܼܫܵܐ ܡܪܝ ܐܝܤܚܩ ܩܲܛܪܵܝܵܐ : ܐܲܦܸܤܩܘܿܦܵܐ ܕܢܝܼܢܘܹܐ ܡܕܼܝܼܢ̄ܬܼܵܐ . ܡܵܪܲܢ ܥܲܕܵܪܲܝܢܝ ܒܲܨܠܘܿܬܹܗ . ܐܵܡܹܝܢ . ܡܹܐܡܪܵܐ ܩܲܕܼܡܵܝܵܐ . pb. 1 ܡܲܡܠܠܵܐ ܡܵܘܬܿܪܵܢܵܐ ܕܥܲܠ ܐܘܪܚܐ ܕܕܝܪܝܘܬܐ ܕܤܝܼܡ ܠܡܪܝ ܐܝܤܚܩ ܐܦܤܩܘܦܐ ܕܢܝܢܘܐ .  ܥܲܠ ܚܲܝܠܹܗ ܕܡܵܪܲܢ ܝܼܫܘܿܥ ܡܫܝܼܚܵܐ ܡܫܲܪܹܝܢ ܚ̄ܢܲܢ ܠܡܸܟܼܬܲܒܼ ܦܵܠܓܘܼܬܼܵܐ ܩܲܕܼܡܵܝܬܼܵܐ ܕܡܲܡܠܠܵܐ ܡܵܘܬܿܪܵܢܵܐ ܕܩܲܕܝܼܫܵܐ ܡܪܝ ܐܝܤܚܩ ܩܲܛܪܵܝܵܐ : ܐܲܦܸܤܩܘܿܦܵܐ ܕܢܝܼܢܘܹܐ ܡܕܼܝܼܢ̄ܬܼܵܐ . ܡܵܪܲܢ ܥܲܕܵܪܲܝܢܝ ܒܲܨܠܘܿܬܹܗ . ܐܵܡܹܝܢ .  ܡܹܐܡܪܵܐ ܩܲܕܼܡܵܝܵܐ . ܕܹܚܠܲܬܼ ܐܲܠܵܗܵܐ : ܪܹܫܵܐ ܗ̣̄ܝ ܕܲܡܝܲܬܿܪܘܼܬܼܵܐ . ܝܲܠܕܵܐ ܓܹܝܪ ܡܸܬܼܐܲܡܪܵܐ ܕܗܲܝܡܵܢܘܼܬܼܵܐ . ܡܸܙܕܲܪܥܵܐ ܡܲܢ ܒܠܸܒܵܐ : ܟܲܕܼ ܠܪܸܥܝܵܢܵܐ ܐ̄ܢܵܫ : ܐܲܦܬܼܵܐ ܢܸܬܸܠ ܡ̣ܢ ܢܘܼܬܵܦܵܘ̈ܗܝ ܕܥܵܠܡܵܐ : ܕܲܢܤܲܝܸܟܼ ܠܙܵܘܥܵܘ̈ܗܝ ܦܗܲܝ̈ܐ : ܠܓܼܵܘ ܡ̣ܢ ܫܪܲܓܼܪ̈ܵܓܼܝܵܬܼܵܐ ܕܡܲܪ̈ܢܝܵܬܹܗ ܕܬܼܘܼܩܵܢܵܐ ܗܵܘ̇ ܕܲܥܬܼܝܼܕ . ܠܲܤܝܵܡ ܫܲܬܼܐܸܤܬܼܵܗ̇ ܕܲܡܝܲܬܿܪܘܼܬܼܵܐ : ܠܲܝܬܿ ܕܩܲܕܝܼܡ ܒܐܵܪܼ̈ܫܹܐ ܕܝܼܠܵܢܵܝܹ̈ܐ pb. 2 ܕܝܼܠܵܗ̇ : ܠܗܵܝ̇ ܕܟܲܕܼ ܢܸܩܦܘܿܣ ܝܵܬܲܢ ܒܲܓܼܗܵܝܬܼܵܐ ܕܡ̣ܢ ܤܘܼܥܪ̈ܵܢܹܐ : ܠܘܵܬܼ ܡܸܠܬܼܵܐ ܕܢܘܼܗܪܵܐ ܕܲܬܼܪܝܼܨܘܼܬܼ ܫܒܼܝܼ̈ܠܹܐ ܩܲܕܝܼ̈ܫܹܐ : ܗܵܝ̇ ܕܲܡܚܵܘܝܵܢܝܼܬܼܵܐ ܡ̣ܢ ܡܙܲܡܪܵܢܵܐ ܒܝܲܕܼ ܪܘܼܚܵܐ ܐܸܬܼܟܲܢܝܲܬ̤ ܀ ܠܡܲܚܤܸܢ ܡܸܫܬܿܟܲܚ ܒܲܪܢܵܫܵܐ ܕܲܡܨܸܐ ܡܤܲܝܒܲܪ ܐܝܼܩܵܪܹ̈ܐ : ܐܵܘ ܕܲܠܡܵܐ ܟܠ ܟ̱ܠܹܗ . ܘܗܵܕܹܐ : ܡܸܛܠ ܡܩܲܒܿܠܵܢܘܼܬܼܵܐ ܩܲܠܝܼܠܬܼܵܐ ܕܫܘܼܓܼܢܵܝܹ̈ܐ : ܐܲܝܟܼ ܐ̄ܢܵܫ ܢܹܐܡܲܪ : ܘܐܸܢ ܐܲܝܟܼ ܡܲܠܲܐܟܼܵܐ ܐܝܼܬܼܵܘܗܝ ܒܲܙܢܵܐ ܀ ܪܹܫ ܐܘܼܪܚܵܐ ܕܚܲܝܹ̈ܐ : ܠܡܲܥܢܵܝܘܼ ܗܵܘܢܵܐ ܒܡܸ̈ܠܲܝ ܐܲܠܵܗܵܐ : ܘܕܼܘܼܪܵܫܵܐ ܕܒܲܡܤܲܝܒܪܵܢܘܼܬܼܵܐ . ܫܸܩܝܵܐ ܕܹܝܢ ܕܡ̣ܢ ܬܲܡܵܢ : ܡܥܲܕܲܪ ܠܘܵܬܼ ܓܡܝܼܪܘܼܬܼܵܐ ܕܲܒܼܗܵܕܹܐ . ܗܵܟܲܢܵܐ ܡܲܢ ܘܕܲܫܩܝܼܠܘܼܬܼ ܬܲܪܒܿܝܼܬܼܵܐ ܕܲܠܘܵܬܼ ܫܘܼܡܠܵܝܵܐ ܕܲܒܼܗܵܕܹܐ : ܠܝܲܬܼܝܼܪܘܼܬܼ ܤܘܼܢܩܵܢܵܐ : ܕܲܠܗܵܝ̇ ܐܲܬܼܪܵܐ ܬܸܬܸܠ . ܘܥܘܼܕܼܪܵܐ ܕܡ̣ܢ ܬܲܪ̈ܬܲܝܗܹܝܢ : ܗܵܬܲܚ̇ ܩܲܠܝܼܠܵܐܝܼܬܼ ܠܘܵܬܼ ܡܲܤܲܩܬܼܵܐ ܕܟܼܠܹܗ ܒܸܢܝܵܢܵܐ ܀ ܠܲܝܬܿ ܕܐܸܫܟܲܚ̣ ܡܸܬܼܩܲܪܲܒܼ ܠܘܵܬܼ ܐܲܠܵܗܵܐ : ܐܸܠܵܐ ܐܲܝܢܵܐ ܕܐܸܬܼܪܲܚܲܩ ܡ̣ܢ ܥܵܠܡܵܐ . ܫܘܼܢܵܝܵܐ ܕܹܝܢ : ܠܵܘ ܠܲܚܙܘܼܩܝܵܐ ܕܡ̣ܢ ܦܲܓܼܪܵܐ ܐܵܡܲ̇ܪܢܵܐ : ܐܸܠܵܐ ܕܡ̣ܢ ܨܸܒܼ̈ܘܵܬܹܗ ܀ ܡܝܬܲܪܘܼܬܼܵܐ ܗܵܕܲܐ ܗ̣̄ܝ : ܕܐ̄ܢܵܫ ܒܪܸܥܝܵܢܹܗ ܡ̣ܢ ܥܵܠܡܵܐ ܢܸܗܘܸܐ ܤܦܝܼܩ . ܟܠ ܟܡܵܐ ܕܪܸ̈ܓܼܫܹܐ ܤܵܥ̇ܪܝܼܢ ܨܸܒܼ̈ܘܵܬܼܵܐ : ܠܸܒܵܐ ܕܢܸܫܟܲܬܼ ܡ̣ܢ ܗܲܓܵܓܲܝ̈ܗܹܝܢ : ܠܵܐ ܡܲܨܝܵܐ . ܘܠܵܐ ܚܲܫܹ̈ܐ ܒܵܛ̇ܠܝܼܢ : ܘܠܵܐ ܚܘܼ̈ܫܵܒܹܐ ܒܝܼ̈ܫܹܐ ܤܵܝ̇ܦܝܼܢ : ܒܸܠܥܵܕܼ ܡ̣ܢ ܡܲܕܼܒܿܪܵܐ ܘܚܘܼܪܒܵܐ ܀ ܥܕܲܡܵܐ ܓܹܝܪ ܕܬܸܩܢܸܐ ܢܲܦܫܵܐ ܪܵܘܵܝܘܼܬܼܵܐ ܕܲܒܼܗܲܝܡܵܢܘܼܬܼܵܐ ܕܒܲܐܠܵܗܵܐ : ܒܲܡܩܲܒܿܠܵܢܘܼܬܼܵܐ ܕܲܪܓܸܫܬܼܵܐ ܕܚܲܝ̈ܠܹܝܗ̇ : ܠܵܐ ܡܚܝܼܠܘܼܬܼܵܐ ܕܪܸܓܼܫܹܐ ܡܲܐܤܝܵܐ : ܘܠܵܐ ܒܚܲܝܠܵܐ ܡܸܬܼܡܲܨܝܵܐ ܠܲܡܕܼܵܫ ܠܗܘܼܠܹܗ ܡܸܬܼܚܲܙܝܵܢܝܼܬܼܵܐ : ܕܐܝܼܬܹܝܗ̇ ܤܝܵܓܼܵܐ ܕܗܵܘ̇ ܕܲܠܓܼܵܘ : ܘܠܵܐ ܪܓܼܝܼܫܵܐ ܀ pb. 3 ܡܠܝܼܠܘܼܬܼܵܐ : ܥܸܠܬܼܵܐ ܗ̣̄ܝ ܕܚܹܐܪܘܼܬܼܵܐ . ܘܦܹܐܪܹ̈ܐ ܕܬܲܪ̈ܬܲܝܗܹܝܢ : ܡܸܨܛܲܠܝܵܢܘܼܬܼܵܐ . ܕܒܸܠܥܵܕܼ ܩܲܕܼܡܵܝܬܼܵܐ : ܐܵܦܠܵܐ ܕܬܲܪܬܹܝܢ . ܘܐܲܝܟܵܐ ܕܚܲܤܝܼܪܵܐ ܬܪܲܝܵܢܝܼܬܼܵܐ : ܬܲܡܵܢ ܐܲܝܟܼ ܕܒܲܦܓܼܘܼ̈ܕܹܐ ܐܲܤܝܼܪܵܐ ܬܠܝܼܬܼܵܝܬܼܵܐ ܀ ܐܸܡܲܬܼܝ ܕܛܲܝܒܿܘܼܬܼܵܐ ܬܸܤܓܸܐ ܒܒܲܪܢܵܫܵܐ : ܗܵܝܕܹܝܢ ܒܪܸܚ̱ܡܬܼܵܐ ܕܙܲܕܝܼܩܘܼܬܼܵܐ : ܕܸܚܠܬܼܵܐ ܕܡܵܘܬܵܐ : ܬܸܬܼܒܿܤܸܐ . ܘܥܸܠ̈ܠܵܬܼܵܐ ܤܲܓܿܝܼ̈ܐܵܬܼܵܐ ܡܸܫܟܲܚ ܒܢܲܦܫܹܗ : ܕܲܒܼܘܵܠܝܼܬܼܵܐ ܐܝܼܬܹܝܗ̇ ܕܲܚܠܵܦ ܕܸܚܠܲܬܼ ܐܲܠܵܗܵܐ : ܐ̄ܢܵܫ ܐܘܼ̈ܠܨܵܢܹܐ ܢܸܤܒܿܘܿܠ . ܘܐܲܝܠܹܝܢ ܕܡܲܟܿܝܵܢ̈ܝܬܼܵܐ ܡܸܬܼܪ̈ܲܢܝܵܢ ܕܦܲܓܼܪܵܐ ܟܹܐܡܲܬܼ : ܘܲܥܪܝܼܨܵܐܝܼܬܼ ܕܢܸܤܡ̈ܟܼܵܢ ܠܘܵܬܼ ܟܝܵܢܵܐ : ܘܲܠܡܲܚܵܫܘܼ ܢܸܩܦܵܐܝܼܬܼ ܤܝܼ̈ܡܵܢ : ܐܲܝܟܼ ܠܵܐ ܡܸܕܸܡ ܒܦܸܚܡܵܐ ܕܗܵܘ̇ ܡܵܐ ܕܡܸܤܬܲܟܸܐ : ܡ̣ܢ ܟܲܕܼܘܼ ܒܥܲܝܢܵܘ̈ܗܝ ܚܫܝܼ̈ܒܼܵܢ . ܘܲܕܼܠܵܐ ܡܲܨܝܵܐ ܒܸܠܥܵܕܼ ܡ̣ܢ ܫܩܝܼܠܘܼܬܼ ܢܸܤܝܵܢܵܐ ܕܚܲܫܹ̈ܐ ܢܸܕܥܝܼܘܗܝ ܠܲܫܪܵܪܵܐ : ܦܝܵܤܵܐ ܕܥܲܠ ܗܵܕܹܐ ܡܸܢܹܗ ܡ̣ܢ ܪܸܥܝܵܢܵܐ : ܚܲܬܝܼܬܼܵܐܝܼܬܼ ܡܸܫܟܲܚ . ܘܕܲܒܼܛܝܼܠܘܼܬܼܵܐ ܤܲܓܿܝܼܐܬܼܵܐ ܐܝܼܬܼ ܠܹܗ ܠܐܲܠܵܗܵܐ ܥܲܠ ܒܲܪܢܵܫܵܐ : ܘܲܕܼܠܵܐ ܒܫܸܓܼܡܵܐ ܫܒܼܝܼܩ . ܘܝܲܬܿܝܼܪܵܐܝܼܬܼ ܢܲܦܝܼ̈ܩܲܝ ܒܲܒܼܥܵܬܹܗ : ܘܲܛܥܝܼ݁ܢܲܝ ܚܲܫܵܐ ܕܡܸܛܠܵܬܹܗ : ܐܲܝܟܼ ܕܲܒܼܨܒܼܥܵܐ ܚܵܙܹ̇ܝܢ ܢܲܗܝܼܪܵܐܝܼܬܼ . ܡܵܐ ܕܹܝܢ ܕܚܲܤܝܼܪܘܼܬܼ ܗܲܝܡܵܢܘܼܬܼܵܐ ܒܠܸܒܲܢ ܬܸܬ̱ܢܨܒܼ : ܗܵܝܕܹܝܢ ܒܕܲܠܩܘܼܒܼܠܵܝܘܼܬܼܵܐ ܡܸܫܬܲܟܼ̈ܚܵܢ ܟܠܗܹܝܢ . ܠܵܘ ܡܸܛܠ ܒܘܼܚܵܢܵܐ : ܘܲܕܼܗܵܝ̇ ܕܢܸܬܿܬܿܟܸܠ ܥܲܠ ܐܲܠܵܗܵܐ ܠܵܘ ܒܟܼܠܥܸܕܵܢ ܠܲܡ ܡܲܨܠܚܵܐ : ܘܲܕܼܠܵܘ ܗܵܟܲܢܵܐ ܒܛܝܼܠ ܠܹܗ ܠܲܐܠܵܗܵܐ ܥܠܲܝܟ ܠܲܡ ܐܲܝܟܼ ܕܡܸܬܼܪܲܢܝܵܐ : ܤܒܼܝܼܤܵܐܝܼܬܼ ܡܸܬܼܪ̈ܲܡܙܵܢ ܡ̣ܢ ܗܵܠܹܝܢ ܕܟܲܡܝܼܢܝܼܢ ܘܲܒܼܥܲܡܛܵܢܵܐ ܫܵܕܹܝܢ ܓܹܐܪ̈ܲܝܗܘܿܢ ܀ ܪܹܫ ܚܲܝܵܘ̈ܗܝ ܫܲܪܝܼܪܹ̈ܐ ܕܒܲܪܢܵܫܵܐ : ܕܸܚܠܲܬܼ ܐܲܠܵܗܵܐ . ܘܗܵܕܹܐ ܥܲܡ ܦܸܗܝܵܐ ܕܨܸܒܼ̈ܘܵܬܼܵܐ ܕܲܬܼܟܲܬܲܪ ܒܢܲܦܫܵܐ : ܠܵܐ ܡܸܬܿܛܦܝܼܤܵܐ . ܡܸܬܼܦܲܠܗܲܕܼ pb. 4 ܓܹܝܪ ܠܸܒܵܐ : ܒܝܲܕܼ ܬܸܫܡܸܫܬܼܵܐ ܕܪܸ̈ܓܼܫܹܐ : ܡ̣ܢ ܗܲܢܝܼܐܘܼܬܼܵܐ ܕܒܲܐܠܵܗܵܐ ܀ ܐܲܤܝܼܪܝܼܢ ܐܸܢܘܿܢ ܙܵܘ̈ܥܹܐ ܕܲܠܓܼܵܘ ܒܡܲܪܓܿܫܵܢܘܼܬܼܗܘܿܢ : ܒܝܲܕܼ ܪܸ̈ܓܼܫܹܐ ܡܫܲܡܫܵܢܲܝ̈ܗܘܿܢ ܀ ܦܠܝܼܓܼܘܼܬܼܵܐ ܕܠܸܒܵܐ : ܡܲܥܠܵܐ ܥܲܠ ܢܲܦܫܵܐ ܕܸܚܠܬܼܵܐ . ܗܲܝܡܵܢܘܼܬܼܵܐ ܕܹܝܢ : ܐܵܦ ܒܲܦܤܵܩܵܐ ܕܗܲܕܵܡܹ̈ܐ : ܡܸܫܟܿܚܵܐ ܕܲܬܼܓܲܒܲܪ ܬܲܪܥܝܼܬܼܵܐ . ܟܡܵܐ ܕܪܸܚܡܲܬܼ ܦܲܓܼܪܵܐ ܚܲܤܝܼܢܵܐ ܒܵܟܼ : ܕܬܸܗܘܸܐ ܠܒܼܝܼܒܼܵܐ ܘܠܵܐ ܕܲܚܘܼܠܬܼܵܢܵܐ ܠܵܐ ܡܸܫܟܲܚ ܐܲܢ̄ܬܿ : ܡܸܛܠ ܤܲܩܘܼ̈ܒܼܠܹܐ ܤܲܓܿܝܼ̈ܐܹܐ : ܕܐܲܡܝܼܢܝܼܢ ܒܘܲܥܕܵܐ ܕܗܵܘ̇ ܕܐܸܬܼܪܚܸܡ ܀ ܐܲܝܢܵܐ ܕܠܐܝܼܩܵܪܵܐ ܢܩܸܐ : ܠܵܐ ܡܸܫܟܚܵܐ ܕܢܸܚܤܪ̈ܵܢ ܠܹܗ ܥܸܠ̈ܠܵܬܼܵܐ ܕܥܵܩ̈ܵܬܼܵܐ ܀ ܠܲܝܬܿ ܒܲܪܢܵܫܵܐ : ܕܥܲܡ ܫܘܼܚܠܵܦܵܐ ܕܨܸܒܼ̈ܘܵܬܼܵܐ : ܠܵܐ ܩܵܢܹ̇ܐ ܪܸܥܝܵܢܹܗ ܫܘܼܚܠܵܦܵܐ ܠܐܲܝܢܵܐ ܕܗ̤ܘ ܓܲܒܵܐ ܥܲܡ ܦܸܚܡܗܹܝܢ ܀ ܐܸܢ ܡܲܢ ܪܓܸܫܬܼܵܐ ܬܪܲܝܵܢܝܼܬܼܵܐ ܐܝܼܬܹܝܗ̇ ܕܪܸ̈ܓܼܫܹܐ : ܗܵܝ̇ ܕܡܸܢܵܗ̇ ܪܸܓܿܬܼܵܐ ܡܟܼܵܢܵܐ ܠܡܸܬܼܝܼܠܵܕܼܘܼ : ܐܲܝܟܼ ܡܸܠܬܼܵܐ ܕܐܹܘܲܓܼܪܝܼܣ : ܢܸܫܠܘܿܢ ܡܵܕܹܝܢ ܐܲܝܠܹܝܢ ܕܥܲܡ ܦܘܼܪ̈ܬܵܟܹܐ : ܕܲܒܼܫܲܝܢܵܐ ܪܸܥܝܵܢܵܐ ܢܸܛܪܘܼܢ ܡܸܫܬܵܘܕܹܝܢ ܀ ܢܲܟܦܵܐ ܗܵܢܵܘ : ܐܲܝܢܵܐ ܕܠܵܘ ܒܢܝܼܫܵܐ ܕܬܲܟܼܬܘܼܫܵܐ ܟܠܹܝܢ ܡ̣ܢ ܘܲܥܕܹܗ ܙܵܘ̈ܥܹܐ ܤܢܲܝ̈ܵܐ : ܐܸܠܵܐ ܕܗ̤ܘ ܫܪܵܪܵܐ ܕܠܸܒܹܗ ܡܢܲܟܸܿܦ ܚܵܘܪܵܐ ܕܪܸܥܝܵܢܹܗ : ܕܠܵܐ ܢܲܩܸܬܼ ܒܚܘܼ̈ܫܵܒܹܐ ܙܲܠܝܼ̈ܠܹܐ ܡܲܪܵܚܵܐܝܼܬܼ . ܘܟܲܕܼ ܚܲܤܝܘܼܬܼܵܐ ܕܬܹܐܪܬܹܗ : ܡܸܤܬܲܗܕܵܐ ܡ̣ܢ ܚܵܘܪܵܐ ܕܒܼܵܒܼ̈ܬܹܗ ܕܲܢܛܝܼܪ̈ܵܢ ܡܗܲܝܡܢܵܐܝܼܬܼ : ܟܘܼܚܵܕܼܵܐ ܐܲܝܟܼ ܐܲܦܲܝ̈ ܬܲܪܥܵܐ ܬܠܸܐ ܒܐܲܬܼܪܵܐ ܟܲܤܝܵܐ ܕܚܘܼܫܵܒܼܵܘ̈ܗܝ . ܕܐܲܝܟܼ ܒܬܼܘܼܠܬܼܵܐ ܡܢܲܟܲܦܬܼܵܐ : ܬܸܗܘܸܐ ܢܛܝܼܪܵܐ ܕܲܟܼܝܘܼܬܼܵܗ̇ ܡܗܲܝܡܢܵܐܝܼܬܼ ܠܲܡܫܝܼܚܵܐ ܀ ܠܲܝܬ ܡܸܕܸܡ ܕܗܵܟܲܢܵܐ ܤܵܦܹ̇ܩ ܠܲܡܫܲܢܵܝܘܼ ܥܝܵܕܹ̈ܐ ܙܠܝܼ̈ܠܹܐ ܡ̣ܢ ܢܲܦܫܵܐ : ܘܲܠܡܸܬܼܟܲܣ ܠܥܘܼܗܕܵܢܹ̈ܐ ܡܙܝܼܥܵܢܹ̈ܐ ܡܩܝܼ̈ܡܲܝ ܫܲܠܗܸܒܼ̈ܝܵܬܼܵܐ ܫܓܼܝܼ̈ܫܬܼܵܐ ܒܓܼܘܼܫܡܵܐ : ܐܲܝܟܼ ܒܲܠܝܼܥܘܼܬܼܵܐ ܕܲܒܼܪܸܚܡܲܬܼ ܝܘܼܠܦܵܢܵܐ : ܘܗܸܦܝܵܐ ܕܒܼܵܬܲܪ ܥܘܼܩܵܪܹ̈ܐ ܕܤܘܼܟܵܠܲܝ̈ܗܘܿܢ pb. 5 ܕܦܸܬܼܓܼܵܡܹ̈ܐ ܕܲܟܼܬܼܵܒܹ̈ܐ ܀ ܐܸܡܲܬܼܝ ܕܹܝܢ ܕܙܵܘܥܹ̈ܐ ܢܸܥܡܕܼܘܼܢ ܒܗܲܢܝܼܐܘܼܬܼܵܐ ܒܵܬܲܪ ܚܸܟܼܡܬܼܵܐ ܕܐܲܤܝܼܢܵܐ ܒܡܸܠܹ̈ܐ : ܒܝܲܕܼ ܚܲܝܠܵܐ ܕܡܵܬܹ̇ܩ ܒܘܼܝܵܢܵܐ ܡ̣ܢ ܬܲܡܵܢ : ܟܠ ܫܵܒܹ̇ܩ ܒܸܤܬܲܪ ܓܘܼܫܡܹܗ . ܟܲܕܼ ܛܵܥܹ̇ܐ ܠܬܹܒܹܝܠ ܘܲܠܟܼܠ ܕܒܼܵܗ̇ : ܘܲܠܟܼܠܗܘܿܢ ܥܘܼ̈ܗܕܵܢܹܐ ܡܩܝܼ̈ܡܲܝ ܨܲܠܡܹ̈ܐ ܕܲܓܼܫܝܼܡܘܼܬܼ ܥܵܠܡܵܐ ܥܵܛܹ̇ܐ ܡ̣ܢ ܢܲܦܫܵܐ . ܘܡ̣ܢ ܚܫܲܝܬܼܵܐ ܟܡܵܐ ܙܲܒܼܢ̈ܝܼܢ ܕܚܘܼ̈ܫܵܒܹܐ ܕܲܥܝܵܕܵܐ : ܤܘܼܥܪ̈ܵܢܵܘ̈ܗܝ ܕܲܟܼܝܵܢܵܐ : ܒܬܸܡܗܵܐ ܘܗ̤ܝ ܢܲܦܫܵܐ ܒܪܸܢܝܵܗ̇ ܦܵܝ̇ܫܵܐ : ܒܚܲܕܼ̈ܬܼܵܬܼܵܐ ܕܦܵܓܼ̈ܥܵܢ ܒܵܗ̇ ܡ̣ܢ ܝܲܡܵܐ ܕܐ̄ܪ̈ܵܙܲܝܗܘܿܢ ܀ ܘܐܵܦܸܢ ܒܡܵܘ̈ܗܝ ܥܸܠܵܝܹ̈ܐ ܢܸܗܘܸܐ ܛܵܐܹ̇ܦ ܪܸܥܝܵܢܵܐ : ܟܲܕܼ ܠܵܐ ܢܸܫܟܲܚ ܠܘܵܬܼ ܗܵܢܵܐ ܟ̱ܠܹܗ ܥܘܼܡܩܵܐ ܢܥܲܡܸܩ ܙܵܘܥܵܘ̈ܗܝ : ܠܡܸܚܙܵܐ ܠܟܼܠܗܘܿܢ ܓܲܙܹ̈ܐ ܕܒܲܬܼܗܘܿܡܵܘ̈ܗܝ . ܤܵܦܹ̇ܩ ܗ̄ܘ̣ ܗܸܪܓܵܐ ܒܪܸܚܡܬܹܗ ܦܵܟܲ̇ܪ ܠܚܘܼ̈ܫܵܒܹܐ ܚܲܝܠܬܼܵܢܵܐܝܼܬܼ ܒܝܲܕܼ ܚܘܼ̈ܫܵܒܹܐ ܕܬܲܗܪܵܐ : ܕܢܸܗܘܘܿܢ ܟܠܹܝܢ ܡ̣ܢ ܪܸܢܝܵܐ ܘܪܲܗܛܵܐ ܕܲܠܘܵܬܼ ܟܝܵܢܹܗ ܕܓܼܘܼܫܡܵܐ : ܐܲܝܟܲܢܵܐ ܕܐܸܡ݂ܲܪ ܐ̄ܢܵܫ ܡ̣ܢ ܠܒܼܝܼ̈ܫܲܝ ܐܲܠܵܗܵܐ ܀ ܡܸܛܠ ܓܹܝܪ ܕܲܪܦܸܐ ܗ̣̄ܘ ܠܸܒܵܐ : ܐܵܡܲ݁ܪ : ܠܵܐ ܡܸܫܟܲܚ ܕܲܢܤܲܝܒܲܪ ܒܝܼ̈ܫܵܬܼܵܐ ܕܦܵܓܼ̈ܥܵܢ ܒܹܗ ܡ̣ܢ ܠܒܲܪ : ܘܲܩܪܵܒܼܵܐ ܕܡ̣ܢ ܠܵܓܼܵܘ . ܘܝܵܕܼܥܝܼܬܘܿܢ ܠܲܡ : ܕܝܲܩܝܼܪ ܗ̄ܘ̣ ܚܘܼܒܼܵܐ ܒܝܼܫܵܐ ܕܦܲܓܼܪܵܐ . ܘܐܸܢ ܗ̤ܘ ܕܠܸܒܵܐ ܒܝܘܼܠܦܵܢܵܐ ܠܵܐ ܢܸܬܼܥܢܸܐ : ܠܵܐ ܡܸܫܟܿܚܵܐ ܕܲܢܤܲܝܒܲ ܫܓܼܘܼܫܝܵܐ ܕܲܗܡܵܤܹܗ ܕܦܲܓܼܪܵܐ . ܐܲܝܟܼ ܝܲܩܝܼܪܘܼܬܹܗ ܓܹܝܪ ܕܡܲܬܼܩܵܠܵܐ ܠܚܲܪܝܼܦܘܼܬܼ ܢܸܙܠܵܐ ܕܡܲܤܲܐܬܼܵܐ ܠܘܼܩܒܲܠ ܫܓܼܘܼܫܚܵܐ ܕܡܲܫ̈ܒܹܐ : ܗܵܟܲܢܵܐ ܟܘܼܚܵܕܵܐ ܘܕܸܚܠܬܼܵܐ ܠܡܸܨܛܲܠܝܵܢܘܼܬܹܗ ܕܪܸܥܝܵܢܵܐ . ܘܗܵܘ̇ ܡܵܐ ܕܦܸܚܡܵܐ ܕܚܲܤܝܼܪܘܼܬܼܵܐ ܬܲܡܵܢ : ܗ̤ܘ ܟܲܕܼ ܗ̤ܘ ܝܲܬܝܼܪܘܼܬܼ ܡܫܲܠܛܘܼܬܼܵܗ̇ ܕܚܹܐܪܘܼܬܼܵܐ ܒܗܵܕܹܐ . pb. 6 ܟܡܵܐ ܕܬܲܡܵܢ ܬܵܘܤܲܦܬܼܵܐ ܒܚܲܤܝܼܪܘܼܬܼܵܐ : ܗܵܟܲܢܵܐ ܘܥܸܠܬܼܵܐ ܠܲܕܼܠܝܼܠܘܼܬܼ ܙܲܠܝܼܠܘܼܬܼܗܹܝܢ ܕܟܲܦܹ̈ܐ ܒܠܵܐ ܩܵܘܡܵܐ . ܘܗܵܪܟܵܐ ܟܡܵܐ ܕܚܹܐܪܘܼܬܼܵܐ ܒܝܲܕܼ ܡܸܬܿܬܿܪܝܼܡܵܢܘܼܬܼܵܐ ܕܕܸܚܠܬܼܵܐ ܡ̣ܢ ܢܲܦܫܵܐ : ܗܵܟܲܢܵܐ ܡܲܤܲܐܬܹܗ ܕܪܸܥܝܵܢܵܐ ܠܟܼܠ ܓܲܒܿ ܙܵܐ̇ܠܵܐ ܚܲܪܝܼܦܵܐܝܼܬܼ . ܡܵܕܹܝܢ ܡܸܬܿܬܿܙܝܼܥܵܢܘܼܬܼܵܐ : ܬܪܲܝܵܢܘܼܬܼܵܐ ܗ̣̄ܝ ܕܚܹܐܪܘܼܬܼܵܐ . ܘܫܘܼ̈ܓܼܢܵܝܹܐ ܪܸ̈ܥܝܵܢܵܝܹܐ : ܬܪ̈ܲܝܵܢܹܐ ܒܵܬܲܪ ܡܸܨܛܲܠܝܵܢܘܼܬܼܵܐ ܀ ܐܸܬܼܚܲܟܲܡ ܠܲܡܤܵܡ ܫܲܬܼܐܸܤܬܼܵܐ ܠܡܲܪܕܝܼܬܼܵܟܼ ܒܐܘܼܪܚܵܐ ܕܐܲܠܵܗܵܐ : ܘܲܒܼܝܵܘ̈ܬܼܵܐ ܙܥܘܿܪܹ̈ܐ ܡܩܝܼܡܵܐ ܠܵܟܼ ܥܲܠ ܬܲܪܥܵܐ ܕܡܲܠܟܘܼܬܼܵܐ : ܕܠܵܐ ܟܪܘܼܟܼܝܵܐ ܕܐܘܼܪܚܵܐ ܀ ܠܵܐ ܬܘܚܼܪ ܐܲܝܟܼ ܕܲܒܼܛܲܟܼܤܵܐ ܕܲܪ̈ܕܝܵܐ ܕܡܲܠܦܵܢܹ̈ܐ : ܒܡܸܠܹ̈ܐ ܕܡ̣ܢ ܒܘܼܚܵܢܵܐ ܤܝܼ̈ܡܵܢ ܠܬܲܪܒܿܝܼܬܼܵܐ ܕܕܼܘܼܒܵܪ̈ܲܝܟ : ܕܬܹܐܪܲܒܼ ܢܲܦܫܵܟܼ ܒܪܲܒܿܘܼܬܼ ܤܘܼ̈ܟܵܠܹܐ ܕܲܒܼܗܘܿܢ . ܦܪܘܿܫ ܢܝܼܫܵܐ ܕܡܸܠܬܼܵܐ ܒܟܼܠ ܫܲܪ̈ܒܿܝܼܢ ܕܲܒܼܗܘܿܢ ܬܹܦܓܲܥ ܒܲܟܼܬܼܝܼ̈ܒܼܵܬܼܵܐ : ܕܲܬܼܥܲܡܸܩ ܢܲܦܫܵܟܼ ܠܡܸܫܟܲܢ ܠܘܵܬܼ ܝܲܪܼ̈ܥܵܬܼܵܐ ܪܵܘܪ̈ܒܼܵܬܼܵܐ ܕܐܝܼܬܼ ܒܲܤܝܵܡܵܐ ܕܐ̄ܢܵܫܵܐ ܢܲܗܝܼܪܹ̈ܐ ܀ ܐܲܝܠܹܝܢ ܕܲܒܼܕܼܘܼܒܼܵܪ̈ܲܝܗܘܿܢ ܡ̣ܢ ܛܲܝܒܿܘܼܬܼܵܐ ܡܸܬܼܗܲܕܹܝܢ ܠܡܸܬܼܢܲܗܵܪܘܼ : ܒܲܕܼܡܘܼܬܼ ܙܲܠܝܼܩܵܐ ܡܸܕܸܡ ܡܸܬܼܝܲܕܼܥܵܢܵܐ ܡܲܪܓܫܝܼܢ ܐܲܡܝܼܢܵܐܝܼܬܼ ܕܪܵܕܹܐ ܒܲܝܢܵܬܼ ܦܸܬܼܓܼܵܡܹ̈ܐ . ܘܗ̤ܘ ܦܵܪܹܫ ܩܕܼܵܡ ܪܸܥܝܵܢܵܐ ܡܲܡܠܠܵܐ ܫܚܘܼܡܵܐ : ܡ̣ܢ ܫܲܪ̈ܒܹܐ ܕܐܲܡܝܼܪܝܼܢ ܒܪܲܒܿܘܼܬܼ ܪܸܥܝܵܢܵܐ ܠܦܘܼܬܵܚܵܐ ܢܲܦܫܵܢܵܝܵܐ ܀ ܒܲܪܢܵܫܵܐ ܕܲܫܚܝܼܡܵܐܝܼܬܼ ܩܵܪܹܐ ܒܦܸܬܼܓܼܵܡܹ̈ܐ ܪܵܘܪ̈ܒܹܐ : ܐܵܦ ܠܸܒܹܗ ܡܸܫܐܲܚܲܡ ܘܫܵܬܲܚܲܡ ܘܫܵܗܹ̇ܐ ܡ̣ܢ ܚܲܝܠܵܐ ܩܲܕܝܼܫܵܐ : ܗܵܘ̇ ܕܝܵܗܹ̇ܒܼ ܠܠܸܒܵܐ ܛܥܵܡܬܼܵܐ ܚܠܝܼܬܼܵܐ ܒܤܘܼ̈ܟܵܠܹܐ pb. 7 ܕܡܲܬܼܡܗܝܼܢ ܢܲܦܫܵܐ . ܟܠ ܡܸܕܼܡ : ܠܘܵܬܼ ܐ̄ܚܝܵܢܹܗ ܡܥܵܕܼ ܪܵܗܹ̇ܛ . ܘܢܲܦܫܵܐ ܕܐܝܼܬܼ ܒܵܗ̇ ܡܢܵܬܼܵܐ ܡ̣ܢ ܪܘܼܚܵܐ : ܡܵܐ ܕܫܵܡ̇ܥܵܐ ܡܸܕܹܡ ܕܲܛܡܝܼܪ ܒܹܗ ܚܲܝܠܵܐ ܪܘܼܚܵܢܵܐ : ܒܫܘܼܠܗܵܒܼܵܐ ܢܵܬܼ̇ܦܵܐ ܠܬܲܫܥܝܼܬܹܗ : ܐܵܦܸܢ ܠܵܘ ܠܟܼܠܢܵܫ ܡܥܝܼܪ ܠܬܲܗܪܵܐ : ܫܲܪܒܵܐ ܕܐܲܡܝܼܪ ܪܘܼܚܵܢܵܐܝܼܬܼ : ܘܲܛܡܝܼܪ ܒܹܗ ܚܲܝܠܵܐ ܪܲܒܵܐ ܀ ܡܸܠܬܼܵܐ ܕܥܲܠ ܡܝܲܬܿܪܘܼܬܼܵܐ : ܠܸܒܵܐ ܒܵܥ̇ܝܵܐ ܕܲܡܤܲܪܲܩ ܡ̣ܢ ܐܲܪܥܵܐ ܘܥܸܢܝܵܢܹ̈ܝܗ̇ ܀ ܒܲܪܢܵܫܵܐ ܕܲܥܡܝܼܠ ܪܸܥܝܵܢܹܗ ܒܨܸܦܬܼܵܐ ܕܥܵܒܼܘܿܪ̈ܝܵܬܼܵܐ : ܫܲܪ̈ܒܹܐ ܕܥܲܠ ܡܝܲܬܿܪܘܼܬܼܵܐ ܠܵܐ ܡܥܝܼܪܝܼܢ ܡܲܚܫܲܒܼܬܹܗ : ܠܘܵܬܼ ܪܸܚܡܲܬܼ ܒܥܵܬܼܵܐ ܕܩܸܢܝܵܢܵܗ̇ ܀ ܩܲܕܝܼܡ ܐܲܝܟܼ ܕܒܲܗܘܵܝܵܐ ܫܪܵܝܵܐ ܕܡ̣ܢ ܗܘܼ̈ܠܹܐ : ܠܐܲܤܘܼܪܹ̈ܐ ܕܒܲܐܠܵܗܵܐ . ܘܐܵܦܸܢ ܐܲܝܟܼ ܕܲܒܼܦܘܼܪ̈ܢܵܤܹܐ ܛܲܝܒܿܘܼ̈ܬܼܵܢܵܝܹܐ ܒܚܲܕܼܚ̈ܕܼܵܢܹܐ ܐܝܼܬܼ ܐܸܡܲܬܼܝ ܕܩܵܕܹܡ ܗܵܢܵܐ ܠܗܵܘ̇ : ܐܲܝܟܼ ܕܲܬܼܚܲܦܸܐ ܪܸܚܡܬܼܵܐ ܠܪܸܚܡܬܼܵܐ . ܒܛܲܟܼܤܵܐ ܕܹܝܢ ܕܲܥܝܵܕܼܵܐ ܕܲܡܕܲܒܿܪܵܢܘܼܬܼܵܐ : ܐ̄ܚܪܵܢܝܵܐܝܼܬܼ ܐܝܼܬܹܝܗ̇ ܒܤܸܕܼܪܵܐ ܕܓܼܵܘܵܐ . ܐܲܢ̄ܬܿ ܕܹܝܢ : ܛܲܟܼܤܵܐ ܓܵܘܢܵܝܵܐ ܛܲܪ . ܐܸܢ ܩܵܕܼܡܵܐ ܠܵܟܼ ܛܲܝܒܿܘܼܬܼܵܐ : ܕܝܼܠܵܗ̇ ܐܝܼܬܹܝܗ̇ . ܘܐܸܢ ܠܵܐ : ܒܐܘܼܪܚܵܐ ܕܟܼܠܢܵܫ ܪܵܕܹܐ ܒܝܘܼܒܵܠܵܐ : ܤܲܩ ܠܘܵܬܼ ܡܲܤܲܩܬܼܵܐ ܕܡܲܓܼܕܠܵܐ ܪܘܼܚܵܢܵܝܵܐ ܀ ܟܠܡܸܕܸܡ ܕܲܒܼܬܹܐܘܿܪܝܼܵܐ ܡܸܬܼܦܠܲܚ ܘܡܸܫܬܲܡܠܸܐ ܦܘܼܩܕܵܢܵܐ ܡܸܛܠܵܬܹܗ : ܐܵܦ ܗ̤ܘ ܠܵܐ ܡܸܬܼܚܲܙܝܵܢܵܐ ܗ̄ܘ̣ ܟ̱ܠܹܗ ܠܗܲܝ̈ܢܹܐ ܕܒܸܤܪܵܐ . ܘܟܼܠ ܕܲܒܼܤܵܥܘܿܪܘܼܬܼܵܐ : ܟ̱ܠܹܗ ܡܪܲܟܿܒܼܵܐ ܐܝܼܬܼܵܘܗܝ . ܕܚܲܕܼ ܗ̄ܘ̣ ܒܲܠܚܘܿܕܼ ܦܘܼܩܕܵܢܵܐ : ܕܡܸܛܠܵܬܹܗ ܤܢܝܼܩ ܥܲܠ ܬܲܪ̈ܬܲܝܗܹܝܢ . ܗܵܢܵܘ ܕܹܝܢ : ܘܥܲܠ ܬܹܐܘܿܪܝܼܵܐ : ܘܥܲܠ ܦܘܼܠܚܵܢܵܐ . ܡܸܛܠ ܕܲܡܓܲܫܡܘܼܬܼܵܐ ܘܠܵܐ ܡܓܲܫܡܘܼܬܼܵܐ ܘܲܡܠܲܚܡܘܼܬܼܵܐ ܕܬܲܪ̈ܬܲܝܗܹܝܢ : ܗ̤ܘܝܘܼ ܡ̣ܢ ܟܠ . pb. 8 ܡܸܛܠ ܗܵܢܵܐ : ܘܗܵܘ̇ ܕܡܸܛܠܵܬܹܗ : ܥܦܝܼܦܵܐܝܼܬܼ ܡܸܤܬܲܟܲܠ ܡܲܕܥܵܐ ܢܲܗܝܼܪܵܐ : ܐܲܝܟܼ ܕܩܲܕܸܡ̣ ܐܸܬܼܦܲܩܲܕܼ ܒܝܲܕܼ ܛܘܼܒܼܵܢܵܐ ܡܘܼܫܹܐ . ܘܗܵܝ̇ ܕܲܦܫܝܼܛܬܼܵܐ ܗ̣̄ܝ ܡܸܤܬܲܟܿܠܵܐ : ܘܗܵܝ̇ ܕܲܥܦܝܼܦܘܼܬܼܵܐ ܀ ܕܩܲܕܝܼܡܘܼܬܼ ܗܘܵܝܵܐ ܡ̇ܢ ܕܡܸܕܸܡ ܥܕܼܝܼܠܵܐܝܼܬܼ : ܠܵܘ ܪܓܸܫܬܹܗ ܕܥܘܼܗܕܵܢܵܐ ܡܲܥܒܿܪܝܼܢ : ܥܲܡ̈ܠܹܐ ܕܠܲܕܼܟܲܝ̈ܐ ܡܸܬܼܝܲܨܦܝܼܢ . ܐܸܠܵܐ ܚܲܫܝܼܫܘܼܬܼ ܥܘܼܗܪܵܢܹܗ ܡ̣ܢ ܪܸܥܝܵܢܵܐ ܢܵܤܒܿܝܼܢ : ܕܲܡܝܲܬܿܪܵܐܝܼܬܼ ܬܸܗܘܸܐ ܗܵܝ̇ ܕܡ̣ܢ ܟܲܕܼܘܼ ܫܲܡܫܲܬ̤ ܡܲܥܒܲܪܬܵܐ ܕܲܒܼܪܸܥܝܵܢܵܐ ܀ ܥܵܠܒܵܐ ܗ̣̄ܝ ܝܲܥܢܘܼܬܼܵܗ̇ ܕܢܲܦܫܵܐ ܒܩܸܢܝܵܢܵܐ ܕܲܡܝܲܬܿܪܘܼܬܼܵܐ : ܠܲܡܢܵܬܼ ܪܸܓܼܬܼܵܐ ܕܒܲܪ ܙܵܘܓܵܗ̇ ܒܲܕܼܡܸܬܼܚܲܙ̈ܝܵܢ ܀ ܠܟܼܠܡܸܕܸܡ : ܡܫܘܼܚܵܬܼܵܐ ܡܨܲܒܿܬܼܵܐ . ܒܸܠܥܵܕܹܝܗ̇ ܕܹܝܢ ܘܐܵܦ ܐܲܝܠܹܝܢ ܕܲܠܥܘܼܕܼܪܵܢܵܐ ܡܚܝܼܪ̈ܲܢ : ܠܘܵܬܼ ܤܘܼܓܿܦܵܢܵܐ ܕܢܲܗ̈ܦܟܼܵܢ ܚܫܲܚܬܼܵܐ ܕܡܸܢܗܹܝܢ ܟܵܠܝܼܬܼܵܐ : ܘܠܵܐ ܡܸܕܸܡ ܀ ܨܵܒܹ̇ܐ ܐܲܢ̄ܬܿ ܕܬܸܫܬܵܘܬܲܦ ܠܐܵܠܵܗܵܐ ܒܡܲܕܥܵܟܼ : ܒܲܫܩܝܼܠܘܼܬܼ ܡܲܪܓܫܵܢܘܼܬܼܵܐ ܕܗܵܝ̇ ܗܲܢܝܼܐܘܼܬܼܵܐ ܠܵܐ ܡܫܲܥܒܿܕܲܬܼ ܠܪܸ̈ܓܼܫܹܐ : ܠܲܡܪܲܚܡܵܢܘܼܬܼܵܐ ܩܲܦ . ܒܡܸܕܸܡ ܓܹܝܪ ܕܠܹܗ ܗ̄ܘ̣ ܡܲܤܒܲܗ : ܟܲܕܼ ܢܸܫܬܿܟܲܚ ܠܓܼܵܘ ܡܸܬܵܟܼ : ܡܸܬܿܬܿܨܝܼܪ ܒܹܗ ܗܵܘ̇ ܫܘܼܦܪܵܐ ܩܲܕܝܼܫܵܐ . ܟ̱ܠܵܢܵܝܘܼܬܼܵܐ ܕܤܘܼܥܪ̈ܵܢܹܐ ܕܲܡܪܲܚܡܵܢܘܼܬܼܵܐ : ܕܠܵܐ ܡܸܕܸܡ ܙܲܒܼܢܵܐ ܕܒܼܡܨܲܥܬܼܵܐ : ܠܲܚܕܼܵܢܵܝܘܼܬܼ ܬܸܫܒܿܘܿܚܬܼܵܗ̇ ܡܲܙܠܲܓܼܬܼܵܐ ܕܐܲܠܵܗܘܼܬܼܵܐ : ܫܵܘܬܵܦܬܼܵܐ ܡܲܩܦܵܐ ܠܢܲܦܫܵܐ ܀ ܚܘܼܝܵܕܼܵܐ ܪܘܼܚܵܢܵܝܵܐ ܐܝܼܬܼܵܐܘܗܝ : ܥܘܼܗܕܵܢܵܐ ܠܵܐ ܛܵܒܼܘܿܥܵܐ : ܐܲܝܢܵܐ ܕܲܒܼܫܘܼܠܗܵܒܼܵܐ ܪܸܚ̱ܡܬܼܵܢܵܐ ܠܵܐ ܡܸܬܼܦܲܪܫܵܢܵܐܝܼܬܼ ܢܵܨܹ̇ܦ ܒܠܸܒܵܐ . ܗܵܘ̇ ܕܡ̣ܢ ܐܲܡܝܼܢܘܼܬܼܵܐ ܕܨܹܝܕܼ ܦܘܼ̈ܩܕܵܢܹܐ ܚܲܝܠܵܐ pb. 9 ܢܵܤܹ̇ܒܼ ܠܐܲܤܝܼܪܘܼܬܼܵܐ : ܘܠܵܐ ܫܐܝܼܠܵܐܝܼܬܼ ܘܠܵܐ ܟܝܵܢܵܐܝܼܬܼ : ܡܠܘܿܐܼܵܐ ܡܸܫܬܿܟܲܚ ܬܲܡܵܢ ܠܲܚܙܵܬܼܵܐ ܢܲܦܫܵܢܵܝܬܼܵܐ : ܕܬܸܤܬܿܡܸܟܼ ܥܠܵܘܗܝ ܩܢܘܿܡܵܐܝܼܬܼ . ܘܡܸܛܠܗܵܢܵܐ : ܠܘܵܬܼ ܬܲܗܪܵܐ ܡܸܬܼܢܓܸܕܼ : ܒܥܲܡܝܼܨܘܼܬܼܵܐ ܕܲܥܦܝܼܦܘܼܬܼ ܪܸ̈ܓܼܫܹܐ ܒܸܤܪ̈ܵܢܵܝܹܐ ܘܢܲܦܫܵܢܵܝܹ̈ܐ . ܘܠܵܐ ܐܝܼܬܼ ܫܒܼܝܼܠܵܐ ܐ̄ܚܪܹܢܵܐ ܨܹܝܕܼ ܚܘܼܒܵܐ ܪܘܼܚܵܢܵܐ : ܗܵܘ̇ ܕܐܝܼܬܼܵܘܗܝ ܨܵܝܘܿܪܵܐ ܕܝܘܼܩܢܵܐ ܠܵܐ ܡܸܬܼܚܲܙܝܵܢܵܐ : ܐܸܠܵܐ ܐܸܢ ܠܘܼܩܕܲܡ ܒܲܡܪܲܚܡܵܢܘܼܬܼܵܐ ܐ̄ܢܵܫ ܢܫܲܪܸܐ : ܐܲܝܟܼ ܒܲܪܬܼ ܩܵܠܹܐ ܕܡܵܪܲܢ : ܕܲܠܘܵܬܼ ܓܡܝܼܪܘܼܬܹܗ ܕܐܲܒܼܵܐ ܫܲܬܼܐܸܤܬܼܵܐ : ܠܗܵܕܹܐ ܦܵܩܹ̇ܕܼ ܠܡܸܫܬܲܡܥܵܢܵܘ̈ܗܝ ܀ ܐ̄ܚܪܹܬܼܵܐ ܗ̣̄ܝ ܡܸܠܬܼܵܐ ܤܘܼܥܪܵܢܵܝܬܼܵܐ : ܘܲܐ̄ܚܪ̈ܵܢܝܵܬܼܵܐ ܐܸܢܹܝܢ ܡܸܠܹ̈ܐ ܫܲܦܝܼܪ̈ܵܬܼܵܐ . ܘܐܵܦ ܒܸܠܥܵܕܼ ܢܸܤܝܵܢܵܐ ܕܨܸܒܼ̈ܘܵܬܼܵܐ : ܝܵܕܼܥܵܐ ܗ̣̄ܝ ܚܸܟܼܡܬܼܵܐ ܡܸܠܹܝ̈ܗ̇ ܡܨܲܒܿܬܼܵܐ : ܘܠܲܡܡܲܠܵܠܘܼ ܫܪܵܪܵܐ ܟܲܕܼ ܠܵܐ ܡܦܵܤܵܐ ܒܹܗ : ܘܠܲܡܓܲܠܵܚܘܼ ܥܲܠ ܡܝܲܬܿܪܘܼܬܼܵܐ : ܟܲܕܼ ܠܵܐ ܡܬܼܘܿܡ ܫܸܩܠܲܬ̤ ܢܸܤܝܵܢܵܐ ܕܦܘܼܠܚܵܢܵܗ̇ : ܡܸܠܬܼܵܐ ܕܡ̣ܢ ܦܘܼܠܚܵܢܵܐ : ܓܲܙܵܐ ܗ̣̄ܝ ܕܬܼܘܼܟܼܠܵܢܵܐ . ܘܚܸܟܼܡܬܼܵܐ ܒܲܛܝܼܠܬܼܵܐ : ܓܘܼܥܠܵܢܵܐ ܗ̣̄ܝ ܡܟܲܚܕܼܵܢܵܐ . ܐܲܝܟܼ ܐܘܼܡܵܢܵܐ ܕܨܵܐܲܪ ܡܲܝ̈ܵܐ ܒܐܸܤܹ̈ܐ : ܘܲܠܨܲܗܝܹܗ ܕܢܸܬܿܠܘܼܢ ܦܘܼܝܵܓܼܵܐ ܠܵܐ ܡܸܫܟܿܚܝܼܢ . ܘܐܲܝܟܼ ܕܚܵܙܹ̇ܐ : ܚܸܠܡܹ̈ܐ ܫܲܦܝܼܪܹ̈ܐ ܀ ܐܲܝܢܵܐ ܕܹܝܢ ܕܡ̣ܢ ܢܸܤܝܵܢܵܐ ܕܥܲܡܠܹܗ ܡܡܲܠܸܠ ܥܲܠ ܡܝܲܬܿܪܘܼܬܼܵܐ : ܐܲܝܟܼ ܕܡ̣ܢ ܡܲܪ̈ܗܵܛܹܐ ܕܬܹܐܓܼܘܼܪܬܹܗ ܡܝܲܒܸܿܠ ܡܸܠܬܼܵܐ ܠܫܵܡܘܿܥܵܘ̈ܗܝ : ܘܐܲܝܟܼ ܕܡ̣ܢ ܩܸܢܝܵܢܵܐ ܕܢܲܦܫܹܗ ܙܵܪܲܥ̇ ܝܘܼܠܦܵܢܹܗ ܒܐܸܕܼܢܹ̈ܐ ܕܨܵܝܘܿܬܼܵܘ̈ܗܝ . ܦܵܬܲܚ̇ ܦܘܼܡܹܗ ܒܦܵܪܹܗ̄ܤܝܼܵܐ ܥܲܡ ܒܢܵܘ̈ܗܝ ܪ̈ܘܼܚܵܢܹܐ : ܒܲܕܼܡܘܼܬܼ ܝܲܥܩܘܿܒܼ ܤܵܒܼܵܐ ܠܝܵܘܤܸܦ ܢܲܟܼܦܵܐ . ܘܐܸܢܵܐ ܠܲܡ : ܗܵܐ ܝܸܗ̇ܒܹܿܬܼ ܠܵܟܼ ܡܢܵܬܼܵܐ ܚܕܼܵܐ ܝܲܬܝܼܪܬܵܐ ܥܲܠ ܐܲܚܲܝ̈ܟ : ܕܢܸܤ̇ܒܹܿܬܼ ܡ̣ܢ ܐܝܼܬܼܵܐ ܕܐܵܡܘܿܪ̈ܵܝܹܐ ܒܤܲܝܦܝ ܘܲܒܼܩܸܫܬܿܝ ܀ pb. 10 ܟܠ ܒܲܪܢܵܫܵܐ ܗܵܟܹܝܠ ܕܲܡܟܲܬܿܡܝܼܢ ܕܘܼܒܵܪ̈ܵܘܗܝ : ܚܲܒܿܝܼܒܼܝܼܢ ܥܠܵܘܗܝ ܚܲܝܹ̈ܐ ܕܙܲܒܼܢܵܐ . ܘܲܬܼܪܲܝܵܢܵܐ ܕܹܝܢ ܗܵܢܵܐ : ܐܲܝܢܵܐ ܕܡ̣ܢ ܝܑܼܕܲܥܬܼܵܐ ܚܲܤܝܼܪ . ܘܫܲܦܝܼܪ ܐܸܡ݂ܲܪ ܐ̄ܢܵܫ : ܕܲܡܥܝܼܩܵܐ ܕܸܚܠܲܬܼ ܡܵܘܬܵܐ ܠܓܲܒܼܪܵܐ ܒܸܤܪܵܢܵܐ . ܘܐܲܝܢܵܐ ܕܐܝܼܬܼ ܠܹܗ ܤܵܗܕܘܼܬܼܵܐ ܛܵܒܼܬܼܵܐ ܒܢܲܦܫܹܗ : ܗ̤ܘܝܘܼ ܡܸܬܼܪܲܓܼܪܲܓܼ ܠܹܗ : ܐܲܝܟܼ ܕܲܠܚܲܝܹ̈ܐ ܀ ܠܵܐ ܢܸܬܼܚܫܸܒܼ ܠܵܟܼ ܚܲܟܿܝܼܡܵܐ ܕܲܫܪܵܪܵܐ : ܐܲܝܢܵܐ ܕܲܚܠܵܦ ܚܲܝܹ̈ܐ ܕܙܲܒܼܢܵܐ : ܠܕܸܚܠܬܼܵܐ ܡܫܲܥܒܲܕܼ ܪܸܥܝܵܢܹܗ ܀ ܟܠ ܛܵܒܼ̈ܬܼܵܐ ܘܒܼܝܼ̈ܫܵܬܼܵܐ ܕܨܹܝܕܼ ܦܲܓܼܪܵܐ ܓܵܕܼ̈ܫܵܢ : ܚܸܠܡܹ̈ܐ ܢܸܬܼܚܲܫ̈ܒܵܢ ܠܵܟܼ ܟܠܗܹܝܢ . ܕܠܵܘ ܒܲܠܚܘܿܕܼ ܒܝܲܕܼ ܡܵܘܬܵܐ ܐܝܼܬܼ ܠܵܟܼ ܠܡܸܫܬܪܵܝܘܼ ܡܸܢܗܹܝܢ : ܐܸܠܵܐ ܘܲܟܼܡܵܐ ܙܲܒܼܢ̈ܝܼܢ ܡ̣ܢ ܩܕܼܵܡ ܡܵܘܬܵܐ ܫܵܒܼ̈ܩܵܢ ܠܵܟܼ ܘܲܡܫܲܢ̈ܝܵܢ ܀ ܐܸܢ ܐܝܼܬܼ ܡܸܢܗܹܝܢ ܕܲܡܫܵܘܬܿܦܵܐ ܒܗܹܝܢ ܢܲܦܫܵܟܼ : ܠܗܹܝܢ ܬܸܪܢܸܐ ܕܐܝܼܬܲܝܗܹܝܢ ܩܸܢܝܵܢܵܟܼ ܕܲܠܥܵܠܲܡ : ܕܐܵܦ ܠܥܵܠܡܵܐ ܕܲܥܬܼܝܼܕܼ ܥܲܡܵܟܼ ܐܵܙܵܠ̄ܢ̈ . ܘܐܸܢ ܫܲܦܝܼܪ̈ܵܬܼܵܐ ܐܸܢܹܝܢ : ܚܕܼܝܼ : ܘܐܵܘܕܵܐ ܠܐܲܠܵܗܵܐ ܒܪܸܥܝܵܢܵܟܼ . ܘܐܸܢ ܒܝܼ̈ܫܵܬܼܵܐ ܐܝܼܬܲܝܗܹܝܢ : ܗ̤ܘܲܝܬܿ ܡܲܟܼܪܸܐ ܘܡܸܬܲܬܲܢܲܚ : ܘܲܒܼܥܝܼ ܓܗܵܝܬܼܵܐ ܕܡܸܢܗܹܝܢ : ܥܲܕܼ ܐܝܼܬܲܝܟ ܒܦܲܓܼܪܵܐ . ܟܠ ܛܵܒܼܬܼܵܐ ܕܹܝܢ ܕܡܸܤܬܲܥܪܵܐ ܠܘܵܬܼܵܟܼ ܡܸܬܼܝܲܕܼܥܵܢܵܐܝܼܬܼ ܘܲܒܼܟܸܤܝܵܐ : ܬܸܗܘܸܐ ܚܲܬܿܝܼܬܼܵܐ ܠܵܟܼ : ܕܡܲܥܡܘܿܕܼܝܼܬܼܵܐ ܘܗܲܝܡܵܢܘܼܬܼܵܐ ܗ̤ܘܲܝ̈ ܠܵܟܼ ܡܸܨܥܵܝܵܐ ܠܘܵܬܼܵܗ̇ : ܗܵܢܹ̇ܝܢ ܕܲܒܼܗܹܝܢ ܐܸܬܼܩ̣ܪܝܼܬܿ ܒܝܼܫܘܼܥܡܫܝܼܚܵܐ ܠܲܥܒܼܵܕܹ̈ܐ ܛܵܒܹ̈ܐ . ܕܠܹܗ ܘܠܲܐܒܼܘܼܗܝ ܘܲܠܪܘܼܚܵܐ ܕܩܘܼܕܼܫܵܐ : ܫܘܼܒܼܚܵܐ ܘܐܝܼܩܵܪܵܐ ܘܤܸܓܼܕܬܼܵܐ : ܗܵܫܵܐ ܘܲܒܼܟܼܠܙܒܲܢ ܘܲܠܥܵܠܲܡ ܥܵܠܡܝܼܢ . ܐܵܡܹܝܢ . ܕܹܚܠܲܬܼ ܐܲܠܵܗܵܐ : ܪܹܫܵܐ ܗ̣̄ܝ ܕܲܡܝܲܬܿܪܘܼܬܼܵܐ . ܝܲܠܕܵܐ ܓܹܝܪ ܡܸܬܼܐܲܡܪܵܐ ܕܗܲܝܡܵܢܘܼܬܼܵܐ . ܡܸܙܕܲܪܥܵܐ ܡܲܢ ܒܠܸܒܵܐ : ܟܲܕܼ ܠܪܸܥܝܵܢܵܐ ܐ̄ܢܵܫ : ܐܲܦܬܼܵܐ ܢܸܬܸܠ ܡ̣ܢ ܢܘܼܬܵܦܵܘ̈ܗܝ ܕܥܵܠܡܵܐ : ܕܲܢܤܲܝܸܟܼ ܠܙܵܘܥܵܘ̈ܗܝ ܦܗܲܝ̈ܐ : ܠܓܼܵܘ ܡ̣ܢ ܫܪܲܓܼܪ̈ܵܓܼܝܵܬܼܵܐ ܕܡܲܪ̈ܢܝܵܬܹܗ ܕܬܼܘܼܩܵܢܵܐ ܗܵܘ̇ ܕܲܥܬܼܝܼܕ . ܠܲܤܝܵܡ ܫܲܬܼܐܸܤܬܼܵܗ̇ ܕܲܡܝܲܬܿܪܘܼܬܼܵܐ : ܠܲܝܬܿ ܕܩܲܕܝܼܡ ܒܐܵܪܼ̈ܫܹܐ ܕܝܼܠܵܢܵܝܹ̈ܐ  pb. 2  ܕܝܼܠܵܗ̇ : ܠܗܵܝ̇ ܕܟܲܕܼ ܢܸܩܦܘܿܣ ܝܵܬܲܢ ܒܲܓܼܗܵܝܬܼܵܐ ܕܡ̣ܢ ܤܘܼܥܪ̈ܵܢܹܐ : ܠܘܵܬܼ ܡܸܠܬܼܵܐ ܕܢܘܼܗܪܵܐ ܕܲܬܼܪܝܼܨܘܼܬܼ ܫܒܼܝܼ̈ܠܹܐ ܩܲܕܝܼ̈ܫܹܐ : ܗܵܝ̇ ܕܲܡܚܵܘܝܵܢܝܼܬܼܵܐ ܡ̣ܢ ܡܙܲܡܪܵܢܵܐ ܒܝܲܕܼ ܪܘܼܚܵܐ ܐܸܬܼܟܲܢܝܲܬ̤ ܀ ܠܡܲܚܤܸܢ ܡܸܫܬܿܟܲܚ ܒܲܪܢܵܫܵܐ ܕܲܡܨܸܐ ܡܤܲܝܒܲܪ ܐܝܼܩܵܪܹ̈ܐ : ܐܵܘ ܕܲܠܡܵܐ ܟܠ ܟ̱ܠܹܗ . ܘܗܵܕܹܐ : ܡܸܛܠ ܡܩܲܒܿܠܵܢܘܼܬܼܵܐ ܩܲܠܝܼܠܬܼܵܐ ܕܫܘܼܓܼܢܵܝܹ̈ܐ : ܐܲܝܟܼ ܐ̄ܢܵܫ ܢܹܐܡܲܪ : ܘܐܸܢ ܐܲܝܟܼ ܡܲܠܲܐܟܼܵܐ ܐܝܼܬܼܵܘܗܝ ܒܲܙܢܵܐ ܀ ܪܹܫ ܐܘܼܪܚܵܐ ܕܚܲܝܹ̈ܐ : ܠܡܲܥܢܵܝܘܼ ܗܵܘܢܵܐ ܒܡܸ̈ܠܲܝ ܐܲܠܵܗܵܐ : ܘܕܼܘܼܪܵܫܵܐ ܕܒܲܡܤܲܝܒܪܵܢܘܼܬܼܵܐ . ܫܸܩܝܵܐ ܕܹܝܢ ܕܡ̣ܢ ܬܲܡܵܢ : ܡܥܲܕܲܪ ܠܘܵܬܼ ܓܡܝܼܪܘܼܬܼܵܐ ܕܲܒܼܗܵܕܹܐ . ܗܵܟܲܢܵܐ ܡܲܢ ܘܕܲܫܩܝܼܠܘܼܬܼ ܬܲܪܒܿܝܼܬܼܵܐ ܕܲܠܘܵܬܼ ܫܘܼܡܠܵܝܵܐ ܕܲܒܼܗܵܕܹܐ : ܠܝܲܬܼܝܼܪܘܼܬܼ ܤܘܼܢܩܵܢܵܐ : ܕܲܠܗܵܝ̇ ܐܲܬܼܪܵܐ ܬܸܬܸܠ . ܘܥܘܼܕܼܪܵܐ ܕܡ̣ܢ ܬܲܪ̈ܬܲܝܗܹܝܢ : ܗܵܬܲܚ̇ ܩܲܠܝܼܠܵܐܝܼܬܼ ܠܘܵܬܼ ܡܲܤܲܩܬܼܵܐ ܕܟܼܠܹܗ ܒܸܢܝܵܢܵܐ ܀ ܠܲܝܬܿ ܕܐܸܫܟܲܚ̣ ܡܸܬܼܩܲܪܲܒܼ ܠܘܵܬܼ ܐܲܠܵܗܵܐ : ܐܸܠܵܐ ܐܲܝܢܵܐ ܕܐܸܬܼܪܲܚܲܩ ܡ̣ܢ ܥܵܠܡܵܐ . ܫܘܼܢܵܝܵܐ ܕܹܝܢ : ܠܵܘ ܠܲܚܙܘܼܩܝܵܐ ܕܡ̣ܢ ܦܲܓܼܪܵܐ ܐܵܡܲ̇ܪܢܵܐ : ܐܸܠܵܐ ܕܡ̣ܢ ܨܸܒܼ̈ܘܵܬܹܗ ܀ ܡܝܬܲܪܘܼܬܼܵܐ ܗܵܕܲܐ ܗ̣̄ܝ : ܕܐ̄ܢܵܫ ܒܪܸܥܝܵܢܹܗ ܡ̣ܢ ܥܵܠܡܵܐ ܢܸܗܘܸܐ ܤܦܝܼܩ . ܟܠ ܟܡܵܐ ܕܪܸ̈ܓܼܫܹܐ ܤܵܥ̇ܪܝܼܢ ܨܸܒܼ̈ܘܵܬܼܵܐ : ܠܸܒܵܐ ܕܢܸܫܟܲܬܼ ܡ̣ܢ ܗܲܓܵܓܲܝ̈ܗܹܝܢ : ܠܵܐ ܡܲܨܝܵܐ . ܘܠܵܐ ܚܲܫܹ̈ܐ ܒܵܛ̇ܠܝܼܢ : ܘܠܵܐ ܚܘܼ̈ܫܵܒܹܐ ܒܝܼ̈ܫܹܐ ܤܵܝ̇ܦܝܼܢ : ܒܸܠܥܵܕܼ ܡ̣ܢ ܡܲܕܼܒܿܪܵܐ ܘܚܘܼܪܒܵܐ ܀ ܥܕܲܡܵܐ ܓܹܝܪ ܕܬܸܩܢܸܐ ܢܲܦܫܵܐ ܪܵܘܵܝܘܼܬܼܵܐ ܕܲܒܼܗܲܝܡܵܢܘܼܬܼܵܐ ܕܒܲܐܠܵܗܵܐ : ܒܲܡܩܲܒܿܠܵܢܘܼܬܼܵܐ ܕܲܪܓܸܫܬܼܵܐ ܕܚܲܝ̈ܠܹܝܗ̇ : ܠܵܐ ܡܚܝܼܠܘܼܬܼܵܐ ܕܪܸܓܼܫܹܐ ܡܲܐܤܝܵܐ : ܘܠܵܐ ܒܚܲܝܠܵܐ ܡܸܬܼܡܲܨܝܵܐ ܠܲܡܕܼܵܫ ܠܗܘܼܠܹܗ ܡܸܬܼܚܲܙܝܵܢܝܼܬܼܵܐ : ܕܐܝܼܬܹܝܗ̇ ܤܝܵܓܼܵܐ ܕܗܵܘ̇ ܕܲܠܓܼܵܘ : ܘܠܵܐ ܪܓܼܝܼܫܵܐ ܀  pb. 3  ܡܠܝܼܠܘܼܬܼܵܐ : ܥܸܠܬܼܵܐ ܗ̣̄ܝ ܕܚܹܐܪܘܼܬܼܵܐ . ܘܦܹܐܪܹ̈ܐ ܕܬܲܪ̈ܬܲܝܗܹܝܢ : ܡܸܨܛܲܠܝܵܢܘܼܬܼܵܐ . ܕܒܸܠܥܵܕܼ ܩܲܕܼܡܵܝܬܼܵܐ : ܐܵܦܠܵܐ ܕܬܲܪܬܹܝܢ . ܘܐܲܝܟܵܐ ܕܚܲܤܝܼܪܵܐ ܬܪܲܝܵܢܝܼܬܼܵܐ : ܬܲܡܵܢ ܐܲܝܟܼ ܕܒܲܦܓܼܘܼ̈ܕܹܐ ܐܲܤܝܼܪܵܐ ܬܠܝܼܬܼܵܝܬܼܵܐ ܀ ܐܸܡܲܬܼܝ ܕܛܲܝܒܿܘܼܬܼܵܐ ܬܸܤܓܸܐ ܒܒܲܪܢܵܫܵܐ : ܗܵܝܕܹܝܢ ܒܪܸܚ̱ܡܬܼܵܐ ܕܙܲܕܝܼܩܘܼܬܼܵܐ : ܕܸܚܠܬܼܵܐ ܕܡܵܘܬܵܐ : ܬܸܬܼܒܿܤܸܐ . ܘܥܸܠ̈ܠܵܬܼܵܐ ܤܲܓܿܝܼ̈ܐܵܬܼܵܐ ܡܸܫܟܲܚ ܒܢܲܦܫܹܗ : ܕܲܒܼܘܵܠܝܼܬܼܵܐ ܐܝܼܬܹܝܗ̇ ܕܲܚܠܵܦ ܕܸܚܠܲܬܼ ܐܲܠܵܗܵܐ : ܐ̄ܢܵܫ ܐܘܼ̈ܠܨܵܢܹܐ ܢܸܤܒܿܘܿܠ . ܘܐܲܝܠܹܝܢ ܕܡܲܟܿܝܵܢ̈ܝܬܼܵܐ ܡܸܬܼܪ̈ܲܢܝܵܢ ܕܦܲܓܼܪܵܐ ܟܹܐܡܲܬܼ : ܘܲܥܪܝܼܨܵܐܝܼܬܼ ܕܢܸܤܡ̈ܟܼܵܢ ܠܘܵܬܼ ܟܝܵܢܵܐ : ܘܲܠܡܲܚܵܫܘܼ ܢܸܩܦܵܐܝܼܬܼ ܤܝܼ̈ܡܵܢ : ܐܲܝܟܼ ܠܵܐ ܡܸܕܸܡ ܒܦܸܚܡܵܐ ܕܗܵܘ̇ ܡܵܐ ܕܡܸܤܬܲܟܸܐ : ܡ̣ܢ ܟܲܕܼܘܼ ܒܥܲܝܢܵܘ̈ܗܝ ܚܫܝܼ̈ܒܼܵܢ . ܘܲܕܼܠܵܐ ܡܲܨܝܵܐ ܒܸܠܥܵܕܼ ܡ̣ܢ ܫܩܝܼܠܘܼܬܼ ܢܸܤܝܵܢܵܐ ܕܚܲܫܹ̈ܐ ܢܸܕܥܝܼܘܗܝ ܠܲܫܪܵܪܵܐ : ܦܝܵܤܵܐ ܕܥܲܠ ܗܵܕܹܐ ܡܸܢܹܗ ܡ̣ܢ ܪܸܥܝܵܢܵܐ : ܚܲܬܝܼܬܼܵܐܝܼܬܼ ܡܸܫܟܲܚ . ܘܕܲܒܼܛܝܼܠܘܼܬܼܵܐ ܤܲܓܿܝܼܐܬܼܵܐ ܐܝܼܬܼ ܠܹܗ ܠܐܲܠܵܗܵܐ ܥܲܠ ܒܲܪܢܵܫܵܐ : ܘܲܕܼܠܵܐ ܒܫܸܓܼܡܵܐ ܫܒܼܝܼܩ . ܘܝܲܬܿܝܼܪܵܐܝܼܬܼ ܢܲܦܝܼ̈ܩܲܝ ܒܲܒܼܥܵܬܹܗ : ܘܲܛܥܝܼ݁ܢܲܝ ܚܲܫܵܐ ܕܡܸܛܠܵܬܹܗ : ܐܲܝܟܼ ܕܲܒܼܨܒܼܥܵܐ ܚܵܙܹ̇ܝܢ ܢܲܗܝܼܪܵܐܝܼܬܼ . ܡܵܐ ܕܹܝܢ ܕܚܲܤܝܼܪܘܼܬܼ ܗܲܝܡܵܢܘܼܬܼܵܐ ܒܠܸܒܲܢ ܬܸܬ̱ܢܨܒܼ : ܗܵܝܕܹܝܢ ܒܕܲܠܩܘܼܒܼܠܵܝܘܼܬܼܵܐ ܡܸܫܬܲܟܼ̈ܚܵܢ ܟܠܗܹܝܢ . ܠܵܘ ܡܸܛܠ ܒܘܼܚܵܢܵܐ : ܘܲܕܼܗܵܝ̇ ܕܢܸܬܿܬܿܟܸܠ ܥܲܠ ܐܲܠܵܗܵܐ ܠܵܘ ܒܟܼܠܥܸܕܵܢ ܠܲܡ ܡܲܨܠܚܵܐ : ܘܲܕܼܠܵܘ ܗܵܟܲܢܵܐ ܒܛܝܼܠ ܠܹܗ ܠܲܐܠܵܗܵܐ ܥܠܲܝܟ ܠܲܡ ܐܲܝܟܼ ܕܡܸܬܼܪܲܢܝܵܐ : ܤܒܼܝܼܤܵܐܝܼܬܼ ܡܸܬܼܪ̈ܲܡܙܵܢ ܡ̣ܢ ܗܵܠܹܝܢ ܕܟܲܡܝܼܢܝܼܢ ܘܲܒܼܥܲܡܛܵܢܵܐ ܫܵܕܹܝܢ ܓܹܐܪ̈ܲܝܗܘܿܢ ܀ ܪܹܫ ܚܲܝܵܘ̈ܗܝ ܫܲܪܝܼܪܹ̈ܐ ܕܒܲܪܢܵܫܵܐ : ܕܸܚܠܲܬܼ ܐܲܠܵܗܵܐ . ܘܗܵܕܹܐ ܥܲܡ ܦܸܗܝܵܐ ܕܨܸܒܼ̈ܘܵܬܼܵܐ ܕܲܬܼܟܲܬܲܪ ܒܢܲܦܫܵܐ : ܠܵܐ ܡܸܬܿܛܦܝܼܤܵܐ . ܡܸܬܼܦܲܠܗܲܕܼ  pb. 4  ܓܹܝܪ ܠܸܒܵܐ : ܒܝܲܕܼ ܬܸܫܡܸܫܬܼܵܐ ܕܪܸ̈ܓܼܫܹܐ : ܡ̣ܢ ܗܲܢܝܼܐܘܼܬܼܵܐ ܕܒܲܐܠܵܗܵܐ ܀ ܐܲܤܝܼܪܝܼܢ ܐܸܢܘܿܢ ܙܵܘ̈ܥܹܐ ܕܲܠܓܼܵܘ ܒܡܲܪܓܿܫܵܢܘܼܬܼܗܘܿܢ : ܒܝܲܕܼ ܪܸ̈ܓܼܫܹܐ ܡܫܲܡܫܵܢܲܝ̈ܗܘܿܢ ܀ ܦܠܝܼܓܼܘܼܬܼܵܐ ܕܠܸܒܵܐ : ܡܲܥܠܵܐ ܥܲܠ ܢܲܦܫܵܐ ܕܸܚܠܬܼܵܐ . ܗܲܝܡܵܢܘܼܬܼܵܐ ܕܹܝܢ : ܐܵܦ ܒܲܦܤܵܩܵܐ ܕܗܲܕܵܡܹ̈ܐ : ܡܸܫܟܿܚܵܐ ܕܲܬܼܓܲܒܲܪ ܬܲܪܥܝܼܬܼܵܐ . ܟܡܵܐ ܕܪܸܚܡܲܬܼ ܦܲܓܼܪܵܐ ܚܲܤܝܼܢܵܐ ܒܵܟܼ : ܕܬܸܗܘܸܐ ܠܒܼܝܼܒܼܵܐ ܘܠܵܐ ܕܲܚܘܼܠܬܼܵܢܵܐ ܠܵܐ ܡܸܫܟܲܚ ܐܲܢ̄ܬܿ : ܡܸܛܠ ܤܲܩܘܼ̈ܒܼܠܹܐ ܤܲܓܿܝܼ̈ܐܹܐ : ܕܐܲܡܝܼܢܝܼܢ ܒܘܲܥܕܵܐ ܕܗܵܘ̇ ܕܐܸܬܼܪܚܸܡ ܀ ܐܲܝܢܵܐ ܕܠܐܝܼܩܵܪܵܐ ܢܩܸܐ : ܠܵܐ ܡܸܫܟܚܵܐ ܕܢܸܚܤܪ̈ܵܢ ܠܹܗ ܥܸܠ̈ܠܵܬܼܵܐ ܕܥܵܩ̈ܵܬܼܵܐ ܀ ܠܲܝܬܿ ܒܲܪܢܵܫܵܐ : ܕܥܲܡ ܫܘܼܚܠܵܦܵܐ ܕܨܸܒܼ̈ܘܵܬܼܵܐ : ܠܵܐ ܩܵܢܹ̇ܐ ܪܸܥܝܵܢܹܗ ܫܘܼܚܠܵܦܵܐ ܠܐܲܝܢܵܐ ܕܗ̤ܘ ܓܲܒܵܐ ܥܲܡ ܦܸܚܡܗܹܝܢ ܀ ܐܸܢ ܡܲܢ ܪܓܸܫܬܼܵܐ ܬܪܲܝܵܢܝܼܬܼܵܐ ܐܝܼܬܹܝܗ̇ ܕܪܸ̈ܓܼܫܹܐ : ܗܵܝ̇ ܕܡܸܢܵܗ̇ ܪܸܓܿܬܼܵܐ ܡܟܼܵܢܵܐ ܠܡܸܬܼܝܼܠܵܕܼܘܼ : ܐܲܝܟܼ ܡܸܠܬܼܵܐ ܕܐܹܘܲܓܼܪܝܼܣ : ܢܸܫܠܘܿܢ ܡܵܕܹܝܢ ܐܲܝܠܹܝܢ ܕܥܲܡ ܦܘܼܪ̈ܬܵܟܹܐ : ܕܲܒܼܫܲܝܢܵܐ ܪܸܥܝܵܢܵܐ ܢܸܛܪܘܼܢ ܡܸܫܬܵܘܕܹܝܢ ܀ ܢܲܟܦܵܐ ܗܵܢܵܘ : ܐܲܝܢܵܐ ܕܠܵܘ ܒܢܝܼܫܵܐ ܕܬܲܟܼܬܘܼܫܵܐ ܟܠܹܝܢ ܡ̣ܢ ܘܲܥܕܹܗ ܙܵܘ̈ܥܹܐ ܤܢܲܝ̈ܵܐ : ܐܸܠܵܐ ܕܗ̤ܘ ܫܪܵܪܵܐ ܕܠܸܒܹܗ ܡܢܲܟܸܿܦ ܚܵܘܪܵܐ ܕܪܸܥܝܵܢܹܗ : ܕܠܵܐ ܢܲܩܸܬܼ ܒܚܘܼ̈ܫܵܒܹܐ ܙܲܠܝܼ̈ܠܹܐ ܡܲܪܵܚܵܐܝܼܬܼ . ܘܟܲܕܼ ܚܲܤܝܘܼܬܼܵܐ ܕܬܹܐܪܬܹܗ : ܡܸܤܬܲܗܕܵܐ ܡ̣ܢ ܚܵܘܪܵܐ ܕܒܼܵܒܼ̈ܬܹܗ ܕܲܢܛܝܼܪ̈ܵܢ ܡܗܲܝܡܢܵܐܝܼܬܼ : ܟܘܼܚܵܕܼܵܐ ܐܲܝܟܼ ܐܲܦܲܝ̈ ܬܲܪܥܵܐ ܬܠܸܐ ܒܐܲܬܼܪܵܐ ܟܲܤܝܵܐ ܕܚܘܼܫܵܒܼܵܘ̈ܗܝ . ܕܐܲܝܟܼ ܒܬܼܘܼܠܬܼܵܐ ܡܢܲܟܲܦܬܼܵܐ : ܬܸܗܘܸܐ ܢܛܝܼܪܵܐ ܕܲܟܼܝܘܼܬܼܵܗ̇ ܡܗܲܝܡܢܵܐܝܼܬܼ ܠܲܡܫܝܼܚܵܐ ܀ ܠܲܝܬ ܡܸܕܸܡ ܕܗܵܟܲܢܵܐ ܤܵܦܹ̇ܩ ܠܲܡܫܲܢܵܝܘܼ ܥܝܵܕܹ̈ܐ ܙܠܝܼ̈ܠܹܐ ܡ̣ܢ ܢܲܦܫܵܐ : ܘܲܠܡܸܬܼܟܲܣ ܠܥܘܼܗܕܵܢܹ̈ܐ ܡܙܝܼܥܵܢܹ̈ܐ ܡܩܝܼ̈ܡܲܝ ܫܲܠܗܸܒܼ̈ܝܵܬܼܵܐ ܫܓܼܝܼ̈ܫܬܼܵܐ ܒܓܼܘܼܫܡܵܐ : ܐܲܝܟܼ ܒܲܠܝܼܥܘܼܬܼܵܐ ܕܲܒܼܪܸܚܡܲܬܼ ܝܘܼܠܦܵܢܵܐ : ܘܗܸܦܝܵܐ ܕܒܼܵܬܲܪ ܥܘܼܩܵܪܹ̈ܐ ܕܤܘܼܟܵܠܲܝ̈ܗܘܿܢ  pb. 5  ܕܦܸܬܼܓܼܵܡܹ̈ܐ ܕܲܟܼܬܼܵܒܹ̈ܐ ܀ ܐܸܡܲܬܼܝ ܕܹܝܢ ܕܙܵܘܥܹ̈ܐ ܢܸܥܡܕܼܘܼܢ ܒܗܲܢܝܼܐܘܼܬܼܵܐ ܒܵܬܲܪ ܚܸܟܼܡܬܼܵܐ ܕܐܲܤܝܼܢܵܐ ܒܡܸܠܹ̈ܐ : ܒܝܲܕܼ ܚܲܝܠܵܐ ܕܡܵܬܹ̇ܩ ܒܘܼܝܵܢܵܐ ܡ̣ܢ ܬܲܡܵܢ : ܟܠ ܫܵܒܹ̇ܩ ܒܸܤܬܲܪ ܓܘܼܫܡܹܗ . ܟܲܕܼ ܛܵܥܹ̇ܐ ܠܬܹܒܹܝܠ ܘܲܠܟܼܠ ܕܒܼܵܗ̇ : ܘܲܠܟܼܠܗܘܿܢ ܥܘܼ̈ܗܕܵܢܹܐ ܡܩܝܼ̈ܡܲܝ ܨܲܠܡܹ̈ܐ ܕܲܓܼܫܝܼܡܘܼܬܼ ܥܵܠܡܵܐ ܥܵܛܹ̇ܐ ܡ̣ܢ ܢܲܦܫܵܐ . ܘܡ̣ܢ ܚܫܲܝܬܼܵܐ ܟܡܵܐ ܙܲܒܼܢ̈ܝܼܢ ܕܚܘܼ̈ܫܵܒܹܐ ܕܲܥܝܵܕܵܐ : ܤܘܼܥܪ̈ܵܢܵܘ̈ܗܝ ܕܲܟܼܝܵܢܵܐ : ܒܬܸܡܗܵܐ ܘܗ̤ܝ ܢܲܦܫܵܐ ܒܪܸܢܝܵܗ̇ ܦܵܝ̇ܫܵܐ : ܒܚܲܕܼ̈ܬܼܵܬܼܵܐ ܕܦܵܓܼ̈ܥܵܢ ܒܵܗ̇ ܡ̣ܢ ܝܲܡܵܐ ܕܐ̄ܪ̈ܵܙܲܝܗܘܿܢ ܀ ܘܐܵܦܸܢ ܒܡܵܘ̈ܗܝ ܥܸܠܵܝܹ̈ܐ ܢܸܗܘܸܐ ܛܵܐܹ̇ܦ ܪܸܥܝܵܢܵܐ : ܟܲܕܼ ܠܵܐ ܢܸܫܟܲܚ ܠܘܵܬܼ ܗܵܢܵܐ ܟ̱ܠܹܗ ܥܘܼܡܩܵܐ ܢܥܲܡܸܩ ܙܵܘܥܵܘ̈ܗܝ : ܠܡܸܚܙܵܐ ܠܟܼܠܗܘܿܢ ܓܲܙܹ̈ܐ ܕܒܲܬܼܗܘܿܡܵܘ̈ܗܝ . ܤܵܦܹ̇ܩ ܗ̄ܘ̣ ܗܸܪܓܵܐ ܒܪܸܚܡܬܹܗ ܦܵܟܲ̇ܪ ܠܚܘܼ̈ܫܵܒܹܐ ܚܲܝܠܬܼܵܢܵܐܝܼܬܼ ܒܝܲܕܼ ܚܘܼ̈ܫܵܒܹܐ ܕܬܲܗܪܵܐ : ܕܢܸܗܘܘܿܢ ܟܠܹܝܢ ܡ̣ܢ ܪܸܢܝܵܐ ܘܪܲܗܛܵܐ ܕܲܠܘܵܬܼ ܟܝܵܢܹܗ ܕܓܼܘܼܫܡܵܐ : ܐܲܝܟܲܢܵܐ ܕܐܸܡ݂ܲܪ ܐ̄ܢܵܫ ܡ̣ܢ ܠܒܼܝܼ̈ܫܲܝ ܐܲܠܵܗܵܐ ܀ ܡܸܛܠ ܓܹܝܪ ܕܲܪܦܸܐ ܗ̣̄ܘ ܠܸܒܵܐ : ܐܵܡܲ݁ܪ : ܠܵܐ ܡܸܫܟܲܚ ܕܲܢܤܲܝܒܲܪ ܒܝܼ̈ܫܵܬܼܵܐ ܕܦܵܓܼ̈ܥܵܢ ܒܹܗ ܡ̣ܢ ܠܒܲܪ : ܘܲܩܪܵܒܼܵܐ ܕܡ̣ܢ ܠܵܓܼܵܘ . ܘܝܵܕܼܥܝܼܬܘܿܢ ܠܲܡ : ܕܝܲܩܝܼܪ ܗ̄ܘ̣ ܚܘܼܒܼܵܐ ܒܝܼܫܵܐ ܕܦܲܓܼܪܵܐ . ܘܐܸܢ ܗ̤ܘ ܕܠܸܒܵܐ ܒܝܘܼܠܦܵܢܵܐ ܠܵܐ ܢܸܬܼܥܢܸܐ : ܠܵܐ ܡܸܫܟܿܚܵܐ ܕܲܢܤܲܝܒܲ ܫܓܼܘܼܫܝܵܐ ܕܲܗܡܵܤܹܗ ܕܦܲܓܼܪܵܐ . ܐܲܝܟܼ ܝܲܩܝܼܪܘܼܬܹܗ ܓܹܝܪ ܕܡܲܬܼܩܵܠܵܐ ܠܚܲܪܝܼܦܘܼܬܼ ܢܸܙܠܵܐ ܕܡܲܤܲܐܬܼܵܐ ܠܘܼܩܒܲܠ ܫܓܼܘܼܫܚܵܐ ܕܡܲܫ̈ܒܹܐ : ܗܵܟܲܢܵܐ ܟܘܼܚܵܕܵܐ ܘܕܸܚܠܬܼܵܐ ܠܡܸܨܛܲܠܝܵܢܘܼܬܹܗ ܕܪܸܥܝܵܢܵܐ . ܘܗܵܘ̇ ܡܵܐ ܕܦܸܚܡܵܐ ܕܚܲܤܝܼܪܘܼܬܼܵܐ ܬܲܡܵܢ : ܗ̤ܘ ܟܲܕܼ ܗ̤ܘ ܝܲܬܝܼܪܘܼܬܼ ܡܫܲܠܛܘܼܬܼܵܗ̇ ܕܚܹܐܪܘܼܬܼܵܐ ܒܗܵܕܹܐ .  pb. 6  ܟܡܵܐ ܕܬܲܡܵܢ ܬܵܘܤܲܦܬܼܵܐ ܒܚܲܤܝܼܪܘܼܬܼܵܐ : ܗܵܟܲܢܵܐ ܘܥܸܠܬܼܵܐ ܠܲܕܼܠܝܼܠܘܼܬܼ ܙܲܠܝܼܠܘܼܬܼܗܹܝܢ ܕܟܲܦܹ̈ܐ ܒܠܵܐ ܩܵܘܡܵܐ . ܘܗܵܪܟܵܐ ܟܡܵܐ ܕܚܹܐܪܘܼܬܼܵܐ ܒܝܲܕܼ ܡܸܬܿܬܿܪܝܼܡܵܢܘܼܬܼܵܐ ܕܕܸܚܠܬܼܵܐ ܡ̣ܢ ܢܲܦܫܵܐ : ܗܵܟܲܢܵܐ ܡܲܤܲܐܬܹܗ ܕܪܸܥܝܵܢܵܐ ܠܟܼܠ ܓܲܒܿ ܙܵܐ̇ܠܵܐ ܚܲܪܝܼܦܵܐܝܼܬܼ . ܡܵܕܹܝܢ ܡܸܬܿܬܿܙܝܼܥܵܢܘܼܬܼܵܐ : ܬܪܲܝܵܢܘܼܬܼܵܐ ܗ̣̄ܝ ܕܚܹܐܪܘܼܬܼܵܐ . ܘܫܘܼ̈ܓܼܢܵܝܹܐ ܪܸ̈ܥܝܵܢܵܝܹܐ : ܬܪ̈ܲܝܵܢܹܐ ܒܵܬܲܪ ܡܸܨܛܲܠܝܵܢܘܼܬܼܵܐ ܀ ܐܸܬܼܚܲܟܲܡ ܠܲܡܤܵܡ ܫܲܬܼܐܸܤܬܼܵܐ ܠܡܲܪܕܝܼܬܼܵܟܼ ܒܐܘܼܪܚܵܐ ܕܐܲܠܵܗܵܐ : ܘܲܒܼܝܵܘ̈ܬܼܵܐ ܙܥܘܿܪܹ̈ܐ ܡܩܝܼܡܵܐ ܠܵܟܼ ܥܲܠ ܬܲܪܥܵܐ ܕܡܲܠܟܘܼܬܼܵܐ : ܕܠܵܐ ܟܪܘܼܟܼܝܵܐ ܕܐܘܼܪܚܵܐ ܀ ܠܵܐ ܬܘܚܼܪ ܐܲܝܟܼ ܕܲܒܼܛܲܟܼܤܵܐ ܕܲܪ̈ܕܝܵܐ ܕܡܲܠܦܵܢܹ̈ܐ : ܒܡܸܠܹ̈ܐ ܕܡ̣ܢ ܒܘܼܚܵܢܵܐ ܤܝܼ̈ܡܵܢ ܠܬܲܪܒܿܝܼܬܼܵܐ ܕܕܼܘܼܒܵܪ̈ܲܝܟ : ܕܬܹܐܪܲܒܼ ܢܲܦܫܵܟܼ ܒܪܲܒܿܘܼܬܼ ܤܘܼ̈ܟܵܠܹܐ ܕܲܒܼܗܘܿܢ . ܦܪܘܿܫ ܢܝܼܫܵܐ ܕܡܸܠܬܼܵܐ ܒܟܼܠ ܫܲܪ̈ܒܿܝܼܢ ܕܲܒܼܗܘܿܢ ܬܹܦܓܲܥ ܒܲܟܼܬܼܝܼ̈ܒܼܵܬܼܵܐ : ܕܲܬܼܥܲܡܸܩ ܢܲܦܫܵܟܼ ܠܡܸܫܟܲܢ ܠܘܵܬܼ ܝܲܪܼ̈ܥܵܬܼܵܐ ܪܵܘܪ̈ܒܼܵܬܼܵܐ ܕܐܝܼܬܼ ܒܲܤܝܵܡܵܐ ܕܐ̄ܢܵܫܵܐ ܢܲܗܝܼܪܹ̈ܐ ܀ ܐܲܝܠܹܝܢ ܕܲܒܼܕܼܘܼܒܼܵܪ̈ܲܝܗܘܿܢ ܡ̣ܢ ܛܲܝܒܿܘܼܬܼܵܐ ܡܸܬܼܗܲܕܹܝܢ ܠܡܸܬܼܢܲܗܵܪܘܼ : ܒܲܕܼܡܘܼܬܼ ܙܲܠܝܼܩܵܐ ܡܸܕܸܡ ܡܸܬܼܝܲܕܼܥܵܢܵܐ ܡܲܪܓܫܝܼܢ ܐܲܡܝܼܢܵܐܝܼܬܼ ܕܪܵܕܹܐ ܒܲܝܢܵܬܼ ܦܸܬܼܓܼܵܡܹ̈ܐ . ܘܗ̤ܘ ܦܵܪܹܫ ܩܕܼܵܡ ܪܸܥܝܵܢܵܐ ܡܲܡܠܠܵܐ ܫܚܘܼܡܵܐ : ܡ̣ܢ ܫܲܪ̈ܒܹܐ ܕܐܲܡܝܼܪܝܼܢ ܒܪܲܒܿܘܼܬܼ ܪܸܥܝܵܢܵܐ ܠܦܘܼܬܵܚܵܐ ܢܲܦܫܵܢܵܝܵܐ ܀ ܒܲܪܢܵܫܵܐ ܕܲܫܚܝܼܡܵܐܝܼܬܼ ܩܵܪܹܐ ܒܦܸܬܼܓܼܵܡܹ̈ܐ ܪܵܘܪ̈ܒܹܐ : ܐܵܦ ܠܸܒܹܗ ܡܸܫܐܲܚܲܡ ܘܫܵܬܲܚܲܡ ܘܫܵܗܹ̇ܐ ܡ̣ܢ ܚܲܝܠܵܐ ܩܲܕܝܼܫܵܐ : ܗܵܘ̇ ܕܝܵܗܹ̇ܒܼ ܠܠܸܒܵܐ ܛܥܵܡܬܼܵܐ ܚܠܝܼܬܼܵܐ ܒܤܘܼ̈ܟܵܠܹܐ  pb. 7  ܕܡܲܬܼܡܗܝܼܢ ܢܲܦܫܵܐ . ܟܠ ܡܸܕܼܡ : ܠܘܵܬܼ ܐ̄ܚܝܵܢܹܗ ܡܥܵܕܼ ܪܵܗܹ̇ܛ . ܘܢܲܦܫܵܐ ܕܐܝܼܬܼ ܒܵܗ̇ ܡܢܵܬܼܵܐ ܡ̣ܢ ܪܘܼܚܵܐ : ܡܵܐ ܕܫܵܡ̇ܥܵܐ ܡܸܕܹܡ ܕܲܛܡܝܼܪ ܒܹܗ ܚܲܝܠܵܐ ܪܘܼܚܵܢܵܐ : ܒܫܘܼܠܗܵܒܼܵܐ ܢܵܬܼ̇ܦܵܐ ܠܬܲܫܥܝܼܬܹܗ : ܐܵܦܸܢ ܠܵܘ ܠܟܼܠܢܵܫ ܡܥܝܼܪ ܠܬܲܗܪܵܐ : ܫܲܪܒܵܐ ܕܐܲܡܝܼܪ ܪܘܼܚܵܢܵܐܝܼܬܼ : ܘܲܛܡܝܼܪ ܒܹܗ ܚܲܝܠܵܐ ܪܲܒܵܐ ܀ ܡܸܠܬܼܵܐ ܕܥܲܠ ܡܝܲܬܿܪܘܼܬܼܵܐ : ܠܸܒܵܐ ܒܵܥ̇ܝܵܐ ܕܲܡܤܲܪܲܩ ܡ̣ܢ ܐܲܪܥܵܐ ܘܥܸܢܝܵܢܹ̈ܝܗ̇ ܀ ܒܲܪܢܵܫܵܐ ܕܲܥܡܝܼܠ ܪܸܥܝܵܢܹܗ ܒܨܸܦܬܼܵܐ ܕܥܵܒܼܘܿܪ̈ܝܵܬܼܵܐ : ܫܲܪ̈ܒܹܐ ܕܥܲܠ ܡܝܲܬܿܪܘܼܬܼܵܐ ܠܵܐ ܡܥܝܼܪܝܼܢ ܡܲܚܫܲܒܼܬܹܗ : ܠܘܵܬܼ ܪܸܚܡܲܬܼ ܒܥܵܬܼܵܐ ܕܩܸܢܝܵܢܵܗ̇ ܀ ܩܲܕܝܼܡ ܐܲܝܟܼ ܕܒܲܗܘܵܝܵܐ ܫܪܵܝܵܐ ܕܡ̣ܢ ܗܘܼ̈ܠܹܐ : ܠܐܲܤܘܼܪܹ̈ܐ ܕܒܲܐܠܵܗܵܐ . ܘܐܵܦܸܢ ܐܲܝܟܼ ܕܲܒܼܦܘܼܪ̈ܢܵܤܹܐ ܛܲܝܒܿܘܼ̈ܬܼܵܢܵܝܹܐ ܒܚܲܕܼܚ̈ܕܼܵܢܹܐ ܐܝܼܬܼ ܐܸܡܲܬܼܝ ܕܩܵܕܹܡ ܗܵܢܵܐ ܠܗܵܘ̇ : ܐܲܝܟܼ ܕܲܬܼܚܲܦܸܐ ܪܸܚܡܬܼܵܐ ܠܪܸܚܡܬܼܵܐ . ܒܛܲܟܼܤܵܐ ܕܹܝܢ ܕܲܥܝܵܕܼܵܐ ܕܲܡܕܲܒܿܪܵܢܘܼܬܼܵܐ : ܐ̄ܚܪܵܢܝܵܐܝܼܬܼ ܐܝܼܬܹܝܗ̇ ܒܤܸܕܼܪܵܐ ܕܓܼܵܘܵܐ . ܐܲܢ̄ܬܿ ܕܹܝܢ : ܛܲܟܼܤܵܐ ܓܵܘܢܵܝܵܐ ܛܲܪ . ܐܸܢ ܩܵܕܼܡܵܐ ܠܵܟܼ ܛܲܝܒܿܘܼܬܼܵܐ : ܕܝܼܠܵܗ̇ ܐܝܼܬܹܝܗ̇ . ܘܐܸܢ ܠܵܐ : ܒܐܘܼܪܚܵܐ ܕܟܼܠܢܵܫ ܪܵܕܹܐ ܒܝܘܼܒܵܠܵܐ : ܤܲܩ ܠܘܵܬܼ ܡܲܤܲܩܬܼܵܐ ܕܡܲܓܼܕܠܵܐ ܪܘܼܚܵܢܵܝܵܐ ܀ ܟܠܡܸܕܸܡ ܕܲܒܼܬܹܐܘܿܪܝܼܵܐ ܡܸܬܼܦܠܲܚ ܘܡܸܫܬܲܡܠܸܐ ܦܘܼܩܕܵܢܵܐ ܡܸܛܠܵܬܹܗ : ܐܵܦ ܗ̤ܘ ܠܵܐ ܡܸܬܼܚܲܙܝܵܢܵܐ ܗ̄ܘ̣ ܟ̱ܠܹܗ ܠܗܲܝ̈ܢܹܐ ܕܒܸܤܪܵܐ . ܘܟܼܠ ܕܲܒܼܤܵܥܘܿܪܘܼܬܼܵܐ : ܟ̱ܠܹܗ ܡܪܲܟܿܒܼܵܐ ܐܝܼܬܼܵܘܗܝ . ܕܚܲܕܼ ܗ̄ܘ̣ ܒܲܠܚܘܿܕܼ ܦܘܼܩܕܵܢܵܐ : ܕܡܸܛܠܵܬܹܗ ܤܢܝܼܩ ܥܲܠ ܬܲܪ̈ܬܲܝܗܹܝܢ . ܗܵܢܵܘ ܕܹܝܢ : ܘܥܲܠ ܬܹܐܘܿܪܝܼܵܐ : ܘܥܲܠ ܦܘܼܠܚܵܢܵܐ . ܡܸܛܠ ܕܲܡܓܲܫܡܘܼܬܼܵܐ ܘܠܵܐ ܡܓܲܫܡܘܼܬܼܵܐ ܘܲܡܠܲܚܡܘܼܬܼܵܐ ܕܬܲܪ̈ܬܲܝܗܹܝܢ : ܗ̤ܘܝܘܼ ܡ̣ܢ ܟܠ .  pb. 8  ܡܸܛܠ ܗܵܢܵܐ : ܘܗܵܘ̇ ܕܡܸܛܠܵܬܹܗ : ܥܦܝܼܦܵܐܝܼܬܼ ܡܸܤܬܲܟܲܠ ܡܲܕܥܵܐ ܢܲܗܝܼܪܵܐ : ܐܲܝܟܼ ܕܩܲܕܸܡ̣ ܐܸܬܼܦܲܩܲܕܼ ܒܝܲܕܼ ܛܘܼܒܼܵܢܵܐ ܡܘܼܫܹܐ . ܘܗܵܝ̇ ܕܲܦܫܝܼܛܬܼܵܐ ܗ̣̄ܝ ܡܸܤܬܲܟܿܠܵܐ : ܘܗܵܝ̇ ܕܲܥܦܝܼܦܘܼܬܼܵܐ ܀ ܕܩܲܕܝܼܡܘܼܬܼ ܗܘܵܝܵܐ ܡ̇ܢ ܕܡܸܕܸܡ ܥܕܼܝܼܠܵܐܝܼܬܼ : ܠܵܘ ܪܓܸܫܬܹܗ ܕܥܘܼܗܕܵܢܵܐ ܡܲܥܒܿܪܝܼܢ : ܥܲܡ̈ܠܹܐ ܕܠܲܕܼܟܲܝ̈ܐ ܡܸܬܼܝܲܨܦܝܼܢ . ܐܸܠܵܐ ܚܲܫܝܼܫܘܼܬܼ ܥܘܼܗܪܵܢܹܗ ܡ̣ܢ ܪܸܥܝܵܢܵܐ ܢܵܤܒܿܝܼܢ : ܕܲܡܝܲܬܿܪܵܐܝܼܬܼ ܬܸܗܘܸܐ ܗܵܝ̇ ܕܡ̣ܢ ܟܲܕܼܘܼ ܫܲܡܫܲܬ̤ ܡܲܥܒܲܪܬܵܐ ܕܲܒܼܪܸܥܝܵܢܵܐ ܀ ܥܵܠܒܵܐ ܗ̣̄ܝ ܝܲܥܢܘܼܬܼܵܗ̇ ܕܢܲܦܫܵܐ ܒܩܸܢܝܵܢܵܐ ܕܲܡܝܲܬܿܪܘܼܬܼܵܐ : ܠܲܡܢܵܬܼ ܪܸܓܼܬܼܵܐ ܕܒܲܪ ܙܵܘܓܵܗ̇ ܒܲܕܼܡܸܬܼܚܲܙ̈ܝܵܢ ܀ ܠܟܼܠܡܸܕܸܡ : ܡܫܘܼܚܵܬܼܵܐ ܡܨܲܒܿܬܼܵܐ . ܒܸܠܥܵܕܹܝܗ̇ ܕܹܝܢ ܘܐܵܦ ܐܲܝܠܹܝܢ ܕܲܠܥܘܼܕܼܪܵܢܵܐ ܡܚܝܼܪ̈ܲܢ : ܠܘܵܬܼ ܤܘܼܓܿܦܵܢܵܐ ܕܢܲܗ̈ܦܟܼܵܢ ܚܫܲܚܬܼܵܐ ܕܡܸܢܗܹܝܢ ܟܵܠܝܼܬܼܵܐ : ܘܠܵܐ ܡܸܕܸܡ ܀ ܨܵܒܹ̇ܐ ܐܲܢ̄ܬܿ ܕܬܸܫܬܵܘܬܲܦ ܠܐܵܠܵܗܵܐ ܒܡܲܕܥܵܟܼ : ܒܲܫܩܝܼܠܘܼܬܼ ܡܲܪܓܫܵܢܘܼܬܼܵܐ ܕܗܵܝ̇ ܗܲܢܝܼܐܘܼܬܼܵܐ ܠܵܐ ܡܫܲܥܒܿܕܲܬܼ ܠܪܸ̈ܓܼܫܹܐ : ܠܲܡܪܲܚܡܵܢܘܼܬܼܵܐ ܩܲܦ . ܒܡܸܕܸܡ ܓܹܝܪ ܕܠܹܗ ܗ̄ܘ̣ ܡܲܤܒܲܗ : ܟܲܕܼ ܢܸܫܬܿܟܲܚ ܠܓܼܵܘ ܡܸܬܵܟܼ : ܡܸܬܿܬܿܨܝܼܪ ܒܹܗ ܗܵܘ̇ ܫܘܼܦܪܵܐ ܩܲܕܝܼܫܵܐ . ܟ̱ܠܵܢܵܝܘܼܬܼܵܐ ܕܤܘܼܥܪ̈ܵܢܹܐ ܕܲܡܪܲܚܡܵܢܘܼܬܼܵܐ : ܕܠܵܐ ܡܸܕܸܡ ܙܲܒܼܢܵܐ ܕܒܼܡܨܲܥܬܼܵܐ : ܠܲܚܕܼܵܢܵܝܘܼܬܼ ܬܸܫܒܿܘܿܚܬܼܵܗ̇ ܡܲܙܠܲܓܼܬܼܵܐ ܕܐܲܠܵܗܘܼܬܼܵܐ : ܫܵܘܬܵܦܬܼܵܐ ܡܲܩܦܵܐ ܠܢܲܦܫܵܐ ܀ ܚܘܼܝܵܕܼܵܐ ܪܘܼܚܵܢܵܝܵܐ ܐܝܼܬܼܵܐܘܗܝ : ܥܘܼܗܕܵܢܵܐ ܠܵܐ ܛܵܒܼܘܿܥܵܐ : ܐܲܝܢܵܐ ܕܲܒܼܫܘܼܠܗܵܒܼܵܐ ܪܸܚ̱ܡܬܼܵܢܵܐ ܠܵܐ ܡܸܬܼܦܲܪܫܵܢܵܐܝܼܬܼ ܢܵܨܹ̇ܦ ܒܠܸܒܵܐ . ܗܵܘ̇ ܕܡ̣ܢ ܐܲܡܝܼܢܘܼܬܼܵܐ ܕܨܹܝܕܼ ܦܘܼ̈ܩܕܵܢܹܐ ܚܲܝܠܵܐ  pb. 9  ܢܵܤܹ̇ܒܼ ܠܐܲܤܝܼܪܘܼܬܼܵܐ : ܘܠܵܐ ܫܐܝܼܠܵܐܝܼܬܼ ܘܠܵܐ ܟܝܵܢܵܐܝܼܬܼ : ܡܠܘܿܐܼܵܐ ܡܸܫܬܿܟܲܚ ܬܲܡܵܢ ܠܲܚܙܵܬܼܵܐ ܢܲܦܫܵܢܵܝܬܼܵܐ : ܕܬܸܤܬܿܡܸܟܼ ܥܠܵܘܗܝ ܩܢܘܿܡܵܐܝܼܬܼ . ܘܡܸܛܠܗܵܢܵܐ : ܠܘܵܬܼ ܬܲܗܪܵܐ ܡܸܬܼܢܓܸܕܼ : ܒܥܲܡܝܼܨܘܼܬܼܵܐ ܕܲܥܦܝܼܦܘܼܬܼ ܪܸ̈ܓܼܫܹܐ ܒܸܤܪ̈ܵܢܵܝܹܐ ܘܢܲܦܫܵܢܵܝܹ̈ܐ . ܘܠܵܐ ܐܝܼܬܼ ܫܒܼܝܼܠܵܐ ܐ̄ܚܪܹܢܵܐ ܨܹܝܕܼ ܚܘܼܒܵܐ ܪܘܼܚܵܢܵܐ : ܗܵܘ̇ ܕܐܝܼܬܼܵܘܗܝ ܨܵܝܘܿܪܵܐ ܕܝܘܼܩܢܵܐ ܠܵܐ ܡܸܬܼܚܲܙܝܵܢܵܐ : ܐܸܠܵܐ ܐܸܢ ܠܘܼܩܕܲܡ ܒܲܡܪܲܚܡܵܢܘܼܬܼܵܐ ܐ̄ܢܵܫ ܢܫܲܪܸܐ : ܐܲܝܟܼ ܒܲܪܬܼ ܩܵܠܹܐ ܕܡܵܪܲܢ : ܕܲܠܘܵܬܼ ܓܡܝܼܪܘܼܬܹܗ ܕܐܲܒܼܵܐ ܫܲܬܼܐܸܤܬܼܵܐ : ܠܗܵܕܹܐ ܦܵܩܹ̇ܕܼ ܠܡܸܫܬܲܡܥܵܢܵܘ̈ܗܝ ܀ ܐ̄ܚܪܹܬܼܵܐ ܗ̣̄ܝ ܡܸܠܬܼܵܐ ܤܘܼܥܪܵܢܵܝܬܼܵܐ : ܘܲܐ̄ܚܪ̈ܵܢܝܵܬܼܵܐ ܐܸܢܹܝܢ ܡܸܠܹ̈ܐ ܫܲܦܝܼܪ̈ܵܬܼܵܐ . ܘܐܵܦ ܒܸܠܥܵܕܼ ܢܸܤܝܵܢܵܐ ܕܨܸܒܼ̈ܘܵܬܼܵܐ : ܝܵܕܼܥܵܐ ܗ̣̄ܝ ܚܸܟܼܡܬܼܵܐ ܡܸܠܹܝ̈ܗ̇ ܡܨܲܒܿܬܼܵܐ : ܘܠܲܡܡܲܠܵܠܘܼ ܫܪܵܪܵܐ ܟܲܕܼ ܠܵܐ ܡܦܵܤܵܐ ܒܹܗ : ܘܠܲܡܓܲܠܵܚܘܼ ܥܲܠ ܡܝܲܬܿܪܘܼܬܼܵܐ : ܟܲܕܼ ܠܵܐ ܡܬܼܘܿܡ ܫܸܩܠܲܬ̤ ܢܸܤܝܵܢܵܐ ܕܦܘܼܠܚܵܢܵܗ̇ : ܡܸܠܬܼܵܐ ܕܡ̣ܢ ܦܘܼܠܚܵܢܵܐ : ܓܲܙܵܐ ܗ̣̄ܝ ܕܬܼܘܼܟܼܠܵܢܵܐ . ܘܚܸܟܼܡܬܼܵܐ ܒܲܛܝܼܠܬܼܵܐ : ܓܘܼܥܠܵܢܵܐ ܗ̣̄ܝ ܡܟܲܚܕܼܵܢܵܐ . ܐܲܝܟܼ ܐܘܼܡܵܢܵܐ ܕܨܵܐܲܪ ܡܲܝ̈ܵܐ ܒܐܸܤܹ̈ܐ : ܘܲܠܨܲܗܝܹܗ ܕܢܸܬܿܠܘܼܢ ܦܘܼܝܵܓܼܵܐ ܠܵܐ ܡܸܫܟܿܚܝܼܢ . ܘܐܲܝܟܼ ܕܚܵܙܹ̇ܐ : ܚܸܠܡܹ̈ܐ ܫܲܦܝܼܪܹ̈ܐ ܀ ܐܲܝܢܵܐ ܕܹܝܢ ܕܡ̣ܢ ܢܸܤܝܵܢܵܐ ܕܥܲܡܠܹܗ ܡܡܲܠܸܠ ܥܲܠ ܡܝܲܬܿܪܘܼܬܼܵܐ : ܐܲܝܟܼ ܕܡ̣ܢ ܡܲܪ̈ܗܵܛܹܐ ܕܬܹܐܓܼܘܼܪܬܹܗ ܡܝܲܒܸܿܠ ܡܸܠܬܼܵܐ ܠܫܵܡܘܿܥܵܘ̈ܗܝ : ܘܐܲܝܟܼ ܕܡ̣ܢ ܩܸܢܝܵܢܵܐ ܕܢܲܦܫܹܗ ܙܵܪܲܥ̇ ܝܘܼܠܦܵܢܹܗ ܒܐܸܕܼܢܹ̈ܐ ܕܨܵܝܘܿܬܼܵܘ̈ܗܝ . ܦܵܬܲܚ̇ ܦܘܼܡܹܗ ܒܦܵܪܹܗ̄ܤܝܼܵܐ ܥܲܡ ܒܢܵܘ̈ܗܝ ܪ̈ܘܼܚܵܢܹܐ : ܒܲܕܼܡܘܼܬܼ ܝܲܥܩܘܿܒܼ ܤܵܒܼܵܐ ܠܝܵܘܤܸܦ ܢܲܟܼܦܵܐ . ܘܐܸܢܵܐ ܠܲܡ : ܗܵܐ ܝܸܗ̇ܒܹܿܬܼ ܠܵܟܼ ܡܢܵܬܼܵܐ ܚܕܼܵܐ ܝܲܬܝܼܪܬܵܐ ܥܲܠ ܐܲܚܲܝ̈ܟ : ܕܢܸܤ̇ܒܹܿܬܼ ܡ̣ܢ ܐܝܼܬܼܵܐ ܕܐܵܡܘܿܪ̈ܵܝܹܐ ܒܤܲܝܦܝ ܘܲܒܼܩܸܫܬܿܝ ܀  pb. 10  ܟܠ ܒܲܪܢܵܫܵܐ ܗܵܟܹܝܠ ܕܲܡܟܲܬܿܡܝܼܢ ܕܘܼܒܵܪ̈ܵܘܗܝ : ܚܲܒܿܝܼܒܼܝܼܢ ܥܠܵܘܗܝ ܚܲܝܹ̈ܐ ܕܙܲܒܼܢܵܐ . ܘܲܬܼܪܲܝܵܢܵܐ ܕܹܝܢ ܗܵܢܵܐ : ܐܲܝܢܵܐ ܕܡ̣ܢ ܝܑܼܕܲܥܬܼܵܐ ܚܲܤܝܼܪ . ܘܫܲܦܝܼܪ ܐܸܡ݂ܲܪ ܐ̄ܢܵܫ : ܕܲܡܥܝܼܩܵܐ ܕܸܚܠܲܬܼ ܡܵܘܬܵܐ ܠܓܲܒܼܪܵܐ ܒܸܤܪܵܢܵܐ . ܘܐܲܝܢܵܐ ܕܐܝܼܬܼ ܠܹܗ ܤܵܗܕܘܼܬܼܵܐ ܛܵܒܼܬܼܵܐ ܒܢܲܦܫܹܗ : ܗ̤ܘܝܘܼ ܡܸܬܼܪܲܓܼܪܲܓܼ ܠܹܗ : ܐܲܝܟܼ ܕܲܠܚܲܝܹ̈ܐ ܀ ܠܵܐ ܢܸܬܼܚܫܸܒܼ ܠܵܟܼ ܚܲܟܿܝܼܡܵܐ ܕܲܫܪܵܪܵܐ : ܐܲܝܢܵܐ ܕܲܚܠܵܦ ܚܲܝܹ̈ܐ ܕܙܲܒܼܢܵܐ : ܠܕܸܚܠܬܼܵܐ ܡܫܲܥܒܲܕܼ ܪܸܥܝܵܢܹܗ ܀ ܟܠ ܛܵܒܼ̈ܬܼܵܐ ܘܒܼܝܼ̈ܫܵܬܼܵܐ ܕܨܹܝܕܼ ܦܲܓܼܪܵܐ ܓܵܕܼ̈ܫܵܢ : ܚܸܠܡܹ̈ܐ ܢܸܬܼܚܲܫ̈ܒܵܢ ܠܵܟܼ ܟܠܗܹܝܢ . ܕܠܵܘ ܒܲܠܚܘܿܕܼ ܒܝܲܕܼ ܡܵܘܬܵܐ ܐܝܼܬܼ ܠܵܟܼ ܠܡܸܫܬܪܵܝܘܼ ܡܸܢܗܹܝܢ : ܐܸܠܵܐ ܘܲܟܼܡܵܐ ܙܲܒܼܢ̈ܝܼܢ ܡ̣ܢ ܩܕܼܵܡ ܡܵܘܬܵܐ ܫܵܒܼ̈ܩܵܢ ܠܵܟܼ ܘܲܡܫܲܢ̈ܝܵܢ ܀ ܐܸܢ ܐܝܼܬܼ ܡܸܢܗܹܝܢ ܕܲܡܫܵܘܬܿܦܵܐ ܒܗܹܝܢ ܢܲܦܫܵܟܼ : ܠܗܹܝܢ ܬܸܪܢܸܐ ܕܐܝܼܬܲܝܗܹܝܢ ܩܸܢܝܵܢܵܟܼ ܕܲܠܥܵܠܲܡ : ܕܐܵܦ ܠܥܵܠܡܵܐ ܕܲܥܬܼܝܼܕܼ ܥܲܡܵܟܼ ܐܵܙܵܠ̄ܢ̈ . ܘܐܸܢ ܫܲܦܝܼܪ̈ܵܬܼܵܐ ܐܸܢܹܝܢ : ܚܕܼܝܼ : ܘܐܵܘܕܵܐ ܠܐܲܠܵܗܵܐ ܒܪܸܥܝܵܢܵܟܼ . ܘܐܸܢ ܒܝܼ̈ܫܵܬܼܵܐ ܐܝܼܬܲܝܗܹܝܢ : ܗ̤ܘܲܝܬܿ ܡܲܟܼܪܸܐ ܘܡܸܬܲܬܲܢܲܚ : ܘܲܒܼܥܝܼ ܓܗܵܝܬܼܵܐ ܕܡܸܢܗܹܝܢ : ܥܲܕܼ ܐܝܼܬܲܝܟ ܒܦܲܓܼܪܵܐ . ܟܠ ܛܵܒܼܬܼܵܐ ܕܹܝܢ ܕܡܸܤܬܲܥܪܵܐ ܠܘܵܬܼܵܟܼ ܡܸܬܼܝܲܕܼܥܵܢܵܐܝܼܬܼ ܘܲܒܼܟܸܤܝܵܐ : ܬܸܗܘܸܐ ܚܲܬܿܝܼܬܼܵܐ ܠܵܟܼ : ܕܡܲܥܡܘܿܕܼܝܼܬܼܵܐ ܘܗܲܝܡܵܢܘܼܬܼܵܐ ܗ̤ܘܲܝ̈ ܠܵܟܼ ܡܸܨܥܵܝܵܐ ܠܘܵܬܼܵܗ̇ : ܗܵܢܹ̇ܝܢ ܕܲܒܼܗܹܝܢ ܐܸܬܼܩ̣ܪܝܼܬܿ ܒܝܼܫܘܼܥܡܫܝܼܚܵܐ ܠܲܥܒܼܵܕܹ̈ܐ ܛܵܒܹ̈ܐ . ܕܠܹܗ ܘܠܲܐܒܼܘܼܗܝ ܘܲܠܪܘܼܚܵܐ ܕܩܘܼܕܼܫܵܐ : ܫܘܼܒܼܚܵܐ ܘܐܝܼܩܵܪܵܐ ܘܤܸܓܼܕܬܼܵܐ : ܗܵܫܵܐ ܘܲܒܼܟܼܠܙܒܲܢ ܘܲܠܥܵܠܲܡ ܥܵܠܡܝܼܢ . ܐܵܡܹܝܢ . ܫܠܸܡ ܡܹܐܡܪܵܐ ܩܲܕܝܼܡܵܝܵܐ . ܫܠܸܡ ܡܹܐܡܪܵܐ ܩܲܕܝܼܡܵܝܵܐ .