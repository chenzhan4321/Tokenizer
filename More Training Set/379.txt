ܡܐܡܪܐ ܕܫܬܐ ܕܥܠ ܕܚܠܬ
                    ܐܠܗܐ ܡܺܐܡܪܐ ܕܶܐܫܬܐ 1 . ܕܡܰܘܕܰܥ ܒܶܗ ܆ ܕܡܶܢ ܒܳܬܰܪ ܗܰܝܡܳܢܽܘܬܐ ܗܳܝ ܕܡܶܬܝܰܠܕܐ ܡܶܢ ܦܫܺܝܛܽܘܬܗ ܕܰܟܝܳܢܐ ܆ ܕܶܚܠܬܐ ܕܡܶܢ ܐܰܠܳܗܐ ܡܶܬܬܙܺܝܥܐ ܒܶܗ ܒܒܰܪ ܐܢܳܫܐ . ܘܕܰܐܝܟܰܢܐ 2 ܡܶܬܝܰܠܕܐ ܆ ܘܡܶܢ ܐܰܝܠܶܝܢ ܨܶܒ̈ܘܳܬܐ ܡܶܬܩܰܝܡܐ ܘܡܶܫܬܰܪܪܐ ܒܰܢ ܗܺܝ ܗܳܕܶܐ ܕܶܚܠܬܐ ܀ ܢܶܬܩܰܪܰܒ ܗܳܟܺܝܠ ܒܪܶܥܝܳܢܐ ܕܕܳܚܶܠ ܡܶܢ ܐܰܠܳܗܐ ܆ ܘܳܐܦ 3 ܠܘܳܬ ܝܽܘܠܦܳܢܐ ܕܡܶܠܬܐ ܕܕܶܚܠܰܬ ܐܰܠܳܗܐ . ܘܰܐܝܟ ܕܺܐܝܬ ܒܚܰܝܠܰܢ ܘܡܶܫܟܚܺܝܢ ܚܢܰܢ ܆ ܗܳܢܰܘ ܕܶܝܢ ܐܰܝܟ ܕܝܳܗܒܐ ܛܰܝܒܽܘܬܐ ܕܰܐܠܳܗܐ ܆ ܠܥܽܘܕܪܳܢܐ ܕܢܰܦܫܰܢ ܘܰܠܝܽܘܬܪ̈ܳܢܶܐ ܕܰܐܚܪ̈ܳܢܶܐ ܆ ܢܶܬܚܰܫܰܚ ܒܳܗ̇ ܒܡܶܠܬܐ . ܠܰܘ ܓܶܝܪ ܕܢܶܬܚܙܶܐ ܕܺܐܝܬܰܝܢ ܝܳܕܽܘ̈ܥܶܐ ܟܳܬܒܺܝܢ ܐܢܚܢܰܢ ܆ ܐܶܠܐ ܡܶܛܽܠ ܕܪܳܚܡܺܝܢ ܚܢܰܢ ܝܽܘܬܪ̈ܳܢܶܐ ܕܰܩܢܽܘܡܰܢ ܆ ܒܰܐܚܪ̈ܳܢܶܐ ܡܡܰܠܠܺܝܢܰܢ . ܘܠܰܘ ܡܶܛܽܠ ܕܡܰܠܶܠܘ ܘܰܟܬܰܒܘ ܣܰܓܺܝ̈ܶܐܐ 4 ܕܡܶܢ ܩܕܳܡܰܝܢ ܆ ܢܶܫܠܶܐ ܠܰܢ ܚܢܰܢ ܘܠܐ ܢܡܰܠܶܠ . ܗܳܢܽܘܢ ܓܶܝܪ ܕܡܶܢ ܩܕܳܡܰܝܢ ܆ ܡܰܠܶܠܘ ܘܰܟܬܰܒܘ ܐܰܝܟ ܡܰܠܦܳܢ̈ܶܐ . ܚܢܰܢ ܕܶܝܢ ܐܰܝܟ ܬܰܠܡܺܝ̈ܕܰܝܗܽܘܢ ܆ ܢܶܬܢܶܐ ܒܳܬܰܪܗܽܘܢ ܝܽܘܠܦܳܢܗܽܘܢ ܆ ܐܰܝܟ ܝܰܠܽܘܕܐ ܕܰܡܦܰܪܓܰܠ ܘܬܳܢܶܐ ܒܟܽܠ ܥܶܕܳܢ ܆ ܝܽܘܠܦܳܢܐ ܕܫܳܩܶܠ ܡܶܢ ܪܰܒܶܗ ܕܠܐ ܢܶܛܥܶܝܘܗܝ . ܗܳܟܰܢܐ ܐܳܦ ܚܢܰܢ ܬܳܢܶܝܢ ܚܢܰܢ ܐܰܝܠܶܝܢ ܕܰܫܡܺܝ̈ܥܳܢ ܠܰܢ ܆ ܕܒܰܬܢܳܝܗܶܝܢ . ܢܶܬܥܗܰܕ ܐܶܢܶܝ̈ܢ ܇ ܘܚܽܘܫ̈ܳܒܰܝܢ ܡܶܢ ܦܶܗܝܐ ܕܒܳܬܰܪ ܣܪ̈ܺܝܩܳܬܐ ܕܠܐ ܡܰܘܬܪ̈ܳܢ ܢܶܬܚܰܣܟܽܘܢ . ܡܶܛܽܠ ܕܰܟܡܐ ܕܠܐ ܐܰܚܺܝܕ 5 ܚܽܘܫܳܒܐ ܒܪܶܢܝܐ ܡܥܰܕܪܳܢܐ ܆ ܠܒܰܪ ܡܶܢ ܢܰܦܫܶܗ ܦܳܗܶܐ . ܘܒܰܐܬܪܐ ܕܰܠܒܰܪ ܡܶܢ ܥܽܘܕܪܳܢܐ ܕܰܐܠܳܗܐ ܡܶܬܗܰܦܰܟ . ܘܰܐܟܙܢܐ ܕܡܳܐ ܕܪܳܢܶܐ ܒܛܳܒ̈ܳܬܐ ܒܢܽܘܗܪܐ ܕܥܽܘܗܕܳܢܶܗ 6 ܕܰܐܠܳܗܐ ܡܕܰܝܰܪ ܆ ܗܳܟܰܢܐ ܡܳܐ ܕܗܳܕܶܐ ܘܗܳܪܶܣ ܒܚܽܘܫ̈ܳܒܶܐ ܣܪ̈ܺܝܩܶܐ ܘܒܰܛܺܝ̈ܠܶܐ ܇ ܒܚܶܫܽܘܟܐ ܐܺܝܬܰܘܗܝ ܟܽܠܶܗ ܗܽܘܦܳܟܶܗ . ܘܰܐܝܢܐ ܕܰܒܚܶܫܽܘܟܐ ܩܳܐܶܡ ܆ ܠܐ ܚܳܙܶܐ . ܘܠܐ ܡܶܬܚܙܶܐ . ܘܠܐ ܦܳܪܶܫ ܘܠܐ ܡܶܬܦܪܶܫ . ܘܠܐ ܝܳܕܰܥ ܘܠܐ ܡܶܬܺܝܕܰܥ . ܐܶܠܐ ܓܠܺܝܙ ܗ̣ܘ ܡܶܢ ܦܰܐܝܽܘܬܐ 7 ܕܰܚܙܳܬܗܶܝܢ ܕܒܶܪ̈ܝܳܬܐ ܆ ܘܰܓܠܺܝܙܺܝܢ ܐܳܦ ܡܶܢ ܚܙܳܬܶܗ ܕܺܝܠܶܗ ܟܽܠܗܽܘܢ ܚܳܙܝ̈ܶܐ . ܘܠܐ ܐܽܘܪܚܐ ܦܳܪܶܫ ܘܠܐ ܫܒܺܝܠܐ ܡܶܣܬܰܟܰܠ . ܘܠܐ ܡܰܪܕܺܝܬܐ ܕܗܰܠ̈ܟܳܬܶܗ ܚܳܙܶܐ . ܕܠܐ ܕܶܝܢ ܗܳܟܰܢܐ ܢܶܓܕܰܫ ܠܰܢ ܆ ܢܶܬܥܢܶܐ ܒܟܽܠ ܥܶܕܳܢ ܒܡܶܠܬܐ ܕܰܐܠܳܗܐ . ܠܰܘ ܟܰܕ ܡܙܺܝܥ ܠܳܗ̇ ܠܶܫܳܢܐ ܒܰܠܚܽܘܕ ܒܬܶܢܝܳܢܐ ܆ ܐܶܠܐ ܘܳܐܦ 8 ܟܰܕ ܪܳܢܶܐ ܘܗܳܪܶܓ ܒܳܗ̇ ܠܶܒܐ ܒܚܽܘܫ̈ܳܒܶܐ . ܐܰܝܟܰܢܐ ܕܡܶܢ ܬܰܘܬܳܪ̈ܰܝ ܠܶܒܰܢ ܢܶܗܘܶܐ ܡܡܰܠܶܠ ܦܽܘܡܰܢ ܒܟܽܘܠ ܥܶܕܳܢ . ܡܶܕܶܡ ܓܶܝܪ ܕܪܳܢܶܐ ܚܽܘܫܳܒܐ ܟܰܣܝܳܐܺܝܬ ܆ ܠܶܗ ܡܡܰܠܶܠ ܠܶܫܳܢܐ ܓܰܠܝܳܐܺܝܬ ܆ ܐܳܦܶܢ ܟܡܳܐ ܢܶܗܘܶܐ ܙܗܺܝܪ . ܘܶܐܢ ܢܶܫܠܐ ܠܶܫܳܢܐ ܒܨܶܢܥܬܐ ܡܶܢ ܗܳܝ ܕܰܢܡܰܠܶܠ : ܒܝܰܕ ܐܶܣܟܺܡ̈ܶܐ ܘܙܰܘ̈ܥܶܐ ܕܪ̈ܶܓܫܶܐ ܐܚܪ̈ܳܢܶܐ ܆ ܡܶܬܓܰܠܝܐ ܠܚܰܙ̈ܳܝܶܐ ܟܰܣܝܽܘܬܶܗ ܕܠܶܒܐ ܆ ܘܰܡܒܰܕ̈ܩܳܢ ܐܰܦ̈ܶܐ ܒܫܽܘܚ̈ܠܳܦܶܐ ܕܗܽܘܦܳܟܗܶܝܢ 9 ܇ ܥܰܠ ܗܰܘܢܐ ܛܡܺܝܪܐ ܕܰܡܣܰܬܰܪ ܒܓܰܘ ܢܰܦܫܐ . ܗܰܘ ܓܶܝܪ ܕܰܐܡܺܝܢ ܫܳܬܶܐ ܝܽܘܠܦܳܢܐ ܐܰܠܳܗܳܝܳܐ ܆ ܦܺܐܪ̈ܶܐ ܐܰܠܳܗܳܝ̈ܶܐ ܝܳܗܒܐ 10 ܒܟܽܘܠ ܥܶܕܳܢ ܢܶܨܒܬܐ ܕܰܩܢܽܘܡܶܗ ܆ ܐܶܢܗܽܘ ܕܠܰܘ ܒܰܥܝܳܕܐ ܫܳܡܰܥ ܠܶܗ ܠܡܰܡܠܠܐ ܕܝܽܘܠܦܳܢܐ ܇ ܘܠܰܘ ܠܦܽܘܪܓܳܝܐ ܨܳܐܶܬ ܠܳܗ̇ ܠܡܶܠܬܐ ܡܥܰܕܪܳܢܺܝܬܐ ܕܰܐܠܳܗܐ ܇ ܘܠܰܘ ܕܢܶܬܪܰܒܶܐ ܒܳܗ̇ ܒܺܝܕܰܥܬܐ ܐܢܳܫܳܝܬܐ ܡܩܰܒܶܠ ܠܳܗ̇ . ܘܠܰܘ ܕܢܺܐܠܦܳܗ̇ ܐܰܝܟ ܕܬܶܗܘܶܐ ܠܶܗ ܡܠܽܘܐܐ ܠܽܐܘܡܳܢܽܘܬܐ ܕܬܶܫܒܽܘܚܬܐ ܣܪܺܝܩܬܐ ܫܳܡܰܥ ܠܳܗ̇ . ܝܽܘܠܦܳܢܐ ܓܶܝܪ ܕܡܶܬܡܰܠܰܠ ܒܺܐܝܕܰܥܬܐ ܆ ܘܡܶܫܬܡܰܥ ܒܦܽܘܪܫܳܢܐ ܆ ܦܺܐܪ̈ܶܐ ܪ̈ܽܘܚܳܢܶܐ ܡܚܰܘܶܐ ܒܰܬܪ̈ܰܝܗܽܘܢ ܓܰܒ̈ܶܐ . ܒܠܶܫܳܢܐ ܕܙܳܪܽܘܥܶܗ ܆ ܘܒܶܐܕܢܐ ܕܰܡܩܰܒܠܳܢܶܗ . ܡܶܛܽܠ ܕܳܐܦ ܗܰܘ ܕܡܰܠܶܦ ܥܰܡ ܗܰܘ ܕܝܳܠܶܦ ܆ ܚܳܕܝܳܐܺܝܬ 11 ܫܳܡܰܥ ܠܳܗ̇ ܠܡܶܠܬܶܗ ܆ ܐܶܢܗܽܘ ܕܡܰܠܦܳܢܰܐ ܗ̣ܘ ܚܰܬܺܝܬܐ ܇ ܘܠܰܘ ܡܰܥܒܰܪܬܰܐ ܗ̣ܘ ܕܝܽܘܠܦܳܢܐ ܕܰܐܚܪ̈ܳܢܶܐ . ܦܽܘܠܚܳܢܳܗ̇ ܓܶܝܪ ܐܰܡܺܝܢܐ ܕܽܐܘܡܳܢܽܘܬܐ ܆ ܡܰܘܣܶܦ ܥܰܠ ܝܺܕܰܥܬܳܗ̇ ܆ ܘܰܡܢܰܦܶܩ ܪ̈ܶܓܫܶܐ ܟܽܠܗܽܘܢ ܒܰܥܒܳܕܳܗ̇ ܇ ܗܳܟܰܢܐ ܘܳܐܦ 12 ܪܶܢܝܐ ܕܟܽܠ ܫܳܥ ܕܡܶܠܬܐ ܕܝܽܘܠܦܳܢܐ ܆ ܡܥܺܝܪ ܚܽܘ̈ܫܳܒܶܐ 13 ܠܺܝܕܰܥܬܐ ܆ ܘܠܳܛܶܫ ܠܶܫܳܢܐ ܠܡܶܠܬܐ ܆ ܘܳܐܣܰܪ ܠܡܰܕܥܐ ܒܪܶܢܝܐ ܕܰܐܠܳܗܐ . ܘܗܰܘ ܕܪܳܢܶܐ ܒܟܽܘܠ ܥܶܕܳܢ ܒܰܐܠܳܗܐ ܆ ܘܰܐܡܺܝܢ ܠܶܗ ܥܽܘܗܕܳܢܐ 14 ܗܳܢܐ ܟܰܣܝܳܐܺܝܬ ܒܓܰܘ ܢܰܦܫܶܗ : ܡܶܬܪܰܒܝܐ ܒܶܗ ܐܳܦ ܕܶܚܠܬܐ ܕܡܶܢ ܐܰܠܳܗܐ ܇ ܗܳܝ ܕܗܳܘܝܐ ܠܶܗ 15 ܫܽܘܪܳܝܐ ܡܢܰܛܪܳܢܐ ܡܶܢ ܟܽܘܠܗܶܝܢ ܒܺܝ̈ܫܳܬܐ . ܐܰܟܙܢܐ ܓܶܝܪ ܕܰܡܣܰܬܰܪ ܫܽܘܪܐ ܕܰܡܕܺܝܢܬܐ ܠܥܳܡܽܘܪ̈ܶܝܗ̇ ܡܶܢ ܢܶܟܝ̈ܳܢܶܐ ܕܡܶܐܬܺܝܬܗܽܘܢ ܕܰܒܥܶܠܕ̈ܒܳܒܶܐ ܆ ܗܳܟܰܢܐ ܡܣܰܬܪܐ ܕܶܚܠܬܶܗ ܕܰܐܠܳܗܐ ܠܒܰܪܢܳܫܐ ܆ ܡܶܢ ܡܶܐܬܺܝܬܐ ܕܫܰܒ̈ܳܝܶܐ ܘܰܒܥܶܠܕ̈ܒܳܒܶܐ ܕܢܰܦܫ̈ܳܬܰܢ . ܘܚܳܣܟܐ ܠܦܰܓܪܐ ܡܶܢ ܦܽܘܠܚܳܢܐ ܕܰܐܪ̈ܓܺܝܓܳܬܐ ܆ ܘܢܳܛܪܐ ܠܢܰܦܫܐ ܡܶܢ ܚܽܘܫ̈ܳܒܶܐ ܣܢܰܝ̈ܳܐ . ܡܶܛܽܠ ܕܗܰܘ ܕܫܰܪܺܝܪܳܐܺܝܬ ܡܶܬܝܰܠܰܦ ܕܢܶܕܚܰܠ ܠܰܐܠܳܗܐ ܆ ܠܰܘ ܠܦܰܓܪܶܗ ܒܰܠܚܽܘܕ ܢܳܛܰܪ ܡܶܢ ܐܪ̈ܓܺܝܓܳܬܐ : ܐܶܠܐ ܘܳܐܦ 16 ܠܠܶܒܶܗ ܡܶܢ ܙܰܘ̈ܥܶܐ ܣܢܰܝ̈ܳܐ . ܕܰܐܝܢܐ ܓܶܝܪ ܛܶܟܣܐ ܐܺܝܬܰܘܗܝ ܕܕܶܚܠܬܐ ܕܰܐܠܳܗܐ ܆ ܘܒܰܐܝܢܐ ܕܰܪܓܐ ܩܳܐܶܡ ܒܰܪܢܳܫܐ ܕܕܳܚܶܠ ܡܶܢ ܐܰܠܳܗܐ ܆ ܘܰܐܝܟܰܢܐ ܡܶܬܩܰܢܝܐ ܗܺܝ ܗܳܕܶܐ ܕܶܚܠܬܐ ܆ ܘܒܰܐܝܠܶܝܢ ܨܶܒ̈ܘܳܬܐ ܡܶܬܪܰܒܝܐ ܆ ܙܳܕܶܩ ܠܰܢ ܕܰܢܚܰܘܶܐ ܆ ܐܰܝܟ ܕܺܐܝܠܶܦܢܰܢ ܡܶܢ ܗܳܢܽܘܢ ܕܡܶܢ ܩܕܳܡܰܝܢ ܗܘܰܘ ܚܰܙܳܝ̈ܶܐ 17 ܕܺܝܕܰܥܬܐ ܆ ܘܰܡܫܰܡ̈ܫܳܢܶܝܗ̇ ܕܡܶܠܬܐ ܕܡܰܠܦܳܢܽܘܬܐ . ܡܶܢ ܗܰܝܡܳܢܽܘܬܐ ܓܶܝܪ ܫܰܪܺܝܪܬܐ ܆ ܐܰܠܦܽܘܢܝ ܕܡܶܬܝܰܠܕܐ ܕܶܚܠܬܐ ܫܰܪܺܝܪܬܐ ܕܡܶܢ ܐܰܠܳܗܐ . ܘܗܰܘ ܕܒܰܫܪܳܪܐ ܡܗܰܝܡܶܢ ܆ ܗܽܘ ܐܳܦ ܫܰܪܺܝܪܳܐܺܝܬ ܕܳܚܶܠ ܇ ܡܶܢ ܗܰܘ ܕܰܡܗܰܝܡܶܢ ܒܶܗ . ܘܰܐܝܟܰܢܐ ܕܠܰܘ ܒܦܽܘܪ̈ܣܶܐ ܩܳܝܡܐ ܗܰܝܡܳܢܽܘܬܗ ܆ ܗܳܟܰܢܐ ܘܳܐܦ ܠܐ ܒܽܐܘܡܳܢܽܘܬܐ ܗܳܘܝܐ ܕܶܚܠܬܶܗ . ܡܐ ܓܶܝܪ ܕܗܰܝܡܶܢ ܒܰܪܢܳܫܐ ܒܰܐܠܳܗܐ ܕܺܐܝܬܰܘܗܝ ܆ ܡܫܰܪܶܐ ܕܰܢܩܰܒܶܠ ܝܽܘܠܦܳܢܐ ܕܦܽܘܩ̈ܕܳܢܰܘܗܝ 18 ܆ ܗܺܝ ܓܶܝܪ ܗܰܝܡܳܢܽܘܬܐ ܡܶܬܝܰܠܕܐ ܡܶܢ ܦܫܺܝܛܽܘܬܶܗ ܕܰܟܝܳܢܐ ܇ ܘܡܶܬܩܰܝܡܐ ܬܽܘܒ ܘܡܶܬܢܰܛܪܳܐ 19 ܒܳܗ̇ ܟܰܕ ܒܳܗ̇ ܒܰܦܫܺܝܛܽܘܬܐ . ܦܽܘܩ̈ܕܳܢܶܐ ܕܶܝܢ ܗܳܢܽܘܢ ܕܫܳܡܥܐ ܘܰܡܩܰܒܠܳܐ ܗܰܝܡܳܢܽܘܬܐ ܆ ܕܶܚܠܬܐ ܕܡܶܢ ܐܰܠܳܗܐ ܢܳܛܪܐ ܠܗܽܘܢ . ܒܗܳܝ ܓܶܝܪ ܕܡܽܘܬܐ ܕܢܳܛܪܐ 20 ܦܫܺܝܛܽܘܬܐ ܠܗܰܝܡܳܢܽܘܬܐ ܆ ܢܳܛܪܐ ܐܳܦ ܕܶܚܠܬܐ ܕܡܶܢ ܐܰܠܳܗܐ ܠܦܽܘ̈ܩܕܳܢܰܘܗܝ 21 ܕܰܐܠܳܗܐ . ܕܶܚܠܬܐ ܕܶܝܢ ܐܳܡܰܪ ܐܢܐ ܆ ܠܰܘ ܗܳܕܶܐ ܕܢܺܐܡܰܪ ܐܢܳܫ ܒܡܶܠܬܐ ܇ ܕܕܳܚܶܠ ܐܢܐ ܡܶܢ ܐܰܠܳܗܐ ܇ ܐܰܘ ܐܰܝܟ ܕܣܰܓܺܝ̈ܶܐܐ ܡܶܣܬܰܒܪܺܝܢ ܒܰܥܝܳܕܐ ܕܳܚ̈ܠܰܝ 22 ܐܰܠܳܗܐ . ܐܶܠܐ ܕܶܚܠܬܐ ܕܡܶܬܬܙܺܝܥܐ 23 ܟܺܐܢܳܐܺܝܬ 24 ܒܓܰܘ ܢܰܦܫܐ . ܘܡܳܐ ܕܪܶܬܰܬ ܘܪܶܥܠܰܬ ܢܰܦܫܐ ܡܶܢ ܠܓܰܘ ܆ ܡܙܺܝܥܐ ܥܰܡܳܗ̇ ܐܳܦ ܠܟܽܘܠܗܽܘܢ ܗܰܕ̈ܳܡܰܘܗܝ ܕܦܰܓܪܐ . ܦܰܓܪܐ ܓܶܝܪ ܕܳܚܶܠ ܡܶܢ ܡܶܕܶܡ ܕܡܰܟܶܐ ܠܶܗ . ܘܢܰܦܫܐ ܬܽܘܒ ܙܳܝܥܐ ܆ ܡܶܢ ܗܰܘ ܕܫܰܠܺܝܛ ܥܰܠ ܐܰܒܕܳܢܳܗ̇ . ܡܶܛܽܘܠ ܕܰܐܝܟܰܢܐ ܕܺܐܝܬܶܝܗ̇ ܕܶܚܠܬܶܗ ܕܦܰܓܪܐ ܡܶܢ ܢܶܟ̈ܝܳܢܶܐ ܒܰܪ̈ܳܝܶܐ ܆ ܐܰܘ ܕܚܰܝ̈ܘܳܬܐ ܐܰܘ ܕܢܽܘܪܐ : ܐܰܘ ܕܣܰܝ̈ܦܶܐ ܘܰܣܪ̈ܳܩܶܐ ܆ ܐܰܘ ܕܰܚܢܽܘܩܝܐ ܕܡܰܝ̈ܳܐ ܆ ܐܰܘ ܕܡܰܦܽܘܠܬܐ ܕܡܶܢ ܫܩܺܝ̈ܦܶܐ ܪ̈ܳܡܶܐ ܆ ܐܰܘ ܛܶܒܐ ܕܓܰܝ̈ܳܣܶܐ ܆ ܐܰܘ ܚܙܳܬܐ ܕܕܰܝ̈ܳܢܶܐ ܆ ܐܰܘ ܢܶܓ̈ܕܶܐ ܡܫܰܢ̈ܩܶܐ 25 : ܐܰܘ ܐܰܣܽܘܪ̈ܶܐ ܘܰܚܒܽܘܫ̈ܝܶܐ ܆ ܗܳܟܰܢܐ ܘܳܐܦ ܕܢܰܦܫܳܐ ܐܺܝܬܶܝܗ̇ ܕܶܚܠܬܳܗ̇ ܟܝܳܢܳܐܺܝܬ . ܡܶܢ ܕܰܝܳܢܐ ܟܰܣܝܐ ܆ ܗܰܘ ܕܒܽܐܘ̈ܠܨܳܢܶܐ ܪ̈ܽܘܚܳܢܶܐ ܐܰܝܟ ܟܝܳܢܳܗ̇ ܡܶܫܟܰܚ ܡܫܰܢܶܩ ܠܳܗ̇ ܥܰܡ ܦܰܓܪܳܗ̇ . ܘܰܐܝܟ ܕܕܳܚܶܠ ܦܰܓܪܐ ܟܝܳܢܳܐܺܝܬ ܡܶܢ ܗܳܠܶܝܢ ܟܽܘܠܗܶܝܢ ܕܰܚܫܰܒܢܰܢ ܆ ܗܳܟܰܢܐ ܕܳܚܠܐ ܐܳܦ ܢܰܦܫܐ ܟܝܳܢܳܐܺܝܬ ܆ ܡܶܢ ܥܽܘܗܕܳܢܐ ܕܕܺܝܢܶܗ ܕܰܐܠܳܗܐ ܇ ܘܡܶܢ ܫܽܘܢ̈ܳܩܶܐ ܕܰܢܛܺܝܪ̈ܺܝܢ ܠܡܰܪ̈ܓܙܳܢܶܐ ܆ ܘܡܶܢ 26 ܓܺܗܰܢܐ ܕܰܠܚܺܝܡܐ ܠܥܳܒ̈ܕܰܝ ܒܺܝ̈ܫܳܬܐ : ܘܡܶܢ ܫܶܡܥܐ ܕܚܶܫܽܘܟܐ ܒܰܪܳܝܐ ܆ ܘܡܶܢ ܛܶܒܳܐ ܕܢܽܘܪܐ ܕܠܐ ܕܳܥܟܐ ܇ ܘܬܰܘܠܥܐ ܕܠܐ ܡܳܝܬܐ . ܡܳܐ ܓܶܝܪ ܕܰܚܙܳܐ ܦܰܓܪܐ ܗܳܠܶܝܢ ܕܡܰܟܶܝܢ ܠܶܗ ܡܶܢܗܶܝܢ ܕܳܚܶܠ . ܘܡܐ ܕܰܐܕܺܝܩܰܬ ܢܰܦܫܐ ܒܗܳܠܶܝܢ ܕܰܡܫܰܢܩܳܢ ܠܗ̇ . ܡܶܢܗܶܝܢ ܡܶܣܬܰܪܕܐ . ܠܰܘ ܓܶܝܪ ܒܦܽܘܪ̈ܣܶܐ ܡܶܬܬܙܺܝܥ 27 ܦܰܓܪܐ ܡܶܢ ܗܳܠܶܝܢ ܕܺܐܝܬܰܝܗܶܝܢ ܕܢܶܟܝܳܢܶܗ . ܐܶܠܐ ܒܰܪ ܫܳܥܬܶܗ ܕܚܳܙܶܐ ܠܗܶܝܢ : ܐܰܘ ܒܥܽܘܗܕܳܢܗܶܝܢ ܢܶܪܢܶܐ ܆ ܡܶܬܬܙܺܝܥ ܘܕܳܚܶܠ ܡܶܢܗܶܝܢ ܟܝܳܢܳܐܺܝܬ . ܗܳܟܰܢܐ ܘܳܐܦ 28 ܢܰܦܫܐ ܡܳܐ ܕܰܐܕܺܝܩܰܬ ܒܥܰܝܢܐ ܕܗܰܝܡܳܢܽܘܬܐ ܒܠܽܘ̈ܚܳܡܶܐ ܕܰܥܬܺܝܕܺܝܢ : ܘܰܚܙܳܬ ܟܰܣܝܳܐܺܝܬ ܕܚܺܝ̈ܠܳܬܐ ܕܰܓܠܳܬ ܡܶܠܬܶܗ ܕܕܰܝܳܢܐ ܆ ܡܶܬܡܰܠܝܐ ܒܰܪ ܫܳܥܬܶܗ ܕܶܚܠܬܐ . ܘܙܳܝܥܺܝܢ ܟܽܠܗܽܘܢ ܚܽܘ̈ܫܳܒܶܝܗ̇ . ܕܺܐܝܬܰܝܗܽܘܢ ܗܰܕܳܡ̈ܶܝܗ̇ ܖ̈ܽܘܚܳܢܶܐ . ܘܰܒܙܰܘܥܬܳܗ̇ ܡܙܺܝܥܐ ܥܰܡܳܗ̇ ܐܳܦ ܠܦܰܓܪܐ . ܘܰܒܕܶܚܠܬܐ ܕܚܽܘ̈ܫܳܒܶܝܗ̇ ܕܳܚ̈ܠܺܝܢ ܘܳܐܦ ܗܰܕ̈ܳܡܰܘܗܝ ܕܓܽܘܫܡܗ̇ . ܘܰܐܟܙܢܐ ܕܡܶܫܬܰܘܬܦܐ ܗܺܝ ܒܕܶܚܠܬܶܗ ܕܦܰܓܪܐ ܆ ܗܳܟܰܢܐ ܡܶܬܚܰܠܰܛ ܐܳܦ ܦܰܓܪܐ ܒܕܶܚܠܬܳܗ̇ ܕܺܝܠܗ̇ . ܟܰܕ ܛܳܒ ܕܠܐ ܡܶܬܢܟܶܐ ܟܝܳܢܳܗ̇ ܕܢܰܦܫܐ ܡܶܢ ܗܳܠܶܝܢ ܕܡܰܟܶܝܢ ܠܦܰܓܪܐ ܆ ܐܶܠܐ ܡܶܛܽܠ ܕܰܚܠܺܝܛܐ ܒܶܗ ܥܰܡܶܗ ܕܳܚܠܐ . ܘܟܰܕ ܛܳܒ ܠܐ ܡܶܬܚܙܶܝܢ 29 ܠܥܰܝ̈ܢܰܝ ܦܰܓܪܐ ܐܽܘ̈ܠܨܳܢܶܐ ܘܫܽܘ̈ܢܳܩܶܐ ܕܰܥܬܺܝ̈ܕܺܝܢ : ܐܶܠܐ ܡܶܛܽܠ ܕܚܳܙܝܐ ܠܗܽܘܢ ܢܰܦܫܐ ܟܰܣܝܳܐܺܝܬ : ܘܙܳܝܥܐ ܘܡܶܣܬܰܪܕܐ ܡܶܢܗܽܘܢ ܆ ܡܙܺܝܥܐ ܥܰܡܳܗ̇ ܐܳܦ ܠܦܰܓܪܐ . ܘܰܡܫܰܪܝܐ ܩܶܢܛܐ ܘܣܽܘܪܳܕܐ ܒܟܽܘܠܗܽܘܢ ܗܰܕܳܡ̈ܰܘܗܝ . ܗܳܟܰܢܐ ܓܶܝܪ 30 ܐܺܝܬܶܝܗ̇ ܒܢܶܣܝܳܢܐ ܕܰܥܒ̈ܳܕܶܐ . ܘܝܳܕܥܺܝܢ ܠܳܗ̇ ܠܗܳܕܶܐ ܆ ܐܰܝܠܶܝܢ ܕܢܰܣܝܽܘܗ̇ ܘܰܫܩܰܠܘ ܒܽܘܩܝܳܗ̇ ܒܰܩܢܽܘܡܗܽܘܢ . ܕܒܰܪ ܫܳܥܬܶܗ ܕܡܶܬܥܰܗܕܳܐ ܢܰܦܫܐ ܕܺܝܢܶܗ ܕܰܐܠܳܗܐ ܆ ܘܙܳܝܥܐ ܡܶܢ ܥܽܘܗܕܳܢܶܗ ܆ ܡܙܺܝܥܐ ܥܰܡܳܗ̇ ܡܫܰܘܬܦܳܐܺܝܬ ܠܟܽܘܠܗܽܘܢ ܗܰܕܳܡܰܘ̈ܗܝ ܕܦܰܓܪܐ . ܒܰܪ ܫܳܥܬܶܗ ܓܶܝܪ ܕܡܶܬܥܗܰܕ ܒܰܪ ܐܢܳܫܐ ܠܰܐܠܳܗܐ ܆ ܡܐ ܕܠܐ ܕܰܟܝܳܐ ܢܰܦܫܶܗ ܘܦܰܓܪܶܗ ܡܶܢ ܚܛܳܗ̈ܶܐ ܆ ܡܶܚܕܐ ܟܽܠܶܗ ܥܰܡ ܟܽܘܠܶܗ ܡܶܬܡܠܶܐ ܕܶܚܠܬܐ . ܘܪܳܬܺܝܢ ܟܽܠܗܽܘܢ ܗܰܕ̈ܳܡܰܘܗܝ ܆ ܒܗܳܝ ܕܡܽܘܬܐ ܕܪܳܐܶܬ ܐܳܦ ܦܰܓܪܐ ܆ ܡܳܐ ܕܚܳܙܶܐ ܡܶܢ ܫܶܠܝ ܡܶܕܶܡ ܕܰܡܚܰܒܶܠ ܘܡܰܟܶܐ ܠܶܗ . ܘܶܐܢ ܐܢܳܫ ܠܗܳܕܶܐ ܒܰܩܢܽܘܡܶܗ ܠܐ ܢܰܣܺܝ ܆ ܡܶܛܽܠ ܕܠܰܘ ܟܽܘܠ ܐܢܳܫ ܐܶܬܡܰܛܺܝ ܠܰܡܫܽܘܚܬܐ ܕܕܶܚܠܬܐ ܟܝܳܢܳܝܬܐ ܕܡܶܢ ܐܰܠܳܗܐ ܆ ܡܶܢ ܗܳܝ ܕܡܶܬܬܙܺܝܥ ܦܰܓܪܐ ܘܰܡܙܺܝܥ ܥܰܡܶܗ ܐܳܦ ܠܢܰܦܫܐ ܆ ܗܳܕܶܐ ܕܓܰܠܝܐ ܘܺܐܝܕܺܝܥܐ ܠܟܽܘܠ ܐܢܳܫ ܆ ܢܶܣܬܰܟܰܠ ܐܳܦ ܗܳܝ ܕܕܳܚܠܐ ܢܰܦܫܐ ܘܳܐܫܕܐ ܕܶܚܠܬܳܗ̇ ܥܰܠ ܦܰܓܪܐ . ܗܳܕܶܐ ܕܢܰܣܝܽܘܗ̇ 31 ܒܰܠܚܽܘܕ ܕܠܺܝ̈ܠܶܐ . ܗܳܢܰܘ ܕܶܝܢ ܐܰܝܠܶܝܢ ܕܠܐ ܡܰܐܺܝ̈ܬܳܢ ܢܰܦ̈ܫܳܬܗܽܘܢ ܒܡܰܘܬܐ ܕܰܚܛܺܝܬܐ . ܡܶܛܽܘܠ ܕܰܚܛܺܝܬܐ ܕܗܳܘܝܐ ܡܒܰܣܪܳܢܳܐܺܝܬ ܠܒܰܪ 32 ܡܶܢ ܥܽܘܗܕܳܢܐ ܕܰܐܠܳܗܐ ܆ ܡܰܘܬܐ ܗ̣ܝ ܓܡܺܝܪܐ ܕܢܰܦܫܐ . ܐܰܝܟ ܕܳܐܦ ܟܬܳܒܐ ܩܰܕܺܝܫܐ ܠܚܰܛܳܝܐ ܕܠܐ ܬܳܐܶܒ ܆ ܡܺܝܬܐ ܩܳܪܶܐ ܠܶܗ . ܬܝܳܒܽܘܬܐ ܓܶܝܪ ܗܳܘܝܐ ܆ ܡܶܢ ܗܳܝ ܕܰܥܗܺܝܕ ܐܢܳܫ ܠܰܐܠܳܗܐ ܆ ܡܳܕܶܝܢ ܡܰܢ ܕܚܳܛܶܐ ܆ ܘܥܽܘܗܕܳܢܐ ܕܕܺܝܢܶܗ ܕܰܐܠܳܗܐ ܒܶܗ ܠܐ ܡܶܬܬܙܺܝܥ ܆ ܐܰܘ ܒܳܗ̇ ܒܰܚܛܺܝܬܶܗ ܐܰܘ ܒܳܬܰܪ ܣܽܘܥܪܳܢܐ ܕܰܚܛܺܝܬܶܗ ܆ ܗܳܢܐ ܡܺܝܬܐ ܗ̣ܘ ܒܢܰܦܫܶܗ ܆ ܐܳܦܶܢ ܡܶܬܚܙܶܐ ܚܰܝܳܐ ܒܦܰܓܪܶܗ . ܒܗܳܕܶܐ ܕܶܝܢ ܡܶܬܝܰܕܥܐ ܢܰܦܫܐ ܕܚܳܝܳܐ ܆ ܒܝܰܕ ܥܽܘܗܕܳܢܶܗ ܕܰܐܠܳܗܐ ܐܰܡܺܝܢܳܐܺܝܬ . ܘܶܐܢ ܚܳܛܝܐ ܘܬܳܝܒܐ ܟܪܺܝܗܬܐ 33 ܗܝ ܆ ܘܶܐܢ ܕܶܝܢ ܕܠܐ ܬܝܳܒܽܘܬܐ ܘܥܽܘܗܕܳܢܐ 34 ܕܰܐܠܳܗܐ ܡܒܰܣܪܳܢܳܐܺܝܬ ܚܳܛܝܐ ܆ ܡܶܢ ܗܳܕܶܐ ܡܶܬܓܰܠܝܐ ܕܰܩܛܺܝܠܐ ܗ̣ܝ ܒܰܚܛܺܝܬܐ . ܐܺܝܕܰܥܬܐ ܓܶܝܪ ܕܰܐܠܳܗܐ ܆ ܗܺܝ ܐܺܝܬܶܝܗ̇ ܚܰܝܽܘܬܳܗ̇ ܪܽܘܚܳܢܳܝܬܐ ܕܢܰܦܫܐ . ܐܰܝܟ ܕܺܐܝܬܰܝܗܽܘܢ ܓܶܝܪ ܚܰܝ̈ܰܘܗܝ ܕܦܰܓܪܐ ܡܟܰܬܪܳܢܽܘܬܐ ܕܢܰܦܫܐ ܕܒܶܗ ܆ ܡܶܬܝܰܕܥܺܝܢ ܕܶܝܢ ܚܰܝ̈ܰܘܗܝ ܡܶܢ ܡܰܪܓܫܳܢܽܘܬܶܗ ܕܰܒܟܽܘܠ ܡܶܕܶܡ ܕܩܳܪܶܒ ܠܶܗ ܇ ܐܰܘ ܗܽܘ ܠܶܗ ܡܶܬܩܰܪܰܒ ܆ ܗܳܟܰܢܐ ܐܺܝܬܰܝܗܽܘܢ ܐܳܦ ܚܰܝ̈ܶܝܗ̇ ܕܢܰܦܫܐ ܝܺܕܰܥܬܶܗ ܕܰܐܠܳܗܐ . ܡܶܬܝܰܕܥܐ ܕܶܝܢ ܕܚܳܝܐ ܆ ܡܶܢ ܗܳܕܶܐ ܕܡܰܪܓܫܳܐ ܒܰܐܠܳܗܐ . ܠܐ ܓܶܝܪ ܦܰܓܪܐ ܡܺܝܬܐ ܡܰܪܓܶܫ ܒܢܶܟ̈ܝܳܢܶܐ ܆ ܐܳܦ ܠܐ ܢܰܦܫܐ ܩܛܺܝܠܬܐ ܒܥܽܘܗܕܳܢܐ ܕܕܺܝܢܶܗ ܕܰܐܠܳܗܐ . ܘܟܽܠ ܐܽܘ̈ܠܨܳܢܺܝܢ ܘܫܽܘ̈ܢܳܩܺܝܢ ܐܢ ܬܩܰܪܶܒ ܠܰܫܠܰܕܐ . ܠܐ ܚܳܫܐ . ܘܰܒܟܽܘܠ ܒܺܝ̈ܫܳܢ ܐܶܢ ܬܶܫܬܰܘܬܰܦ ܢܰܦܫܐ ܕܰܚܕܐ ܙܒܰܢ ܡܶܢ ܐܰܠܳܗܐ ܡܺܝܬܰܬ ܠܐ ܡܰܪܓܫܐ . ܒܳܠܰܥ ܓܶܝܪ ܦܰܓܪܐ ܡܺܝܬܐ ܘܠܐ ܡܰܪܓܶܫ ܆ ܘܡܶܬܦܣܶܩ ܘܡܶܬܒܙܰܥ ܘܠܐ ܚܳܐܶܫ ܇ ܗܳܟܰܢܐ ܐܳܦ 35 ܢܰܦܫܐ ܡܺܝܬܰܬ ܠܰܐܠܳܗܐ ܆ ܚܳܛܝܐ ܘܠܐ ܡܰܪܓܫܐ . ܡܰܪܫܥܐ ܘܠܐ ܝܳܕܥܐ . ܣܳܪܚܐ ܘܠܐ ܡܶܬܥܰܗܕܳܐ . ܘܡܶܬܚܰܝܒܐ 36 ܘܠܐ ܛܳܪܝܐ ܠܳܗ̇ ܬܺܐܪܬܳܗ̇ ܇ ܡܰܥܘܠܐ ܘܠܐ ܚܳܫܐ . ܘܰܐܝܟ ܕܠܐ ܛܳܪܝܐ ܠܶܗ ܬܺܐܪܬܶܗ ܠܦܽܘܪܫܳܢܐ 37 : ܡܳܐ ܕܰܡܫܰܡܠܶܐ ܟܺܐܢܳܐܺܝܬ ܗܳܠܶܝܢ ܕܺܐܝܬܰܝܗܶܝܢ ܣܽܘܢܩܳܢܶܗ ܕܰܟܝܳܢܐ ܆ ܗܳܟܰܢܐ ܐܳܦܠܐ ܢܰܦܫܐ ܕܶܐܬܚܰܒܠܰܬ ܒܰܚܛܺܝܬܳܐ ܆ ܘܡܺܝܬܰܬ ܚܕܐ ܙܒܰܢ ܡܶܢ ܐܰܠܳܗܐ ܆ ܡܶܬܚܰܝܒܐ ܡܶܢ ܬܺܐܪܬܳܗ̇ . ܒܰܐܝܠܶܝܢ ܕܡܶܢܳܗ̇ ܡܶܣܬܰܥܪ̈ܳܢ . ܡܳܕܶܝܢ ܥܽܘܗܕܳܢܐ ܕܰܐܠܳܗܐ . ܚܰܝܽܘܬܰܐ ܗ̣ܘ ܕܢܰܦܫܐ ܆ ܘܰܐܝܟܰܢܐ ܕܰܐܡܺܝܢܺܝܢ ܟܽܠܗܽܘܢ 38 ܪ̈ܶܦܬܰܘܗܝ ܕܦܰܓܪܐ ܚܰܝܐ ܆ ܘܟܽܠܶܗ ܥܰܡ ܟܽܠܶܗ ܟܡܳܐ ܕܺܐܝܬܰܘܗܝ ܒܫܰܘܬܳܦܽܘܬܐ ܕܚܰܝ̈ܶܐ ܆ ܪܳܐܶܦ ܘܡܶܬܬܙܺܝܥ 39 ܒܟܽܠܗܽܘܢ ܫܶܪ̈ܝܳܢܰܘܗܝ ܘܗܰܕ̈ܳܡܰܘܗܝ ܆ ܗܳܟܰܢܐ ܘܳܐܦ 40 ܢܰܦܫܐ ܕܺܐܝܬ 41 ܒܳܗ̇ ܡܰܘܕܰܥܬܶܗ ܕܰܐܠܳܗܐ ܇ ܒܟܽܘܠ ܥܶܕܳܢ ܪܳܐܶܦ ܘܡܶܬܬܙܺܝܥ 42 ܒܳܗ̇ ܥܽܘܗܕܳܢܶܗ ܕܰܐܠܳܗܐ . ܘܰܟܡܐ ܕܰܥܗܺܝܕܐ ܠܰܐܠܳܗܐ ܠܐ ܚܳܛܝܐ . ܐܶܢ ܕܶܝܢ ܡܶܢ ܥܶܛܪܐ ܕܪܶܓܬܐ ܢܶܓܕܰܫ ܆ ܘܒܰܡܠܶܐ ܥܶܕܳܢܐ ܢܶܬܚܰܦܶܐ ܢܽܘܗܪܐ ܕܺܝܕܰܥܬܳܗ̇ ܆ ܡܶܬܬܙܺܝܥ ܠܶܗ ܒܳܗ̇ ܒܰܪ ܫܳܥܬܶܗ ܥܽܘܗܕܳܢܐ 43 ܕܰܐܠܳܗܐ . ܘܕܶܚܠܬܐ ܕܡܶܢܶܗ ܪܳܕܦܐ ܠܶܗ ܠܘܳܬ ܬܝܳܒܽܘܬܐ . ܕܶܚܠܬܐ ܓܶܝܪ ܕܡܶܢ ܐܰܠܳܗܐ ܆ ܗܳܠܶܝܢ ܬܰܪ̈ܬܶܝܢ ܡܰܥܒܕܐ ܒܓܰܘ ܢܰܦܫܐ . ܕܢܳܛܪܐ ܠܒܰܪ ܐܢܳܫܐ ܕܠܐ ܢܶܚܛܶܐ ܆ ܐܰܘ ܕܶܐܢ ܚܳܛܶܐ ܇ ܡܚܰܦܛܐ ܠܶܗ ܕܢܰܐܣܶܐ ܚܛܺܝܬܶܗ ܒܰܬܝܳܒܽܘܬܐ . ܗܳܢܰܘ ܓܶܝܪ ܥܝܳܕܗܽܘܢ ܕܟܽܠܗܽܘܢ ܐܰܝܠܶܝܢ ܕܰܫܟܺܝܚܐ ܒܗܽܘܢ ܕܶܚܠܬܐ ܕܡܶܢ ܐܰܠܳܗܐ ܆ ܐܰܘ ܕܡܶܢ ܒܢ̈ܰܝ ܐܢܳܫܐ . ܕܰܐܘ 44 ܕܠܰܓܡܳܪ ܠܐ ܡܰܣܟܠܺܝܢ ܆ ܐܰܘ ܕܡܳܐ ܕܰܐܣܟܶܠܘ ܡܰܬܩܢܺܝܢ ܣܽܘܪ̈ܚܳܢܰܝܗܽܘܢ . ܣܰܟܪܳܐ ܗ̣ܝ ܗܳܟܺܝܠ ܒܰܐܦܱ̈ܝ ܟܽܠܗܶܝܢ ܒܺܝܫ̈ܳܬܐ ܕܶܚܠܬܶܗ ܕܰܐܠܳܗܐ . ܘܰܡܢܰܛܪܐ 45 ܠܓܰܘ ܡܶܢܳܗ̇ ܠܒܰܪ ܐܢܳܫܐ ܕܠܐ ܢܶܬܢܟܶܐ . ܘܫܽܘܪܐ ܗ̣ܝ ܡܣܰܬܪܳܢܐ ܡܶܢ ܟܽܠܗܶܝܢ ܣܰܢ̈ܝܳܬܐ . ܐܺܝܬ ܕܶܝܢ ܐܰܝܟܐ ܕܗܳܘܝܐ ܐܳܦ ܡܰܐܣܝܳܢܺܝܬܐ ܕܒܺܝܫ̈ܳܬܐ . ܐܰܝܟܰܢܐ ܕܬܰܪ̈ܬܰܝܗܶܝܢ ܒܳܗ̇ ܒܕܶܚܠܬܐ ܗܳܕܶܐ ܢܶܬܚܰܙܝܳܢ . ܕܺܐܝܬܶܝܗ̇ ܐܳܣܺܝܬܐ ܘܰܡܢܰܛܪܳܢܺܝܬܐ . ܫܽܘܪܳܐ ܗ̣ܝ ܓܶܝܪ ܡܢܰܛܪܳܢܐ ܩܕܳܡ ܒܺܝܫ̈ܳܬܐ ܕܠܐ ܢܺܐܬܝܳܢ . ܘܡܰܐܣܝܳܢܺܝܬܐ ܚܰܟܺܝܡܬܐ ܕܒܺܝܫ̈ܳܬܐ ܕܡܶܣܬܰܥܪ̈ܳܢ ܡܶܢ ܡܰܗܡܝܳܢܽܘܬܐ . ܐܺܝܬ ܓܶܝܪ ܕܡܶܢ ܚܙܳܬܶܗ ܕܕܰܝܳܢܐ 46 ܡܶܣܬܰܪܰܕ ܆ ܘܺܐܝܬ ܕܛܶܒܶܗ ܒܰܠܚܽܘܕ ܡܰܪܥܶܠ ܠܶܗ . ܗܰܘ ܓܶܝܪ ܕܰܙܗܺܝܪ ܕܠܐ ܢܶܚܛܶܐ ܆ ܚܙܳܬܶܗ ܕܕܰܝܳܢܐ ܟܳܠܝܐ ܠܶܗ ܡܶܢ ܒܺܝܫ̈ܳܬܐ . ܗܰܘ ܕܶܝܢ ܕܡܶܢ ܒܳܬܰܪ ܕܚܳܛܶܐ ܡܶܬܦܢܶܐ ܠܰܬܝܳܒܽܘܬܐ ܆ ܛܶܒܶܗ ܕܕܰܝܳܢܐ ܡܰܕܚܶܠ ܠܶܗ . ܘܡܶܢ ܫܶܡܥܐ ܒܰܠܚܽܘܕ ܡܶܣܬܰܪܰܕ ܡܶܢ ܕܺܝܢܶܗ ܆ ܕܢܶܚܙܶܝܘܗܝ ܓܶܝܪ ܒܣܽܘܥܪܳܢܐ ܕܰܚܛܺܝܬܶܗ ܠܐ ܡܨܶܐ . ܡܶܛܽܠ ܕܰܚܛܺܝܬܐ ܣܰܡܝܽܘܬܳܗ̇ ܗ̣ܝ ܕܢܰܦܫܐ . ܘܡܳܐ ܕܶܐܬܦܰܠܚܰܬ ܘܶܐܫܬܰܡܫܰܬ ܚܛܺܝܬܐ ܒܰܩܢܽܘܡܶܗ ܕܒܰܪ ܐܢܳܫܐ ܐܰܝܟ ܕܡܶܢ ܬܶܢܳܢܐ ܣܰܓܺܝܳܐܐ ܆ ܒܥܶܛܪܐ 47 ܕܰܥܒܳܕܳܗ̇ ܕܪܶܓܬܐ ܡܶܬܟܰܣܶܐ ܚܙܳܝܳܗ̇ ܕܢܰܦܫܐ ܆ ܘܠܐ ܡܰܨܝܐ ܕܬܶܚܙܶܝܘܗܝ ܠܕܰܝܳܢܐ . ܫܳܡܥܐ ܕܶܝܢ ܩܳܠܐ ܕܠܽܘ̈ܚܳܡܰܘܗܝ ܡܶܢ ܦܽܘܡܐ ܕܰܐܚܪ̈ܳܢܶܐ . ܗܳܢܰܘ ܕܶܝܢ ܡܶܢ ܟܬܳܒ̈ܶܐ ܩܰܕܺܝ̈ܫܶܐ . ܘܙܳܝܥܐ ܡܶܢܶܗ ܡܶܢ ܛܶܒܐ . ܘܕܳܚܠܐ ܡܶܢ ܫܶܡܥܐ . ܘܗܳܕܶܐ ܡܐ ܕܠܐ ܡܰܐܺܝܬܐ 48 ܢܰܦܫܐ ܓܡܺܝܪܳܐܺܝܬ ܡܶܢ ܡܰܘܕܰܥܬܶܗ ܘܡܰܪܓܫܳܢܽܘܬܶܗ ܕܰܐܠܳܗܐ . ܐܳܦ ܗܰܘ ܓܶܝܪ ܕܒܰܟܝܳܢܶܗ ܦܰܓܪܳܢܳܐܺܝܬ ܣܡܶܐ ܆ ܠܰܘ ܡܶܢ ܚܙܳܬܗܽܘܢ ܕܢܶܟ̈ܝܳܢܶܐ ܡܶܣܬܰܪܰܕ . ܐܰܘ ܕܳܚܶܠ ܡܶܢܗܽܘܢ . ܐܶܠܐ ܡܶܢ ܛܶܒܗܽܘܢ 49 ܕܫܳܡܰܥ ܡܶܢ ܐܚܪ̈ܳܢܶܐ . ܠܐ ܓܶܝܪ ܡܶܬܚܙܶܐ ܠܶܗ ܐܰܪܝܐ ܕܳܐܬܶܐ ܠܰܬܒܳܪܶܗ ܇ ܐܰܘ ܚܶܘܝܐ ܕܪܳܫܶܦ ܕܢܶܟܬܶܗ . ܘܶܐܢ ܢܶܫܡܰܥ ܛܶܒܗܽܘܢ ܡܶܢ ܐܚܪܺܝܢ 50 ܡܶܬܬܙܺܝܥ . ܘܠܐ ܬܽܘܒ ܡܶܬܚܙܶܐ ܠܶܗ ܫܩܺܝܦܐ ܐܰܘ ܓܽܘܡܳܨܐ ܕܰܩܕܳܡ ܗܰܠܟ̈ܳܬܶܗ . ܘܶܐܢ ܢܶܓܠܶܐ ܠܶܗ ܐܚܪܺܢܐ ܥܰܠ ܢܶܟܝܳܢܐ ܕܰܩܕܳܡܰܘܗܝ ܆ ܡܩܰܕܶܡ 51 ܕܳܚܶܠ ܆ ܘܒܰܪ ܫܳܥܬܶܗ ܬܳܟܶܣ ܢܰܦܫܶܗ ܠܒܶܣܬܪܶܗ . ܗܰܘ ܕܶܝܢ ܕܰܚܠܺܝܡ ܚܙܳܝܶܗ ܟܝܳܢܳܐܺܝܬ ܆ ܠܐ ܣܢܺܝܩ ܕܡܶܢ ܐܚܪ̈ܳܢܶܐ ܥܰܠ ܗܳܠܶܝܢ ܢܺܐܠܰܦ . ܕܗܺܝ ܚܙܳܬܶܗ ܡܰܠܦܐ ܠܶܗ ܥܰܠ ܢܶܟܝܳܢܐ ܕܦܰܓܪܶܗ . ܒܗܳܕܶܐ ܕܡܽܘܬܐ 52 ܢܶܣܬܰܟܰܠ ܐܦ ܠܗܰܘ ܕܡܶܙܕܰܗܰܪ ܘܠܐ ܚܳܛܶܐ . ܘܠܰܐܚܪܺܢܐ ܕܡܶܢ ܒܳܬܰܪ ܕܚܳܛܶܐ ܬܳܐܶܒ 53 ܡܶܢ ܥܰܘܠܶܗ . ܠܐ ܓܶܝܪ ܕܳܚܠܐ ܢܰܦܫܐ ܡܶܢ ܚܙܳܬܐ ܕܢܶܟ̈ܝܳܢܰܘܗܝ ܕܦܰܓܪܐ ܆ ܐܳܦܶܢ ܡܶܣܬܰܒܪܐ ܕܕܳܚܠܐ ܡܶܛܽܠ ܚܠܺܝܛܽܘܬܳܗ̇ ܕܥܰܡܶܗ . ܘܶܐܡܰܬܝ ܕܡܶܢ ܗܳܠܶܝܢ ܕܳܚܠܐ ܢܰܦܫܐ ܇ ܠܒܰܪ ܡܶܢ ܟܝܳܢܳܗ̇ ܐܺܝܬܶܝܗ̇ ܕܶܚܠܬܳܗ̇ . ܗܳܢܰܘ ܕܶܝܢ ܥܶܛܪܐ ܕܕܶܚܠܬܶܗ ܕܦܓܪܐ ܣܠܶܩ ܥܠܶܝܗ̇ ܘܰܐܚܫܶܟ ܒܽܘܝܳܢܳܗ̇ . ܘܕܶܚܠܰܬ ܥܰܡ ܦܰܓܪܐ ܡܶܢ ܐܰܝܠܶܝܢ ܕܠܐ ܡܰܟܶܝܢ ܠܳܗ̇ . ܐܶܢ ܕܶܝܢ ܡܶܢ ܐܰܠܳܗܐ ܬܶܕܚܰܠ ܢܰܦܫܐ ܆ ܟܝܳܢܳܐܺܝܬ ܐܺܝܬܶܝܗ̇ ܕܶܚܠܬܳܗ̇ . ܡܶܛܽܠ ܕܗܳܕܐ ܗ̣ܝ ܕܶܚܠܬܐ ܕܰܟܝܳܢܳܗ̇ ܕܢܰܦܫܳܐ . ܕܡܶܢ ܐܰܠܳܗܐ ܒܰܠܚܽܘܕ ܬܶܕܚܰܠ . ܠܐ ܓܶܝܪ ܦܰܓܪܐ ܟܝܳܢܳܐܺܝܬ ܕܳܚܶܠ ܡܶܢ ܐܰܠܳܗܐ ܆ ܐܳܦ ܠܐ ܢܰܦܫܐ ܟܝܳܢܳܐܺܝܬ ܕܳܚܠܐ ܡܶܢ ܚܰܝ̈ܘܳܬܐ . ܘܡܶܢ ܫܰܪܟܐ ܕܢܶܟܝ̈ܳܢܶܐ 54 ܐܚܪ̈ܳܢܶܐ . ܗܳܐ ܓܶܝܪ ܒܥܺܝܪܐ ܘܚܰܝ̈ܘܳܬܐ ܘܦܳܪܰܚܬܐ . ܡܶܛܽܠ ܕܦܰܓܪܐ ܐܶܢܶܝ̈ܢ ܒܰܠܚܽܘܕ ܆ ܘܠܐ ܡܶܫܬܰܘܬܦܳܐ 55 ܠܗܶܝܢ ܢܰܦܫܐ ܚܰܝܬܐ ܆ ܠܰܝܬ ܒܰܟܝܳܢܗܶܝܢ ܕܶܚܠܬܐ ܕܡܶܢ ܐܰܠܳܗܐ . ܐܶܠܐ ܕܶܚܠܬܐ 56 ܕܡܶܢ ܚܕ̈ܳܕܶܐ . ܐܰܘ ܡܶܢ ܫܰܪܟܐ ܕܣܰܩܽܘ̈ܒܠܶܐ ܐܚܪ̈ܳܢܶܐ . ܒܗܳܕܶܐ ܓܶܝܪ ܕܡܽܘܬܐ ܐܳܦ ܦܰܓܪܳܐ ܒܗܳܝ ܕܺܝܠܗ̇ . ܡܶܢ 57 ܢܶܟܝ̈ܳܢܰܘܗܝ ܒܰܠܚܽܘܕ ܕܳܚܶܠ . ܐܶܢ ܕܶܝܢ ܬܥܰܠܶܝܘܗܝ ܢܰܦܫܐ ܠܫܰܘܬܳܦܽܘܬܐ ܕܚܽܘ̈ܫܳܒܶܝܗ̇ . ܡܰܪܓܶܫ ܐܳܦ ܗܽܘ ܥܰܡܳܗ̇ ܒܕܶܚܠܬܐ ܕܡܶܢ ܐܰܠܳܗܐ ܆ ܐܰܝܟ ܕܚܰܝܬܐ ܐܳܦ ܗܺܝ ܥܰܡܗ̇ ܒܕܶܚܠܬܳܐ ܕܡܶܢ ܚܰܝ̈ܘܳܬܐ . ܕܰܝܳܢܐ ܓܶܝܪ ܡܫܰܢܩܳܢܐ ܕܢܰܦܫܐ ܐܰܠܳܗܰܐ ܗ̣ܘ ܒܰܠܚܽܘܕ ܆ ܡܶܛܽܠ ܕܗܰܘ ܕܩܰܛܺܝܢ ܡܶܢܳܗ̇ ܆ ܗܽܘ ܡܨܶܐ ܕܢܶܗܘܶܐ ܠܳܗ̇ ܕܰܝܳܢܐ . ܠܦܰܓܪܐ ܕܶܝܢ ܐܳܦ ܒܢܰܝ̈ܢܳܫܳܐ ܗܳܘ̈ܶܝܢ ܕܰܝܳܢ̈ܶܐ . ܘܡܶܫܟܚܺܝܢ ܘܳܐܦ ܕܢܶܩܛܠܽܘܢܳܝܗܝ ܆ ܟܰܕ ܒܕܺܝܢܗܽܘܢ ܥܰܠ ܢܰܦܫܐ ܠܐ ܡܶܫܬܰܠܛܺܝܢ ܆ ܐܰܝܟ ܣܳܗܕܽܘܬܐ ܕܡܶܠܬܶܗ ܕܰܡܫܺܝܚܐ ܕܳܐܡܰܪ . ܕܠܐ ܬܶܕܚܠܽܘܢ ܡܶܢ ܐܰܝܠܶܝܢ ܕܩܳܛܠܺܝܢ ܦܰܓܪܐ ܇ ܢܰܦܫܐ ܕܶܝܢ ܠܐ ܡܶܫܟܚܺܝܢ ܠܡܶܩܛܰܠ . ܫܽܘܠܛܳܢܐ ܠܰܡ ܕܕܰܝ̈ܳܢܶܐ . ܥܰܠ ܦܰܓܪܐ ܗܽܘ ܒܰܠܚܽܘܕ . ܘܠܶܗ ܕܳܝܢܺܝܢ ܘܰܡܫܰܢܩܺܝܢ ܘܩܳܛܠܺܝܢ . ܕܢܰܦܫܳܐ ܕܶܝܢ ܪܳܡ ܗܽܘ ܟܝܳܢܳܗ̇ ܡܶܢ ܢܶܟܝܳܢܗܽܘܢ ܕܩܳܛܽܘ̈ܠܶܐ . ܘܠܐ ܒܢܽܘܪܗܽܘܢ 58 ܝܳܩܕܐ ܆ ܘܠܐ ܥܰܠ ܟܝܳܢܐ ܕܪܽܘܚܳܢܽܘܬܳܗ̇ ܢܳܦܠܺܝܢ ܢܶܓܕܰܝ̈ܗܽܘܢ ܆ ܘܠܐ 59 ܒܣܰܝ̈ܦܰܝܗܽܘܢ ܡܶܬܦܰܣܩܐ ܆ ܘܠܐ ܒܰܣܪ̈ܳܩܰܝܗܽܘܢ ܡܶܣܬܪܶܩ ܩܢܽܘܡܳܗ̇ . ܡܶܛܽܠ ܓܶܝܪ ܕܗܰܘ ܕܕܳܐܶܢ ܦܰܓܪܳܢܰܐ ܗ̣ܘ ܆ ܘܰܓܙܳܪ ܕܺܝܢܐ ܕܝܳܗܶܒ ܥܰܠ ܡܰܣ̈ܟܠܳܢܶܐ ܆ ܒܠܶܫܳܢܐ ܕܦܰܓܪܐ ܡܰܨܰܚ ܠܶܗ ܆ ܐܳܦܶܢ ܢܰܦܫܐ ܡܙܺܝܥܐ ܟܰܣܝܳܐܺܝܬ ܚܽܘܫܳܒ̈ܰܘܗܝ ܕܰܓܙܳܪ ܕܺܝܢܐ ܆ ܘܡܳܐܢ̈ܶܐ ܟܽܘܠܗܽܘܢ ܕܰܡܛܰܝܒܺܝܢ ܠܽܐܘ̈ܠܨܳܢܶܐ ܦܰܓܪ̈ܳܢܶܐ ܐܶܢܽܘܢ ܆ ܘܰܒܝܰܕ 60 ܐܽܘ̈ܠܨܳܢܶܐ ܦܰܓܪ̈ܳܢܶܐ ܆ ܦܰܓܪܳܐ ܒܰܠܚܽܘܕ ܡܩܰܒܶܠ ܢܶܟܝ̈ܳܢܶܐ . ܕܢܰܦܫܐ ܕܶܝܢ ܡܶܛܽܠ ܪܽܘܚܳܢܽܘܬܳܗ̇ . ܪܳܡ 61 ܘܰܡܥܰܠܰܝ ܟܝܳܢܳܗ̇ ܡܶܢ ܗܳܠܶܝܢ . ܘܰܟܡܐ ܕܢܶܚܦܪܽܘܢ ܐܽܘ̈ܠܨܳܢܶܐ ܆ ܒܓܰܒ̈ܰܘܗܝ ܕܦܰܓܪܐ ܚܳܦܪܺܝܢ . ܘܰܟܡܐ ܐܶܢ ܢܶܬܓܰܘܽܘܢ ܘܢܶܥܠܽܘܢ ܆ ܢܰܦܫܐ ܠܓܰܘ ܡܶܢܗܽܘܢ ܗ̣ܝ . ܘܠܐ ܡܰܡܠܶܟ ܡܰܘܬܗܽܘܢ ܥܰܠ ܚܰܝܶܝ̈ܗ̇ . ܠܐ ܠܰܡ ܡܶܫܟܚܺܝܢ ܕܰܝܳܢ̈ܶܐ ܠܡܶܩܛܰܠ ܢܰܦܫܐ . ܘܥܰܠ ܗܳܕܶܐ ܠܐ ܙܳܕܶܩ ܕܢܶܕܚܠܽܘܢ ܡܶܢ ܕܺܝܢܗܽܘܢ . ܕܚܰܠܘ ܕܶܝܢ ܡܶܢ ܗܰܘ ܕܰܠܢܰܦܫܐ ܘܰܠܦܰܓܪܐ ܇ ܡܶܫܟܰܚ ܠܡܰܘܒܳܕܽܘ ܒܓܺܗܰܢܐ ܆ ܡܳܪܝܰܐ ܗ̣ܘ ܒܰܠܚܽܘܕ ܕܰܝܳܢܳܗ̇ ܕܢܰܦܫܐ . ܘܗܰܘ ܕܥܰܒܕܳܗ̇ ܚܰܝܬܐ ܆ ܗܽܘ ܡܨܶܐ ܕܢܰܝܬܶܐ ܡܰܘܬܐ 62 ܥܰܠ ܚܰܝ̈ܶܝܗ̇ . ܘܒܰܓܙܳܪ ܕܺܝܢܐ ܪܽܘܚܳܢܐ ܆ ܢܫܰܢܶܩ ܠܰܟܝܳܢܳܗ̇ 63 ܪܽܘܚܳܢܐ ܆ ܢܫܰܢܶܩ ܠܰܟܝܳܢܳܗ̇ ܪܽܘܚܳܢܐ . ܘܡܶܛܽܠ 64 ܕܰܐܪܓܫܰܬ ܢܰܦܫܳܐ ܕܡܳܪܝܐ ܗ̣ܘ ܒܰܠܚܽܘܕ ܕܰܝܳܢܳܗ̇ . ܟܝܳܢܳܐܺܝܬ ܡܶܢܶܗ ܕܳܚܠܐ . ܘܰܐܟܙܢܐ ܕܰܐܝܠܶܝܢ ܕܚܰܝܺܝ̈ܢ ܠܦܰܓܪܐ ܆ ܡܰܐܺܝ̈ܬܺܝܢ 65 ܕܶܝܢ ܒܢܰܦ̈ܫܳܬܗܽܘܢ ܆ ܥܽܘܗܕܳܢܐ 66 ܕܕܺܝܢܐ ܕܥܳܠܡܐ ܟܳܠܶܐ ܠܗܽܘܢ ܡܶܢ ܣܽܘܪ̈ܚܳܢܰܝܗܽܘܢ ܆ ܗܳܟܰܢܐ ܐܳܦ ܠܒܰܪ ܐܢܳܫܐ ܕܚܰܝ ܒܢܰܦܫܶܗ ܆ ܕܽܘܟܪܳܢܐ ܕܕܺܝܢܶܗ ܕܰܐܠܳܗܐ ܬܳܟܶܣ ܠܶܗ ܡܶܢ ܒܺܝܫ̈ܳܬܶܗ 67 . ܘܰܟܡܐ ܕܡܶܬܥܗܰܕ ܠܕܺܝܢܶܗ 68 . ܟܳܠܶܐ ܢܰܦܫܶܗ ܡܶܢ ܚܛܳܗ̈ܶܐ . ܠܰܘ ܓܶܝܪ ܕܺܝܢܐ ܩܰܪܺܝܒܐ ܨܺܝܪ ܩܕܳܡ ܥܰܝ̈ܢܰܘܗܝ ܕܝܰܕܽܘܥܬܳܢܐ . ܐܶܠܐ ܒܗܰܘ ܪܰܚܺܝܩܐ ܡܶܬܒܰܩܶܐ ܆ ܘܡܶܢܶܗ ܙܳܐܰܥ ܘܡܶܣܬܰܪܰܕ . ܘܡܶܛܽܠ 69 ܕܰܐܝܟܰܢܐ ܕܓܰܠ̈ܝܳܢ ܓܰܠ̈ܝܳܬܐ ܠܥܰܝܢܐ ܕܦܰܓܪܐ ܆ ܗܳܟܰܢܐ ܓܰܠ̈ܝܳܢ ܟܰܣ̈ܝܳܬܐ ܠܥܰܝܢܐ ܕܗܰܝܡܳܢܽܘܬܐ ܆ ܘܰܐܝܟܰܢܐ ܕܦܰܓܪܐ ܕܚܰܝ ܒܟܽܠܗܶܝܢ ܕܰܦܓܰܪ ܕܥܳܠܡܐ ܗܳܢܐ ܡܰܪܓܶܫ ܆ ܗܳܟܰܢܐ ܐܳܦ ܢܰܦܫܐ ܕܚܰܝܳܐ ܆ ܒܟܽܠܗܶܝܢ ܕܪܽܘܚ ܕܥܳܠܡܐ ܗܰܘ ܚܳܫܐ ܆ ܘܪܽܘܚܳܢܳܐܺܝܬ ܚܳܝܪܐ ܒܗܶܝܢ . ܥܽܘܗܕܳܢܶܗ ܗܳܟܺܝܠ ܕܰܐܠܳܗܐ ܆ ܢܽܘܗܪܐ ܗܘ ܡܚܰܘܝܳܢܐ ܕܰܥܬܺܝ̈ܕܳܬܐ . ܘܰܐܝܟܐ ܕܺܐܝܬ ܚܛܳܗ̈ܶܐ ܆ ܕܽܘܟܪܳܢܐ ܕܰܫܡܶܗ ܡܣܰܪܕܳܢܐ ܗ̣ܘ . ܐܶܠܐ ܓܶܝܪ ܛܪܳܬܶܗ ܬܺܐܪܬܶܗ ܠܐܢܳܫ 70 ܒܰܚܛܳܗ̈ܶܐ ܆ ܠܐ ܛܳܪܝܐ ܒܶܗ ܕܶܚܠܬܐ ܕܕܺܝܢܐ ܕܰܥܬܺܝܕ . ܡܶܛܽܠ ܕܟܽܠܢܳܫ ܐܰܝܟ ܕܺܐܝܬܰܘܗܝ ܗܽܘ ܠܘܳܬ ܢܰܦܫܶܗ . ܗܳܟܰܢܐ ܐܺܝܬܰܘܗܝ ܠܘܳܬܶܗ ܥܽܘܗܕܳܢܶܗ 71 ܕܰܐܠܳܗܐ . ܐܶܢ ܓܶܝܪ ܒܕܰܪܓܐ 72 ܕܡܰܣܟ̈ܠܳܢܶܐ ܩܳܐܶܡ ܆ ܕܰܝܳܢܐ ܡܶܬܚܙܶܐ ܠܶܗ ܐܰܠܳܗܐ . ܐܶܢ ܕܶܝܢ ܣܠܶܩ ܠܶܗ ܠܕܰܪܓܐ ܐܚܪܺܢܐ ܕܬܰܝ̈ܳܒܶܐ ܆ ܫܳܒܽܘܩܳܐ ܡܶܬܚܰܘܶܐ ܩܕܳܡܰܘܗܝ . ܐܶܢ ܬܽܘܒ ܒܛܶܟܣܐ ܕܰܡܪܰܚܡܳܢܽܘܬܐ ܩܳܐܶܡ ܆ ܒܥܽܘܬܪܐ ܕܰܡܪܰܚܡܳܢܽܘܬܶܗ ܕܰܐܠܳܗܐ ܡܶܬܒܰܩܶܐ . ܐܶܢ ܕܶܝܢ ܡܰܟܺܝܟܽܘܬܐ ܘܢܺܝܚܽܘܬܐ ܠܒܺܝܫ ܆ ܒܰܣܺܝܡܽܘܬܶܗ ܕܰܐܠܳܗܐ ܡܶܬܚܰܙܝܐ ܩܕܳܡܰܘܗܝ . ܐܶܢ ܕܶܝܢ ܡܰܕܥܐ ܝܰܕܽܘܥܬܳܢܐ ܩܢܶܐ ܆ ܒܥܽܘܬܪܐ ܠܐ ܡܶܬܕܰܪܟܳܢܐ ܕܚܶܟܡܬܶܗ ܕܰܐܠܳܗܐ ܡܶܬܒܰܩܶܐ . ܘܶܐܢ ܫܠܶܐ ܡܶܢ ܪܽܘܓܙܐ ܘܰܡܚܰܪܰܪ ܡܶܢ ܐܰܟܬܐ : ܘܰܫܠܳܡܐ ܘܫܰܝܢܐ ܒܟܽܠ ܥܶܕܳܢ ܡܶܬܬܙܺܝܥ 73 ܒܶܗ ܆ ܠܫܰܦܝܽܘܬܶܗ ܠܐ ܡܶܬܕܰܠܚܳܢܺܝܬܐ ܕܰܐܠܳܗܐ ܡܶܬܥܰܠܶܐ ܕܢܶܚܙܶܐ . ܘܶܐܢ ܙܰܘ̈ܥܰܝ ܗܰܝܡܳܢܽܘܬܐ ܐܰܡܺܝܢܺܝܢ ܢܳܒܗܺܝܢ ܒܓܰܘ ܢܰܦܫܶܗ ܆ ܒܠܐ ܡܶܬܕܰܪܟܳܢܽܘܬܐ ܕܰܥܒܳܕ̈ܰܘܗܝ ܕܰܐܠܳܗܐ ܒܟܽܠ ܥܶܕܳܢ ܚܳܐܰܪ . ܘܕܳܐܦ 74 ܐܰܝܠܶܝܢ ܕܰܣܒܺܝܪ̈ܳܢ ܕܰܦܫܺܝ̈ܩܳܢ ܕܰܠܥܶܠ ܡܶܢ ܐܺܝܕܰܥܬܐ ܐܶܢܶܝ̈ܢ ܡܰܫܰܪ . ܐܶܢ ܕܶܝܢ ܒܰܡܫܽܘܚܬܐ ܡܥܰܠܰܝܬܐ ܕܚܽܘܒܐ ܪܽܘܚܳܢܐ ܩܳܐܶܡ ܒܰܪܢܳܫܐ ܆ ܠܦܽܘܬ ܡܫܽܘܚܬܐ ܕܩܳܐܶܡ ܒܳܗ̇ ܡܶܬܚܙܶܐ ܠܶܗ ܐܰܠܳܗܐ . ܕܟܽܘܠܶܗ ܥܰܡ ܟܽܠܶܗ ܚܽܘܒܰܐ ܗ̣ܘ . ܘܗܳܢܰܘ ܕܽܘܡܳܪܐ ܇ ܕܟܰܕ ܦܫܺܝܛܰܐ ܗ̣ܘ ܐܰܠܳܗܐ ܒܰܟܝܳܢܶܗ ܇ ܘܠܰܝܬ ܒܶܗ ܗܰܕ̈ܳܡܶܐ ܘܰܡܢܰܘ̈ܳܬܐ ܇ ܒܶܐܣ̈ܟܻܡܶܐ ܣܰܓܺܝ̈ܶܐܐ ܠܟܽܠܢܳܫ ܡܶܬܚܰܘܶܐ . ܘܟܽܠ ܡܰܢ ܕܒܳܥܶܐ ܆ ܒܟܽܠ ܓܰܒܺܝ̈ܢ ܕܨܳܒܶܐ ܡܶܬܚܙܶܐ ܠܶܗ . ܘܟܰܕ ܠܘܳܬ ܢܰܦܫܶܗ ܚܰܕ ܗ̣ܘ ܕܠܐ ܕܶܡܘ̈ܳܬܐ ܆ ܡܶܬܚܙܶܐ ܒܕܶܡ̈ܘܳܬܐ ܠܪ̈ܶܥܝܳܢܶܐ ܆ ܠܦܽܘܬ ܚܰܫ̈ܶܐ ܕܩܰܪ̈ܺܝܒܺܝܢ ܠܳܗ̇ ܠܢܰܦܫܐ . ܐܰܝܢܐ ܓܶܝܪ ܕܨܳܒܶܐ ܕܢܶܚܙܶܐ ܠܰܐܠܳܗܐ ܕܛܳܒܐ ܗܘ ܆ ܢܶܗܘܶܐ ܗܽܘ ܛܳܒܐ ܆ ܘܗܳܐ ܐܶܬܚܙܺܝ ܠܶܗ ܛܳܒܐ . ܠܐ ܬܶܗܡܽܘܣ ܕܬܶܚܙܶܝܘܗܝ 75 ܛܳܒܐ ܠܰܐܠܳܗܐ ܆ ܟܰܕ ܩܳܝܡܰܬ ܒܰܐܬܪܐ ܕܒܺܝ̈ܫܳܬܐ . ܗܳܕܶܐ ܓܶܝܪ ܚܙܳܬܐ ܪܰܦܝܽܘܬܐ ܥܳܒܕܐ ܒܳܟ . ܘܰܐܝܟ ܕܠܐ ܨܳܒܶܐ ܐܰܠܳܗܐ ܕܢܶܬܚܙܶܐ ܠܳܟ ܚܙܰܝܬܳܝܗܝ . ܗܳܢܰܘ ܕܶܝܢ ܐܳܦ ܠܐ ܚܙܰܝܬܳܝܗܝ . ܡܶܛܽܠ ܕܰܠܒܰܪ ܡܶܢ ܨܶܒܝܳܢܶܗ ܨܒܰܝܬ ܕܬܶܚܙܶܝܘܗܝ . ܥܕܰܡܐ ܓܶܝܪ ܕܗܳܘܶܝܬ ܐܰܟܘܳܬܶܗ ܆ ܒܟܽܠ ܚܕܳܐ ܡܶܢ ܛܳܒ̈ܳܬܐ ܕܦܰܩܕܳܟ ܕܬܶܛܰܪ ܆ ܡܶܬܚܙܶܐ ܠܳܟ ܐܰܟܘܳܬܶܗ . ܘܶܐܢ ܣܳܒܰܪ ܐܰܢܬ ܕܚܳܙܶܝܬ ܆ ܠܡܰܣܒܪܳܢܽܘܬܳܟ ܚܳܙܶܝܬ ܆ ܘܠܰܘ ܠܰܫܪܳܪܐ ܕܰܚܙܳܬܐ ܕܺܝܠܶܗ . ܡܳܕܶܝܢ ܟܽܠ ܡܰܢ ܕܒܰܐܬܪܐ ܕܰܚܛܳܗ̈ܶܐ ܩܳܐܶܡ ܆ ܘܚܰܫ̈ܶܐ ܒܺܝ̈ܫܶܐ ܪܓܺܝܫ ܕܺܐܝܬ ܒܓܰܘ ܢܰܦܫܶܗ ܆ ܘܛܳܪܝܐ ܠܶܗ ܬܺܐܪܬܶܗ ܒܣܽܘܪܚܳܢܶܗ ܆ ܕܰܝܳܢܐ ܚܰܝܳܒ ܕܢܶܚܙܶܝܘܗܝ ܠܰܐܠܳܗܐ ܆ ܘܠܐ ܢܰܡܪܰܚ ܕܰܐܚܪܳܢܝܳܐܺܝܬ ܢܚܽܘܪ ܒܶܗ . ܕܡܶܢ ܗܳܪܟܐ ܢܰܣܓܶܐ ܒܶܗ ܕܶܚܠܬܐ ܇ ܕܰܬܟܰܣܶܐ ܡܶܢܶܗ ܒܺܝ̈ܫܳܬܐ . ܐܶܢ ܕܶܝܢ ܨܳܒܶܝܬ ܕܬܶܚܙܶܝܘܗܝ ܫܳܒܽܘܩܐ ܆ ܫܒܽܘܩ ܒܺܝ̈ܫܳܬܳܟ ܘܶܐܬܩܰܪܒ ܠܘܳܬ ܬܝܳܒܽܘܬܐ . ܘܰܫܒܽܘܩ ܐܳܦ ܣܰܟܠܽܘܬܐ ܕܰܐܚܪ̈ܳܢܶܐ ܐܰܣܟܶܠܘ ܒܳܟ ܆ ܘܟܶܢ ܡܪܺܝܡ ܐܰܢܬ ܥܰܝܢܐ ܕܡܰܕܥܳܟ ܇ ܘܚܳܙܶܝܬ ܠܶܗ ܫܳܒܽܘܩܐ . ܗܰܘ ܓܶܝܪ ܕܰܐܡܺܝܢ ܚܳܛܶܐ ܘܡܰܣܟܶܠ ܆ ܘܡܰܣܒܰܪ ܥܰܠ ܐܰܠܳܗܐ ܕܫܳܒܽܘܩܰܐ ܗ̣ܘ ܆ ܒܺܝܫ̈ܳܬܐ ܥܰܠ ܒܺܝ̈ܫܳܬܐ ܡܟܰܢܶܫ ܠܶܗ . ܠܐ ܠܰܡ ܬܶܬܟܶܠ ܥܰܠ ܫܽܘܒܩܳܢܐ ܆ ܕܠܐ ܚܛܳܗ̈ܶܐ 76 ܥܰܠ ܬܰܘܣܶܦ . ܒܬܽܘܟܠܳܢܐ ܓܶܝܪ ܕܫܽܘܒܩܳܢܐ ܐܰܡܺܝܢܺܝܢ ܚܳܛܶܝܢ ܣܰܓܺܝ̈ܶܐܐ ܕܠܐ ܬܝܳܒܽܘܬܐ . ܟܰܕ ܠܰܘ ܒܫܽܘܒܩܳܢܐ ܐܰܪܓܶܫܘ ܆ ܐܶܠܐ ܛܶܒܶܗ 77 ܕܫܽܘܒܩܳܢܐ ܫܡܰܥܘ 78 . ܗܰܘ ܓܶܝܪ ܕܫܳܒܶܩ ܠܰܐܚܪ̈ܳܢܶܐ ܆ ܗܽܘ ܡܨܶܐ ܡܰܪܓܶܫ ܒܫܽܘܒܩܳܢܶܗ 79 ܕܰܐܠܳܗܐ . ܘܰܒܗܳܕܶܐ ܕܡܽܘܬܐ ܐܳܦ ܟܽܘܠ ܚܕܳܐ ܡܶܢ ܛܳܒ̈ܳܬܶܗ ܕܰܐܠܳܗܐ . ܥܕܰܡܐ ܕܗܳܘܶܝܢ ܚܢܰܢ ܣܳܥܽܘܪ̈ܶܝܗ̇ ܕܛܳܒܬܐ ܆ ܠܐ ܡܰܪܓܫܺܝܢ ܚܢܰܢ ܒܳܗ̇ . ܕܺܐܝܬܶܝܗ̇ ܒܰܐܠܳܗܐ . ܡܶܢ ܫܶܡܥܐ ܓܶܝܪ ܝܺܠܶܦ ܠܶܗ ܟܽܠܢܳܫ ܥܰܠ ܐܰܠܳܗܐ ܕܛܳܒܰܐ ܗ̣ܘ . ܡܶܢ ܝܺܕܰܥܬܐ ܕܶܝܢ ܕܢܰܦܫܐ ܆ ܛܳܒ̈ܶܐ ܗܘ ܒܰܠܚܽܘܕ ܡܰܪܓܫܺܝܢ ܒܛܰܝܒܽܘܬܶܗ . ܘܡܶܢ ܛܶܒܐ ܕܡܶܬܡܰܠܰܠ ܆ ܟܽܠܢܽܫ ܡܰܘܕܶܐ ܕܰܡܪܰܚܡܳܢܰܐ ܗ̣ܘ . ܘܢܰܓܺܝܪ ܪܽܘܚܐ ܗܘ . ܘܒܰܣܺܝܡܐ ܗܘ . ܘܟܽܠܶܗ ܥܰܡ ܟܽܠܶܗ ܚܽܘܒܐ ܡܠܶܐ . ܒܡܰܪܓܫܳܢܽܘܬܐ ܕܶܝܢ ܕܢܰܦܫܗܽܘܢ . ܛܳܥܡܺܝܢ ܠܗܶܝܢ ܠܗܳܠܶܝܢ ܒܰܐܠܳܗܐ ܆ ܐܰܝܠܶܝܢ ܕܰܢܛܰܪܘ ܐܶܢܶܝ̈ܢ 80 ܒܰܩܢܽܘܡܗܽܘܢ . ܡܳܕܶܝܢ ܟܡܳܐ ܕܩܳܝܡܰܬ ܒܰܐܬܪܐ ܕܰܚ̈ܛܳܗܶܐ ܆ ܚܰܝܳܒ ܐܰܢܬ ܕܬܶܬܥܗܰܕ ܕܺܝܢܶܗ ܕܰܐܠܳܗܐ ܆ ܕܰܒܥܽܘܗܕܳܢܐ ܕܕܺܝܢܶܗ ܬܶܬܟܽܘܣ ܒܺܝܫ̈ܳܬܳܟ . ܘܠܐ ܬܰܡܪܰܚ ܘܰܒܡܶܕܶܡ 81 ܐܚܪܺܝܢ ܬܶܪܢܶܐ ܥܠܰܘܗܝ ܇ ܟܡܳܐ ܕܒܰܐܬܪܐ ܕܕܶܚܠܬܐ ܩܳܝܡܰܬ . ܐܺܝܬ ܗܘ ܓܶܝܪ ܐܰܬܪܐ ܕܕܶܚܠܬܐ ܘܺܐܝܬ ܕܚܰܕܽܘܬܐ ܆ ܘܰܐܬܪܐ 82 ܕܕܶܚܠܬܐ ܐܺܝܬܰܘܗܝ ܕܬܰܝ̈ܳܒܶܐ ܆ ܘܕܰܐܝܠܶܝܢ ܕܪ̈ܳܓܫܺܝܢ 83 ܒܣܰܟ̈ܠܘܳܬܗܽܘܢ . ܘܰܕܐܢ̈ܳܫܳܐ ܕܰܥܕܰܟܺܝܠ ܡܶܢ ܚܰܫ̈ܶܐ ܠܐ ܐܶܬܚܰܪܰܪܘ . ܐܰܬܪܐ ܕܶܝܢ ܕܚܰܕܽܘܬܐ ܆ ܠܥܶܠ ܡܶܢ ܚܽܘܒܐ ܗܘ . ܘܒܳܬܰܪ ܙܳܟܽܘܬܐ ܕܰܐܪ̈ܓܺܝܓܳܬܐ ܡܶܫܬܘܶܐ ܒܰܪ ܐܢܳܫܐ ܕܢܶܬܡܰܛܶܐ ܠܚܰܕܽܘܬܐ . ܘܡܐ ܕܰܟܒܰܫ ܟܽܠܗܽܘܢ ܚܰܫ̈ܰܘܗܝ ܬܚܶܝܬ ܚܰܝܠܐ ܕܚܽܘܫ̈ܳܒܰܘܗܝ ܆ ܟܶܢ ܥܳܐܶܠ ܕܢܶܬܓܰܐܶܐ ܒܰܐܬܪܐ ܕܚܰܕ̈ܘܳܬܐ ܆ ܐܰܝܟܐ ܕܠܰܝܬ ܩܶܢܛܐ ܘܕܶܚܠܬܐ . ܕܶܚܠܬܐ ܓܝܪ ܕܰܠܩܽܘܒܠܐ ܗ̣ܝ ܕܚܰܕܽܘܬܐ ܇ ܘܰܐܝܟܐ ܕܺܐܝܬ ܕܶܚܠܬܐ . ܚܰܕܽܘܬܐ ܠܐ ܡܶܬܝܰܠܕܐ . ܘܰܐܝܟܐ ܕܺܐܝܬ ܚܰܕܽܘܬܐ . ܕܶܚܠܬܐ ܠܐ ܕܳܪܟܐ . ܡܶܛܽܠ ܕܕܶܚܠܬܐ ܠܰܘܝܐ ܠܒܺܝ̈ܫܳܬܐ ܆ ܘܚܰܕܽܘܬܐ ܠܛܳܒ̈ܳܬܐ ܆ ܘܰܐܝܟ ܕܣܰܩܽܘܒ̈ܠܺܝܢ ܛܳܒ̈ܳܬܐ ܠܒܺܝ̈ܫܳܬܐ ܆ ܗܳܟܰܢܐ ܕܰܠܩܽܘܒܠܐ ܗ̣ܝ ܚܰܕܽܘܬܐ ܕܕܶܚܠܬܐ . ܘܠܐ ܗܰܘ ܕܐܺܝܬܰܘܗܝ ܒܒܺܝ̈ܫܳܬܐ ܡܰܪܓܶܫ ܒܚܰܕܽܘܬܐ ܕܪܽܘܚ ܆ ܡܐ ܕܡܶܬܝܰܠܕܐ ܡܶܢ ܛܳܒ̈ܳܬܐ ܆ ܘܠܐ ܗܰܘ ܕܐܺܝܬܰܘܗܝ ܒܚܰܕܽܘܬܐ ܇ ܚܳܐܶܫ ܒܕܶܚܠܬܐ ܕܢܰܩܺܝܦܐ 84 ܠܒܺܝ̈ܫܳܬܐ . ܕܐܢܳܫ ܓܶܝܪ ܕܢܶܨܒܶܐ 85 ܕܢܶܗܘܶܐ ܒܚܰܕܽܘܬܐ ܆ ܟܰܕ ܥܕܰܟܺܝܠ ܒܰܐܬܪܐ ܕܕܶܚܠܬܐ ܩܳܐܶܡ ܆ ܕܡܳܐ ܠܐܢܳܫ ܕܡܰܣܒܰܪ ܥܰܠ ܢܰܦܫܶܗ ܕܛܳܒܰܐ ܗ̣ܘ . ܟܰܕ ܐܺܝܬܰܘܗܝ ܒܺܝܫܐ ܕܰܡܫܰܡܠܰܝ ܒܟܽܘܠܗܶܝܢ ܣܰܢܝ̈ܳܬܐ ܆ ܐܰܘ ܠܐܢܳܫ ܕܡܰܣܒܰܪ ܕܥܰܬܺܝܪ ܟܰܕ ܡܶܣܟܺܝܢ ܡܶܢ ܟܽܠ ܐܢܳܫ . ܚܰܝܳܒ ܡܳܕܶܝܢ ܟܠ ܡܰܢ ܕܰܪܓܺܝܫ ܒܢܰܦܫܶܗ ܣܰܟ̈ܠܘܳܬܐ ܘܣܽܘܪ̈ܚܳܢܶܐ ܆ ܕܕܶܚܠܬܐ ܕܡܶܢ ܐܰܠܳܗܐ ܢܪܰܒܶܐ ܒܶܗ ܒܟܽܠ ܥܶܕܳܢ . ܘܰܒܡܰܥܠܶܗ ܘܰܒܡܰܦܩܶܗ ܒܳܗ̇ ܢܶܪܢܶܐ . ܘܰܒܡܰܘܬܒܶܗ ܘܒܰܡܩܳܡܶܗ ܢܶܗܪܽܘܓ ܒܳܗ̇ 86 ܘܰܒܟܽܠܗܽܘܢ ܗܽܘܦܳܟ̈ܰܘܗܝ ܆ ܕܶܚܠܬܐ ܕܡܶܢ ܐܰܠܳܗܐ ܢܶܬܡܠܽܘܢ ܚܽܘܫܳܒ̈ܰܘܗܝ . ܟܰܕ ܠܐ ܦܪܺܝܫ ܠܳܗ̇ ܙܰܒܢܐ ܠܗܳܕܶܐ ܕܶܚܠܬܐ . ܐܶܠܐ ܟܽܘܠ ܙܰܒ̈ܢܺܝܢ ܆ ܙܰܒ̈ܢܶܐ ܕܕܶܚܠܬܐ ܕܡܶܢ ܐܰܠܳܗܐ ܢܶܗܘܽܘܢ ܠܶܗ . ܒܥܶܕܳܢܐ ܓܶܝܪ ܕܗܳܕܶܐ ܕܶܚܠܬܐ ܠܐ ܢܳܒܗܐ ܒܒܰܪ ܐܢܳܫܐ ܆ ܒܶܣܝܳܢܐ ܕܥܰܠ ܦܽܘ̈ܩܕܳܢܰܘܗܝ 87 ܕܰܐܠܳܗܐ ܫܟܺܝܚ ܒܶܗ . ܘܰܒܫܶܢܬܐ ܕܛܳܥܝܽܘܬܐ ܡܛܰܒܥܺܝܢ ܚܽܘܫܳܒ̈ܰܘܗܝ . ܘܰܐܝܟ ܡܳܐܢܐ ܕܠܐ ܪܓܶܫܬܐ ܇ ܡܶܬܪܰܥܶܐ ܒܺܝ̈ܫܳܬܐ ܘܣܳܥܰܪ ܣܰܢ̈ܝܳܬܐ . ܟܰܕ ܚܳܛܶܐ ܘܠܐ ܝܳܕܰܥ ܕܚܳܛܶܐ . ܐܶܢ ܕܶܝܢ ܝܳܕܰܥ ܆ ܝܺܕܰܥܬܐ ܗ̣ܝ ܕܫܶܡܥܐ ܘܠܰܘ 88 ܕܰܫܪܳܪܐ . ܡܶܛܽܠ ܕܺܝܕܰܥܬܗܶܝܢ ܫܰܪܺܝܪܬܐ ܕܒܺܝ̈ܫܳܬܐ ܆ ܒܰܪ ܫܳܥܬܶܗ ܕܶܚܠܬܐ ܓܳܒܠܐ ܒܶܗ ܒܒܰܪ ܐܢܳܫܐ . ܘܰܐܝܟܰܢܐ ܕܒܰܦܬܳܚ ܥܰܝ̈ܢܶܐ 89 ܕܳܢܰܚ ܢܽܘܗܪܐ ܒܓܰܘ ܒܳܒ̈ܳܬܐ ܆ ܗܳܟܰܢܐ 90 ܒܥܽܘܗܕܳܢܐ 91 ܕܰܐܠܳܗܐ ܇ ܒܰܪ ܫܳܥܬܶܗ ܨܳܡܚܐ ܕܶܚܠܬܐ ܕܰܐܠܳܗܐ ܒܓܰܘ ܪܶܥܝܳܢܐ ܇ ܘܰܐܝܟ ܕܡܶܢ ܛܽܘܒܳܥܐ ܕܫܶܢܬܐ ܡܬܰܘܗܳܐ ܡܩܺܝܡܐ ܠܶܗ ܠܒܰܪ ܐܢܳܫܐ . ܘܰܐܝܟ ܒܰܪܢܳܫܐ ܕܡܶܬܚܛܶܦ ܡܶܢ ܛܽܘܒܳܥܐ ܕܫܶܢܬܐ ܆ ܘܟܰܕ ܡܛܰܝܰܒ ܗܘܳܐ ܕܰܢܩܰܕܶܡ ܢܩܽܘܡ ܆ ܢܺܐܬܶܐ ܢܽܘܗܪܐ ܢܶܫܟܚܺܝܘܗܝ 92 ܥܰܠ ܡܰܫܟܒܶܗ ܆ ܘܡܳܐ ܕܰܦܬܰܚ ܥܰܝ̈ܢܰܘܗܝ ܘܰܚܙܳܝܗܝ ܆ ܒܰܪ ܫܳܥܬܶܗ ܬܳܘܰܗ ܘܡܶܬܬܙܺܝܥ ܆ ܘܙܰܘܥܬܶܗ ܕܡܶܢ ܫܶܠܝ ܢܦܰܨܶܐ ܡܶܢܶܗ ܩܰܠܺܝܠܳܐܺܝܬ ܆ ܟܽܘܠܶܗ 93 ܝܽܘܩܪܐ ܕܫܶܢܬܐ 94 ܕܒܳܗ̇ ܡܛܰܒܰܥ ܗܘܐ ܆ ܗܳܟܰܢܐ ܐܶܢ ܢܰܗܡܶܐ ܒܰܪܢܳܫܐ ܘܬܶܫܬܩܶܠ ܡܶܢܶܗ ܥܺܝܪܽܘܬܐ ܕܥܽܘܗܕܳܢܐ ܕܰܐܠܳܗܐ ܇ ܘܢܶܫܪܰܟ ܠܫܶܢܬܐ ܕܒܶܣܝܳܢܐ ܘܰܠܛܽܘܒܳܥܐ ܕܡܰܗܡܝܳܢܽܘܬܐ ܆ ܐܶܢ ܢܶܓܕܰܫ ܘܒܰܚܕܐ ܡܶܢ ܥܶܠ̈ܠܳܢ ܆ ܐܰܘ ܒܨܶܒܝܳܢܶܗ ܢܽܘܗܪܐ ܕܥܽܘܗܕܳܢܐ ܕܰܐܠܳܗܐ ܢܶܕܢܰܚ ܒܓܰܘ ܢܰܦܫܶܗ 95 ܇ ܒܰܪ ܫܳܥܬܶܗ ܬܳܘܰܗ ܘܫܳܕܶܐ ܡܶܢܶܗ ܒܶܣܝܳܢܶܗ ܩܰܕܡܳܝܐ ܇ ܘܡܶܬܡܠܶܐ ܕܶܚܠܬܐ ܇ ܘܥܳܫܶܢ ܒܶܗ ܣܽܘܪܳܕܐ ܡܶܢ ܥܽܘܗܕܳܢܐ 96 ܕܟܺܐܢܽܘܬܶܗ ܕܕܰܝܳܢܐ . ܘܡܳܐ ܕܰܢܦܰܩ ܒܶܣܝܳܢܐ ܆ ܥܳܐܠܐ ܒܰܪ ܫܳܥܬܶܗ ܚܠܳܦܰܘܗܝ ܡܶܬܬܰܘܝܳܢܽܘܬܐ ܕܰܥܠܰܘܗܝ . ܘܡܶܬܡܠܶܐ ܙܰܘܥܬܐ ܥܰܠ ܐܦܱ̈ܝ ܐܰܝܠܶܝܢ ܕܡܶܢܶܗ ܐܶܣܬܥܰܪ . ܐܰܘ ܥܰܠ ܥܶܕ̈ܳܢܶܐ ܒܰܛܺܝ̈ܠܶܐ ܕܰܗܘܰܘ ܠܶܗ ܡܶܢ ܥܽܘܗܕܳܢܐ ܕܰܐܠܳܗܐ . ܗܐ ܓܶܝܪ ܒܰܪ ܐܢܳܫܐ ܐܰܝܢܐ ܕܰܒܗܳܢܐ ܥܽܘܗܕܳܢܐ ܒܟܽܘܠ ܙܒܰܢ ܚܰܝ ܆ ܐܳܦܶܢ ܙܰܘܥܐ ܫܚܺܝܡܐ ܕܪܶܓܬܐ ܢܛܽܘܪ ܥܰܠ ܢܰܦܫܶܗ ܆ ܒܰܪ ܫܳܥܬܶܗ ܕܶܚܠܬܐ ܡܶܬܡܠܶܐ . ܘܡܶܬܬܙܺܝܥ 97 ܘܬܳܘܰܗ ܥܰܠ ܐܱܦ̈ܰܝ ܗܰܘ ܚܽܘܫܳܒܐ ܕܪܶܓܬܐ ܕܰܗܘܳܐ ܠܶܗ . ܥܳܪܶܩ ܕܶܝܢ ܒܰܪ ܫܳܥܬܶܗ ܘܡܶܬܛܰܠܰܩ ܗܽܘ ܗܳܢܐ ܚܽܘܫܳܒܐ ܕܒܺܝ̈ܫܳܬܐ ܇ ܡܶܢ ܩܕܳܡ ܕܶܚܠܬܳܗ̇ ܕܢܰܦܫܐ ܆ ܐܰܝܟ ܦܳܪܰܚܬܐ ܕܡܰܫܩܠܐ ܡܶܢ ܩܕܳܡ ܒܰܪ ܐܢܳܫܐ ܇ ܕܡܶܢ ܫܶܠܝ ܬܳܘܰܗ ܥܰܠ ܫܰܠܝܽܘܬܳܗ̇ . ܕܶܚܠܬܐ ܓܶܝܪ ܘܢܶܟܦܬܐ ܕܡܶܢ ܒܢ̈ܰܝ ܐܢܳܫܐ ܆ ܠܦܰܓܪܐ ܢܳܛܪ̈ܳܢ ܡܶܢ ܐܪ̈ܓܺܝܓܳܬܐ . ܕܶܚܠܬܐ ܕܶܝܢ ܘܒܶܗܬܬܐ ܕܗܳܘܝܐ ܠܒܰܪܢܳܫܐ ܡܶܢ ܐܰܠܳܗܐ ܆ ܠܗܽܘܢ ܠܙܰܘ̈ܥܰܝ ܢܰܦܫܐ ܡܢܰܛܪܐ 98 ܡܶܢ ܚܽܘܫ̈ܳܒܶܐ ܕܒܺܝ̈ܫܳܬܐ . ܘܡܶܛܽܠ ܕܚܳܙܶܐ ܕܰܒܟܽܘܠ ܥܶܕܳܢ ܐܰܠܳܗܐ ܚܳܙܶܐ ܠܶܗ . ܥܒܺܝܕ ܐܰܡܺܝܢܳܐܺܝܬ ܚܰܙܳܝܐ ܕܢܰܦܫܶܗ ܕܠܐ ܢܶܚܛܶܐ . ܘܢܳܛܰܪ ܠܒܰܪܢܳܫܶܗ 99 ܟܰܣܝܐ ܡܶܢ ܡܽܘ̈ܡܶܐ ܟܣܰܝ̈ܳܐ ܆ ܗܳܢܽܘܢ ܕܥܰܝܢܐ ܟܣܺܝܬܐ ܕܰܐܠܳܗܐ ܒܗܽܘܢ ܡܶܬܒܰܩܝܐ . ܐܰܟܪܶܟ ܠܳܟ ܡܳܕܶܝܢ ܣܝܳܓܐ ܐܳܘ ܦܳܪܽܘܫܐ . ܕܕܶܚܠܬܶܗ 100 ܕܰܐܠܳܗܐ ܆ ܘܠܐ ܡܰܡܪ̈ܚܳܢ ܒܺܝܫ̈ܳܬܐ ܕܢܶܥ̈ܠܳܢ ܠܓܰܘ ܡܕܺܝܢܬܐ ܕܢܰܦܫܳܟ . ܐܶܬܢܰܟܦ ܡܶܢ ܐܰܠܳܗܐ . ܟܰܣܝܳܐܺܝܬ ܆ ܘܗܳܐ ܐܶܬܢܰܛܪܰܬ ܢܰܦܫܳܟ ܒܕܰܟܝܽܘܬܳܗ̇ 101 ܆ ܐܰܙܺܝܥ ܒܳܟ ܟܽܠ ܥܶܕܳܢ ܕܶܚܠܬܶܗ . ܘܗܳܐ ܐܶܬܚܣܶܟܬ ܡܶܢ ܚܛܳܗ̈ܶܐ ܕܚܽܘܫ̈ܳܒܶܐ . ܥܽܘܗܕܳܢܶܗ ܐܰܡܺܝܢܐ ܢܶܥܡܰܪ ܒܳܟ ܆ ܘܥܽܘܗܕܳܢܐ ܕܒܺܝܫ̈ܳܬܐ ܥܰܡܶܗ ܠܐ ܡܕܰܝܰܪ . ܟܡܐ ܓܶܝܪ ܕܠܰܐܠܳܗܐ ܥܗܺܝܕ ܐܢܬ ܆ ܕܬܶܬܥܗܰܕ 102 ܒܺܝܫ̈ܳܬܐ ܠܐ ܡܰܨܝܐ . ܡܶܛܽܠ ܕܢܽܘܗܪܐ ܘܚܶܫܽܘܟܐ ܒܓܰܘ ܥܰܝܢܐ ܠܐ ܫܳܪܶܝܢ ܐܰܟܚܕܐ . 103 ܘܠܐ ܥܽܘܗܕܳܢܐ ܕܰܐܠܳܗܐ ܘܥܽܘܗܕܳܢܐ ܕܒܺܝܫ̈ܳܬܐ ܫܰܘܝܳܐܺܝܬ ܡܟܰܬܪܺܝܢ ܒܓܰܘ ܢܰܦܫܐ ܆ ܥܕܰܡܐ ܓܶܝܪ ܕܛܳܥܶܝܬ ܠܰܐܠܳܗܐ ܆ ܠܐ ܡܶܬܬܥܗܰܕ 104 ܐܢܬ ܠܒܺܝ̈ܫܳܬܐ . ܘܰܥܕܰܡܐ ܕܛܳܥܶܝܬ ܠܒܺܝ̈ܫܳܬܐ ܆ ܠܐ ܕܳܐܶܠ ܒܳܟ ܥܽܘܗܕܳܢܶܗ ܕܰܐܠܳܗܐ . ܛܽܘܥܝܰܝ ܓܶܝܪ ܕܰܚܕܳܐ . ܥܽܘܗܕܳܢܐ ܗܝ ܕܰܐܚܪܺܬܐ . ܘܡܰܥܰܠܬܐ ܕܰܚܕܳܐ ܡܰܦܰܩܬܐ ܗ̣ܝ ܕܰܐܚܪܺܬܐ . ܥܽܘܗܕܳܢܐ ܓܶܝܪ ܕܒܺܝܫ̈ܳܬܐ ܛܳܥܝܽܘܬܰܐ ܗ̣ܘ . ܘܥܽܘܗܕܳܢܐ ܕܰܐܠܳܗܐ ܝܺܕܰܥܬܐ ܗܘ ܫܰܪܺܝܪܬܐ . ܘܛܳܥܝܽܘܬܐ ܚܶܫܽܘܟܐ ܗ̣ܝ . ܝܺܕܰܥܬܐ ܕܶܝܢ ܢܽܘܗܪܐ ܗ̣ܝ . ܘܰܐܟܙܢܐ ܕܰܠܗܰܘ ܕܰܒܢܽܘܗܪܐ ܩܳܐܶܡ ܩܰܪܺܝܒܐ ܢܰܟܦܽܘܬܐ ܆ ܗܳܟܰܢܐ ܐܳܦ ܢܰܦܫܐ ܕܕܳܢܰܚ ܒܳܗ̇ ܥܽܘܗܕܳܢܐ 105 ܕܰܐܠܳܗܐ ܇ ܐܰܡܺܝܢܐ ܗ̣ܝ ܡܶܬܢܰܟܦܐ 106 ܒܟܽܠ ܥܶܕܳܢ . ܡܶܢ ܥܰܪܛܶܠܳܝܽܘܬܐ ܕܒܺܝ̈ܫܳܬܐ . ܘܰܐܟܙܢܐ ܕܰܚܙܳܬܐ ܕܰܒܢ̈ܰܝ ܐܢܳܫܐ ܆ ܡܰܪܗܒܐ ܠܒܰܪ ܐܢܳܫܐ ܕܰܢܟܰܣܶܐ ܥܰܪܛܶܠܳܝܽܘܬܶܗ ܆ ܗܳܟܰܢܐ ܡܐ ܕܰܐܕܺܝܩ ܥܽܘܗܕܳܢܐ ܕܰܐܠܳܗܐ ܒܓܰܘ ܢܰܦܫܐ ܆ ܡܰܪܗܶܒ ܘܰܡܬܰܘܰܗ ܠܳܗ̇ ܕܬܶܬܟܢܶܟ ܇ ܘܡܶܢ ܫܶܠܝ ܦܳܪܶܣ ܥܠܶܝܗ̇ ܠܒܽܘܫܐ ܕܢܰܟܦܽܘܬܐ . ܘܶܐܢ ܐܺܝܬ ܒܳܗ̇ ܗܰܕܳܡܐ ܕܚܽܘܫܳܒܐ ܕܰܓܠܶܐ . ܡܟܰܣܝܐ ܠܶܗ . ܘܶܐܢ ܐܰܚܺܝܕܐ 107 ܡܶܕܶܡ ܕܠܐ ܦܐܶܐ ܠܳܗ̇ ܆ ܒܰܪ ܫܳܥܬܶܗ ܡܶܬܪܰܗܒܐ ܘܫܳܕܝܐ ܠܶܗ . ܘܶܐܢ ܒܠܺܝܠܐ ܡܶܬܛܰܟܣܐ . ܘܶܐܢ ܫܓܺܝܫܐ ܡܶܬܪܰܝܚܐ 108 . ܘܶܐܢ ܚܰܛܳܝܐ ܡܶܙܕܰܕܩܐ . ܘܶܐܢ ܡܟܰܬܡܐ ܡܶܬܚܰܘܪܳܐ . ܘܶܐܢ ܨܳܐܳܐ ܡܶܬܚܰܠܠܐ . ܘܶܐܢ ܛܰܡܳܐܐ ܡܶܬܩܰܕܫܐ . ܘܶܐܢ ܡܛܰܘܫܐ ܡܶܬܕܰܟܝܐ . ܘܶܐܢ ܡܦܰܪܣܝܳܐ ܡܶܬܢܰܟܦܐ . ܘܶܐܢ ܙܰܠܺܝܠܐ ܡܶܬܟܰܢܟܳܐ . ܘܶܐܢ ܫܳܛܝܐ ܡܶܬܚܰܟܡܐ . ܘܶܐܢ ܐܰܫܺܝܕܐ ܡܶܬܟܰܢܫܐ . ܘܶܐܢ ܦܳܗܝܐ 109 ܠܒܰܪ ܡܶܢܳܗ̇ . ܦܳܢܝܐ ܗܺܝ ܠܘܳܬܳܗ̇ . ܘܶܐܢ ܡܶܣܟܺܢܝܳܐ ܥܳܬܪܐ . ܘܶܐܢ ܐܰܘܒܕܰܬ ܚܰܝ̈ܶܝܗ̇ ܆ ܪܳܗܛܐ ܘܒܳܥܝܐ ܠܗܽܘܢ . ܘܐܢ ܟܪܺܝܗܐ ܡܶܬܚܰܠܡܐ . ܘܶܐܢ ܡܚܺܝܠܐ ܡܶܬܚܰܝܠܐ . ܘܶܐܢ ܢܣܺܝܣܐ ܡܶܬܐܣܝܐ . ܘܐܢ ܐܺܝܬ ܒܳܗ̇ ܬܒܳܪ̈ܶܐ ܩܳܛܪܐ ܠܗܽܘܢ . ܘܶܐܢ ܡܰܠܝܐ ܚܒܳܪ̈ܳܬܐ ܥܳܨܒܐ ܠܗܶܝܢ . ܘܶܐܢ ܢܶܗܘܶܐ ܕܰܐܥܬܩܰܬ ܘܰܒܠܳܬ ܒܰܚܛܺܝܬܐ ܆ ܒܰܪ ܫܳܥܬܶܗ ܥܽܘܗܕܳܢܐ ܕܰܐܠܳܗܐ ܥܰܡ ܕܶܚܠܬܶܗ ܡܚܰܕܶܬ ܠܳܗ̇ . ܢܶܣܝܳܢܐ ܗܳܟܺܝܠ ܕܕܶܚܠܬܐ ܕܰܐܠܳܗܐ ܨܶܝܕ ܢܰܦܫܐ ܗܘ . ܘܗܽܘ ܒܰܪ ܐܢܳܫܐ ܒܰܠܚܽܘܕ ܡܨܶܐ ܕܢܶܕܰܥ ܇ ܐܶܢ ܕܳܚܶܠ ܡܶܢ ܐܰܠܳܗܐ ܘܶܐܠܐ . ܚܰܝܳܒ ܓܶܝܪ ܟܽܠ ܚܰܕ ܡܶܢܰܢ : ܕܰܠܗܳܕܶܐ ܛܳܒܬܐ ܢܶܣܒܺܝܗ̇ ܒܰܩܢܽܘܡܶܗ . ܐܶܢ ܐܶܬܕܟܰܪܬ ܠܰܐܠܳܗܐ ܘܶܐܬܬܙܺܝܥܬ 110 ܘܶܥܗܰܕܬܳܝܗܝ ܆ ܘܶܐܬܡܠܺܝܬ ܒܰܪ ܫܳܥܬܶܗ ܕܶܚܠܬܐ : ܘܪܰܬܘ ܚܽܘܫܳܒ̈ܰܝܟ ܥܰܡ ܗܰܕ̈ܳܡܰܝܟ . ܘܶܐܬܬܙܺܝܥܰܬ 111 ܢܰܦܫܳܟ ܥܰܡ ܦܰܓܪܳܟ : ܘܰܐܪܟܶܢ ܡܰܕܥܳܟ ܪܺܝܫܶܗ ܠܬܰܚܬ : ܘܶܐܬܢܰܟܰܦ ܗܰܘܢܳܟ ܟܰܣܝܳܐܺܝܬ ܡܶܢ ܐܰܠܳܗܐ ܆ ܗܳܠܶܝܢ ܐܶܢ ܢܶܓܕ̈ܫܳܢ ܠܳܟ ܆ ܕܰܥ ܠܳܟ ܕܺܐܝܬ ܒܳܟ ܕܶܚܠܬܶܗ ܕܰܐܠܳܗܐ ܆ ܘܫܰܪܺܝܪܳܐܺܝܬ ܩܰܪܺܝܒ ܠܳܟ ܥܽܘܗܕܳܢܶܗ ܕܡܳܪܝܐ . ܠܰܘ ܓܶܝܪ ܡܰܢ ܕܳܐܡܰܪ ܕܕܳܚܶܠ ܐܢܐ ܆ ܗܘ ܗܽܘ ܕܕܳܚܶܠ 112 ܡܶܢ ܐܰܠܳܗܐ . ܐܶܠܐ ܡܰܢ ܕܡܰܪܓܶܫ ܒܢܰܦܫܶܗ ܒܢܶܣܝܳܢܐ ܕܗܳܠܶܝܢ ܕܶܐܡܪܶܬ ܆ ܗܳܢܰܘ ܫܰܪܺܝܪܳܐܺܝܬ ܕܳܚܠܐ ܕܰܐܠܳܗܐ . ܛܳܒ̈ܳܬܐ ܓܶܝܪ ܕܡܶܢ ܠܒܰܪ ܡܶܬܚܰܙ̈ܝܳܢ ܆ ܠܐ ܡܚܰܘܝܳܢ ܠܣܳܥܽܘܪܗܶܝܢ ܕܺܐܝܬܰܘܗܝ ܒܩܽܘܫܬܐ ܕܳܚܠܐ ܕܰܐܠܳܗܐ . ܡܶܛܽܠ ܕܣܰܓܺܝ̈ܳܐܢ ܥܶܠ̈ܠܳܬܐ ܇ 113 ܐܰܝܠܶܝܢ ܕܡܰܥ̈ܒܕܳܢ ܛܳܒ̈ܳܬܐ ܒܰܒܢ̈ܰܝ ܐܢܳܫܐ . ܘܺܐܝܬ ܗܰܘ ܐܶܣܟܺܡܐ ܐܚܪܺܢܐ ܠܰܢܛܽܘܪܳܬ ܦܽܘܩ̈ܕܳܢܶܐ . ܗܰܘ ܓܶܝܪ ܕܡܶܢ ܕܶܚܠܬܐ ܕܰܐܠܳܗܐ ܢܳܛܰܪ ܦܽܘܩ̈ܕܳܢܰܘܗܝ ܆ ܗܳܢܰܘ ܥܰܒܕܐ ܫܰܪܺܝܪܐ ܘܦܳܠܚܐ ܐܰܠܳܗܳܝܐ . ܕܕܳܚܶܠ ܡܶܢ ܣܳܐܶܡ ܢܳܡܽܘܣܐ ܆ ܘܓܳܡܰܪ ܢܳܡܽܘܣܶܗ . ܐܳܦ ܠܐ ܓܶܝܪ ܡܶܬܢܛܰܪ ܢܳܡܽܘܣܐ ܐܰܠܳܗܳܝܐ ܓܡܺܝܪܳܐܺܝܬ ܇ ܐܶܢ ܒܦܰܓܪܐ ܘܰܒܢܰܦܫܐ ܠܐ ܡܶܬܢܛܰܪ . ܣܰܓܺܝ̈ܶܐܐ ܓܶܝܪ ܐܺܝܬ ܕܰܛܥܺܝ̈ܢܺܝܢ ܝܽܘܩܪܐ ܕܥܰܡ̈ܠܶܐ ܓܰܠܝܳܐܺܝܬ . ܘܟܰܣܝܳܐܺܝܬ ܡܫܰܡܫܺܝܢ ܟܽܠܗܶܝܢ ܒܺܝ̈ܫܳܬܐ ܆ ܐܺܝܬ ܕܶܐܣܰܪܘ ܗܰܕ̈ܳܡܰܝܗܘܢ ܒܰܐܣܽܘܪ̈ܶܐ ܕܽܐܘ̈ܠܨܳܢܶܐ . ܘܫܰܡܰܪܘ ܫܒܰܩܘ ܚܽܘܫܳܒ̈ܰܝܗܘܢ ܠܦܶܗܝܐ ܕܣܰܢܝ̈ܳܬܐ . ܐܺܝܬ ܕܰܠܒܺܝܫܺܝܢ ܢܰܟܦܽܘܬܐ ܡܶܢ ܠܒܰܪ ܆ ܘܰܥܛܺܝܦܺܝܢ ܙܰܠܺܝܠܽܘܬܐ ܡܶܢ ܠܓܰܘ . ܐܺܝܬ ܕܡܶܢ ܠܒܰܪ ܐܺܝܬܰܝܗܽܘܢ ܨܰܝ̈ܳܡܶܐ . ܘܡܶܢ ܠܓܰܘ ܐܳܣܽܘ̈ܛܶܐ ܘܝܰܥ̈ܢܶܐ . ܐܺܝܬ ܕܡܶܢ ܠܒܰܪ ܡܶܬܚܙܶܝܢ 114 ܙܰܕܺܝ̈ܩܶܐ ܆ ܘܟܰܣܝܳܐܺܝܬ ܦܳܠ̈ܚܺܝܢ ܟܽܠܗܶܝܢ ܒܺܝ̈ܫܳܬܐ . ܐܺܝܬ ܕܟܰܕ ܨܰܝܳܡܰܐ ܗ̣ܘ ܐܳܟܽܘܠܐ ܗ̣ܘ . ܘܺܐܝܬ ܕܡܶܬܚܙܶܐ ܡܣܰܪܩܐ ܘܪܳܚܶܡ ܟܶܣܦܰܐ ܗ̣ܘ . ܐܺܝܬ ܕܓܰܠܝܐ ܡܰܓܪܰܬ ܪܽܘܚܶܗ ܘܰܐܟܬܳܢܰܐ ܗ̣ܘ . ܘܡܶܬܚܰܙܝܐ ܡܶܢ ܠܒܰܪ ܡܣܰܝܒܪܳܢܽܘܬܶܗ ܆ ܘܪܽܘܓܙܐ ܟܰܣܝܳܐܺܝܬ ܥܳܡܰܪ ܒܶܗ . ܐܺܝܬ ܕܡܶܫܬܐܶܠ ܡܶܢ ܢܝܳܚ̈ܶܐ ܓܰܠܝܳܐܺܝܬ ܆ ܘܫܳܐܶܠ ܠܗܽܘܢ ܟܰܣܝܳܐܺܝܬ . ܐܺܝܬ ܕܠܐ ܡܶܬܪܟܶܢ ܕܢܶܫܡܰܥ ܡܶܠܬܐ ܕܨܽܘܚܺܝܬܐ ܆ ܘܡܶܢ ܠܓܰܘ ܒܰܥܒܳܕܐ ܓܳܡܰܪ ܠܳܗ̇ ܒܟܽܠ ܥܶܕܳܢ . ܐܺܝܬ 115 ܕܰܡܨܰܠܶܐ ܒܓܶܠܝܐ ܘܺܐܝܬ ܕܰܡܨܰܠܶܐ ܒܟܶܣܝܐ . ܐܺܝܬ ܕܰܒܠܶܫܳܢܶܗ 116 ܡܙܰܡܰܪ . ܘܺܐܝܬ ܕܰܒܚܽܘܫܳܒܶܗ ܡܙܰܡܰܪ . ܐܺܝܬ ܕܦܰܓܪܶܗ ܒܰܠܚܽܘܕ ܨܠܺܝܒ ܠܶܗ . ܘܺܐܝܬ ܕܥܰܡ ܦܰܓܪܶܗ ܐܳܦ ܢܰܦܫܶܗ . ܐܺܝܬ ܕܰܢܛܺܝܪ ܡܶܢ ܚܛܳܗ̈ܶܐ ܡܶܛܽܠ ܕܠܐ ܢܶܬܚܰܣܰܕ ܡܶܢ ܐܢܳܫܐ ܆ ܘܺܐܝܬ ܕܰܚܣܺܝܟ ܡܶܢܗܽܘܢ ܡܶܛܽܠ ܪܶܚܡܬܳܗ̇ ܕܙܰܕܺܝܩܽܘܬܐ . ܐܺܝܬ ܕܟܳܚܶܕ ܡܶܢ ܦܰܪܨܽܘܦܐ ܕܰܐܠܳܗܐ . ܘܺܐܝܬ ܕܒܳܗܶܬ ܡܶܢ ܐܰܦܷ̈ܐ ܕܰܒܢ̈ܰܝ ܐܢܳܫܐ . ܐܺܝܬ ܕܣܳܢܶܐ ܕܠܐ ܢܶܚܛܶܐ ܆ ܡܶܛܽܠ ܕܝܳܕܰܥ ܕܣܰܢܝܐ ܗ̣ܝ ܚܛܺܝܬܐ ܠܰܐܠܳܗܐ ܆ ܘܺܐܝܬ ܕܰܙܗܺܝܪ ܕܠܐ ܢܰܥܘܶܠ . ܡܶܛܽܠ ܕܚܳܙܶܐ ܕܰܡܟܰܐܪܐ ܗ̣ܝ ܒܺܝܫܬܐ ܒܥܰܝ̈ܢܰܝ ܒܢܱ̈ܝ ܐܢܳܫܐ . ܐܺܝܬ ܕܡܶܢ ܕܶܚܠܬܐ ܕܕܺܝܢܐ ܕܰܠܗܰܠ ܠܐ ܡܰܪܫܰܥ ܆ ܘܺܐܝܬ ܕܡܶܢ ܕܶܚܠܬܐ ܕܕܺܝܢܐ ܩܰܪܺܝܒܐ ܠܐ ܡܰܣܟܶܠ . ܐܺܝܬ ܕܰܒܥܽܘܗܕܳܢܐ ܕܢܽܘܪܐ ܩܰܪܺܝܒܬܐ ܡܰܩܰܪ 117 ܪܶܓܬܐ ܕܗܰܕ̈ܳܡܰܘܗܝ ܇ ܘܡܰܫܠܶܐ ܙܰܘ̈ܥܶܝܗ̇ 118 ܆ ܘܺܐܝܬ ܕܰܒܥܽܘܗܕܳܢܐ ܕܓܺܗܰܢܐ ܪܰܚܺܝܩܬܐ ܡܫܰܗܶܐ ܪܶܓܬܶܗ ܘܰܡܛܰܠܶܩ ܠܳܗ̇ . ܠܳܐ ܡܳܕܶܝܢ ܣܳܦܩܺܝܢ ܒܰܠܚܽܘܕ ܥܰܡ̈ܠܶܐ ܕܡܶܬܚ̈ܙܶܝܢ ܆ ܕܰܢܚܰܘܽܘܢܳܝܗܝ ܠܒܰܪܢܳܫܐ ܕܳܚܠܐ ܕܰܐܠܳܗܐ . ܐܰܢܬ ܕܶܝܢ ܐܳܘ ܦܳܪܽܘܫܐ ܆ ܒܩܺܝ ܢܰܦܫܳܟ . ܘܡܶܢܳܟ ܘܒܳܟ ܬܶܗܘܶܐ ܣܳܗܕܽܘܬܳܟ ܆ ܐܶܢ ܐܺܝܬ ܕܶܚܠܰܬ ܐܰܠܳܗܐ 119 ܒܓܰܘ ܢܰܦܫܳܟ . ܙܰܕܺܝܩܽܘܬܐ ܓܶܝܪ ܕܡܶܢ ܠܓܰܘ ܡܫܰܪܝܐ ܆ ܕܶܚܠܬܐ ܕܡܶܢ ܐܰܠܳܗܐ ܡܶܬܥܰܒܕܐ ܠܳܗ̇ . ܗܳܝ ܕܶܝܢ ܕܡܶܢ ܠܒܰܪ ܡܫܰܪܝܐ ܆ ܘܒܶܗ ܒܰܐܬܪܐ ܒܰܪܳܢܳܐܺܝܬ ܐܺܝܬܰܘܗܝ ܪܶܗܛܐ ܕܰܥܒܳܕ̈ܶܝܗ̇ . ܚܙܳܬܐ ܕܰܒܢ̈ܰܝ ܐܢܳܫܐ ܡܚܰܦܛܳܐ ܠܳܗ̇ . ܘܡܰܥܒܕܳܢܽܘܬܗ̇ ܡܶܢ ܠܒܰܪ ܗ̣ܝ ܘܠܰܘ ܡܶܢ 120 ܠܓܰܘ . ܘܰܠܥܰܝ̈ܢܰܝ ܒܢܰܝ̈ܢܳܫܐ ܒܰܠܚܽܘܕ ܡܶܬܚܰܙܝܐ ܆ ܘܠܰܘ ܠܰܚܙܳܬܐ ܕܰܐܠܳܗܐ ܟܰܣܝܳܐܺܝܬ ܡܶܬܦܰܠܚܐ . ܫܰܦܺܝܪ̈ܺܝܢ ܐܽܘ̈ܠܨܳܢܶܐ 121 ܡܶܬܚܰܙ̈ܝܳܢܶܐ ܆ ܡܶܛܽܠ ܕܰܢܫܰܥܒܕܽܘܢ ܠܗܰܕ̈ܳܡܶܐ ܕܢܶܗܘܽܘܢ ܡܶܫܬܰܡ̈ܥܳܢܶܐ ܠܚܽܘ̈ܫܳܒܶܐ ܇ ܘܰܢܟܰܒܫܽܘܢ ܛܪܽܘܢܽܘܬܶܗ ܕܦܰܓܪܐ ܇ ܕܬܶܫܬܰܥܒܰܕ ܠܨܶܒܝܳܢܳܗ̇ ܕܢܰܦܫܐ . ܐܶܠܐ ܠܐ ܡܳܪܩܺܝܢ ܠܗܰܘܢܐ ܡܶܢ ܙܰܘ̈ܥܶܐ ܕܰܚ̈ܛܳܗܶܐ . ܘܠܐ ܥܳܒܕܺܝܢ ܠܢܰܦܫܐ ܕܬܶܕܚܰܠ ܡܶܢ ܐܰܠܳܗܐ ܇ ܐܶܢ ܗܺܝ ܢܰܦܫܐ ܠܐ ܡܶܬܝܰܠܦܐ ܟܰܣܝܳܐܺܝܬ ܠܡܶܕܚܰܠ ܡܶܢ ܐܰܠܳܗܐ . ܦܽܘܠܚܳܢܐ ܓܶܝܪ ܟܰܣܝܐ ܕܢܰܦܫܐ ܗܘ . ܘܥܰܡܠܐ ܓܰܠܝܐ ܕܦܰܓܪܐ ܗܘ . ܥܰܡܠܐ ܓܶܝܪ ܕܦܰܓܪܐ ܕܠܐ ܦܽܘܠܚܳܢܐ ܕܢܰܦܫܐ ܠܐ ܡܶܙܕܰܕܰܩ . 122 ܦܽܘܠܚܳܢܐ ܕܶܝܢ ܕܢܰܦܫܐ ܆ ܡܨܶܐ ܗܽܘ 123 ܕܢܶܙܕܰܕܰܩ 124 ܆ ܐܳܦ ܒܶܠܥܳܕ ܥܰܡ̈ܠܶܐ ܦܰܓܪ̈ܳܢܶܐ ܇ ܐܶܢܗܽܘ ܕܠܰܘ ܡܶܢ ܒܶܣܝܳܢܐ ܡܶܫܬܐܶܠ ܡܶܢ ܥܰܡ̈ܠܶܐ ܇ ܘܰܐܝܟ ܪܳܚܶܡ ܢܝ̈ܳܚܶܐ ܥܳܪܶܩ ܡܶܢ ܐܽܘ̈ܠܨܳܢܶܐ . ܚܙܳܬܐ ܓܶܝܪ ܕܰܒܢ̈ܰܝ ܐܢܳܫܐ ܆ ܠܐ ܡܢܰܛܪܐ ܠܒܰܪ ܐܢܳܫܐ ܓܰܠܝܐ ܘܟܰܣܝܐ ܡܶܢ ܚܛܳܗ̈ܶܐ . ܚܙܳܬܐ ܕܶܝܢ ܕܕܶܚܠܬܶܗ 125 ܕܰܐܠܳܗܐ ܆ ܠܦܰܓܪܐ ܘܰܠܢܰܦܫܐ 126 ܚܳܣܟܐ ܡܶܢ ܚܛܳܗ̈ܶܐ . ܘܰܐܟܙܢܳܐ ܕܗܰܘ ܕܩܳܐܶܡ ܩܕܳܡ ܕܰܝܳܢܐ ܕܥܰܠ ܐܦ̈ܰܝ ܣܽܘܪ̈ܚܳܢܰܘܗܝ ܢܶܫܬܰܐܰܠ ܆ ܠܰܝܬ ܦܽܘܪܣܐ ܕܢܶܣܪܽܘܚ ܩܕܳܡܰܘܗܝ ܕܕܰܝܳܢܐ ܆ ܐܶܠܐ ܘܳܐܦ ܠܣܽܘܪ̈ܚܳܢܰܘܗܝ ܩܰܕ̈ܡܳܝܶܐ ܚܦܺܝܛ ܕܰܢܛܰܫܶܐ ܆ ܗܳܟܰܢܐ ܐܳܦ 127 ܒܰܪܢܳܫܐ ܕܣܺܝܡ ܩܕܳܡ ܚܙܳܬܶܗ ܐܰܠܳܗܐ ܕܰܝܳܢܐ ܇ 128 ܘܕܶܚܠܬܐ ܕܡܶܢܶܗ ܒܟܽܠ ܥܶܕܳܢ ܡܢܰܓܕܐ ܠܚܽܘ̈ܫܳܒܰܘܗܝ ܇ ܠܐ ܡܰܨܝܐ ܕܢܶܚܛܶܐ ܇ ܐܶܠܐ ܒܺܐܝܡܳܡܐ ܘܰܒܠܶܠܝܐ ܆ ܟܽܘܠ 129 ܥܶܕܳܢ ܠܳܒܶܫ 130 ܟܢܺܝܟܽܘܬܐ ܘܢܰܟܦܽܘܬܐ ܒܒܰܪ ܐܢܳܫܶܗ ܟܰܣܝܐ ܆ ܘܟܽܘܠ ܙܰܘܥܐ ܕܰܚܛܺܝܬܐ ܕܢܶܣܰܩ ܠܶܗ ܆ ܛܳܪܶܐ ܠܶܗ ܡܶܢܶܗ ܒܕܶܚܠܬܐ ܕܰܐܠܳܗܐ . ܕܶܚܠܬܐ ܓܶܝܪ ܕܡܶܢ ܐܰܠܳܗܐ ܆ ܡܫܰܦܪܐ ܠܒܰܪ ܐܢܳܫܐ ܟܰܣܝܐ . ܕܶܚܠܬܐ ܕܶܝܢ ܕܡܶܢ ܒܢ̈ܰܝ ܐܢܳܫܐ ܆ ܡܨܰܒܬܐ ܒܛܳܒ̈ܳܬܐ ܠܒܰܪ ܐܢܳܫܐ ܓܰܠܝܐ . ܗܰܘ ܓܶܝܪ ܕܺܐܝܬܰܘܗܝ ܕܰܝܳܢܐ ܕܰܥܒ̈ܳܕܰܝܟ ܆ ܗܽܘ ܢܶܗܘܶܐ ܐܳܦ ܒܳܚܽܘܪܐ ܕܬܰܟܬܽܘܫܳܟ . ܘܕܶܚܠܬܶܗ ܣܺܝܡ ܩܕܳܡ ܐܰܦܰܝ̈ܟ ܐܰܡܺܝܢܳܐܺܝܬ . ܐܶܢ ܓܶܝܪ ܕܶܚܠܬܐ ܕܡܳܖ̈ܰܝܳܐ ܣܺܝܡܐ ܩܕܳܡ ܚܙܳܬܐ ܕܥܰܒ̈ܕܰܝܗܽܘܢ ܆ ܘܕܶܚܠܬܐ ܕܡܰܠܟ̈ܶܐ ܘܰܕܕܰܝ̈ܳܢܶܐ ܘܰܕܪ̈ܰܒܰܝ ܚܰܝ̈ܠܰܘܳܬܐ ܠܒܺܝܫܺܝܢ ܒܟܽܠܥܶܕܳܢ ܡܫܰܥܒ̈ܕܳܢܰܝܗܽܘܢ 131 ܘܡܶܫܬܰܡ̈ܥܳܢܰܝܗܽܘܢ ܆ ܘܕܶܚܠܬܐ ܬܽܘܒ ܕܣܳܦܪ̈ܶܐ ܘܰܕܪ̈ܰܒܳܢܶܐ ܐܰܚܺܝܕܐ 132 ܘܢܳܛܪܐ ܐܰܡܺܝܢܳܐܺܝܬ ܫܰܦܝܽܘܬܳܗ̇ ܕܫܰܒܪܽܘܬܐ ܆ ܟܡܳܐ ܝܰܬܺܝܪܳܐܺܝܬ ܚܰܝܳܒ ܐܰܝܢܐ ܕܠܰܐܠܳܗܐ ܐܶܬܬܰܠܡܰܕ ܆ ܘܐܺܝܬܰܘܗܝ ܟܝܳܢܳܐܺܝܬ ܥܰܒܕܳܐ ܕܗܰܘ ܡܰܠܟܐ ܫܡܰܝܳܢܐ ܇ ܘܦܳܠܚܐ ܕܡܰܠܟܐ ܕܰܠܥܳܠܰܡ ܆ ܘܰܡܫܰܥܒܕܐ 133 ܕܕܰܝܳܢܐ ܕܰܫܪܳܪܐ ܕܢܳܡܽܘܣܐ ܇ ܕܕܶܚܠܬܶܗ ܐܰܡܺܝܢܳܐܺܝܬ ܢܰܡܠܶܟ ܥܰܠ ܟܽܠܶܗ ܕܽܘܒܳܪܶܗ 134 ܆ ܥܰܠ ܚܽܘ̈ܫܳܒܶܐ ܒܟܶܣܝܐ ܇ ܘܥܰܠ ܗܰܕ̈ܳܡܶܐ ܒܓܶܠܝܐ . ܦܓܽܘܕܬܐ ܓܶܝܪ ܐܺܝܬܶܝܗ̇ ܕܶܚܠܬܶܗ ܕܰܐܠܳܗܐ ܇ ܕܡܰܗܦܟܳܐ ܚܺܐܦܶܗ ܕܒܰܪܢܳܫܐ ܇ ܡܶܢ ܬܰܘܫܐ ܕܒܳܬܰܪ ܒܺܝ̈ܫܳܬܐ ܇ ܘܬܳܟܣܐ ܠܶܗ ܠܒܶܣܬܪܶܗ ܡܶܢ ܪܶܗܛܐ ܕܰܐܪ̈ܓܺܝܓܳܬܐ ܣܰܢ̈ܝܳܬܐ . ܠܰܘ ܠܓܰܠܝܽܘܬܶܗ ܒܰܠܚܽܘܕ . ܐܶܠܐ ܝܰܬܺܝܪܳܐܺܝܬ ܠܟܰܣܝܽܘܬܶܗ . ܘܠܰܘ ܐܰܝܟܰܢܐ ܕܕܳܚܠܺܝܢ ܥܰܒ̈ܕܶܐ ܡܶܢ ܡܳܖ̈ܰܝܳܐ ܆ ܐܰܘ ܡܫܰܥܒ̈ܕܶܐ ܡܶܢ ܡܰܠܟ̈ܶܐ ܘܕܰܝܳܢ̈ܶܐ ܇ ܗܳܟܰܢܐ ܒܰܠܚܽܘܕ ܢܶܕܚܰܠ ܡܶܢ ܐܰܠܳܗܐ ܦܳܠܚܐ ܪܽܘܚܳܢܐ . ܕܶܚܠܬܐ ܓܶܝܪ ܕܗܳܢܽܘܢ ܆ ܐܶܣܟܻ̈ܡܶܐ ܒܰܪ̈ܳܝܶܐ ܠܳܒܶܫ 135 ܠܳܗ̇ . ܘܰܠܒܰܪ ܡܶܬܚܰܙܝܐ ܥܰܠ ܗܰܕ̈ܳܡܶܐ ܕܦܰܓܪܐ ܇ ܘܟܰܕ ܓܳܕܫܐ ܕܣܳܢܶܝܢ ܠܗܽܘܢ ܟܰܣܝܳܐܺܝܬ ܆ ܘܫܳܝܛܺܝܢ ܠܗܽܘܢ ܒܚܽܘܫܳܒ̈ܰܝܗܘܢ ܆ ܡܶܢ ܠܒܰܪ ܡܚܰܘܶܝܢ ܠܗܽܘܢ ܐܶܣܟܺܡܐ ܕܕܶܚܠܬܐ . ܕܶܚܠܬܐ 136 ܕܶܝܢ ܕܺܝܠܳܟ ܕܡܶܢ ܐܰܠܳܗܐ ܠܰܘ ܗܳܟܰܢܐ ܬܶܗܘܶܐ . ܐܶܠܐ ܡܶܢ ܐܰܬܪܐ ܕܒܗ̇ ܚܳܐܰܪ ܆ ܡܶܢ ܬܰܡܳܢ ܚܰܘܳܐ ܠܳܗ̇ ܕܶܚܠܬܐ . ܘܰܐܝܟܳܐ 137 ܕܚܳܙܶܐ ܟܰܣܝܳܐܺܝܬ ܙܰܘ̈ܥܰܝ ܢܰܦܫܳܟ ܆ ܬܰܡܳܢ ܬܶܐܚܽܘܕ ܒܳܟ ܫܽܘܠܛܳܢܐ ܕܶܚܠܬܶܗ . 138 ܘܰܕܚܰܠ ܟܽܠܳܟ ܠܰܐܠܳܗܐ ܡܰܠܝܳܐܺܝܬ 139 . ܒܟܰܣܝܽܘܬܳܟ ܘܰܒܓܰܠܝܽܘܬܳܟ . ܠܗܰܘ ܕܐܺܝܬܰܘܗܝ ܕܰܝܳܢܐ ܕܣܽܘܥܪ̈ܳܢܰܝܟ ܟܣܰܝ̈ܳܐ ܘܰܓܠܰܝ̈ܳܐ . ܘܬܶܒܗܰܬ ܡܶܢܶܗ ܢܰܦܫܳܟ ܘܠܐ ܬܶܚܛܶܐ . ܘܢܶܬܢܰܟܰܦ ܚܽܘܫܳܒܳܟ ܘܠܐ ܢܶܥܽܘܠ . ܐܶܢ ܓܶܝܪ ܒܶܗܬܬܐ ܕܰܒܢ̈ܰܝ ܐܢܳܫܐ ܬܟܰܣܶܐ ܠܰܢ ܡܶܢ ܚܛܳܗ̈ܶܐ ܆ ܟܡܳܐ ܝܰܬܺܝܪܳܐܺܝܬ ܢܶܟܦܬܐ ܕܡܶܢ ܐܰܠܳܗܐ ܬܶܟܠܶܝܢ ܡܶܢ ܒܺܝ̈ܫܳܬܐ . ܗܘܰܝܬ ܕܶܝܢ ܥܗܺܝܕ ܒܟܽܘܠ ܥܶܕܳܢ . ܕܒܳܟ ܚܳܐܰܪ ܐܰܠܳܗܐ . ܘܚܽܘܪ ܒܶܗ ܐܳܦ ܐܰܢܬ ܟܰܣܝܳܐܺܝܬ ܆ ܒܗܰܘ ܕܚܳܙܶܐ ܠܳܟ ܟܰܣܝܳܐܺܝܬ ܆ ܘܠܐ ܡܟܰܬܪܐ ܚܛܺܝܬܐ ܒܚܽܘ̈ܫܳܒܰܝܟ . ܐܰܟܙܢܐ ܓܶܝܪ ܕܒܰܐܬܪܐ ܕܚܳܐܰܪ ܒܶܗ ܫܶܡܫܐ ܆ ܚܶܫܽܘܟܐ ܠܐ ܡܩܰܘܶܐ ܆ ܗܳܟܰܢܐ ܐܳܦ ܠܐ ܒܢܰܦܫܐ ܕܰܐܠܳܗܐ ܚܳܐܰܪ ܒܳܗ̇ ܇ ܘܡܰܪܓܫܐ ܐܳܦ ܗܺܝ ܕܚܳܙܝܐ 140 ܠܳܗ̇ . ܡܟܰܬܰܪ ܥܰܡܛܳܢܐ ܕܒܺܝ̈ܫܳܬܐ . ܥܰܝ̈ܢܰܘܗܝ ܠܰܡ 141 ܕܡܳܪܝܐ ܢܰܗܺܝܪ̈ܳܢ ܚܰܕ ܒܪܶܒܽܘ ܒܫܶܡܫܳܐ . ܐܳܡܰܪ ܟܬܳܒܐ ܩܰܕܺܝܫܐ . ܘܚܳܙܶܐ ܟܽܠܗܽܘܢ ܥܒܳܕܰܝ̈ܗܽܘܢ ܕܰܒܢܰܝ̈ܢܳܫܐ . ܘܬܽܘܒ ܒܕܽܘܟܬܐ ܐܚܪܺܬܐ ܐܶܡܰܪ . ܕܟܽܠܗܽܘܢ ܥܒܳܕܰܝ̈ܗܘܢ ܕܰܒܢܰܝ̈ܢܳܫܐ ܆ ܐܰܝܟ ܫܶܡܫܳܐ ܕܢܺܝܚܺܝܢ ܩܕܳܡܰܘܗܝ ܘܒܳܨܶܐ ܘܝܳܕܰܥ ܐܽܘܪ̈ܚܳܬܗܽܘܢ . ܡܰܟܶܣ ܕܶܝܢ ܢܒܺܝܳܐ ܕܰܐܠܳܗܐ ܒܡܶܠܬܶܗ ܆ ܐܳܦ ܠܪܽܘܫܥܐ ܕܗܰܘ ܕܰܕܠܐ ܕܶܚܠܬܐ ܕܰܐܠܳܗܐ ܇ ܥܰܠ ܬܰܫܘܺܝܬܐ ܕܥܰܪܣܶܗ ܡܫܰܩܰܪ ܗܘܳܐ . ܘܟܰܕ ܡܟܰܐܰܪ ܠܚܽܘܫܳܒܶܗ ܣܰܟܠܐ ܕܠܐ ܚܳܙܶܐ ܆ ܕܚܳܙܶܐ ܠܶܗ ܐܰܠܳܗܐ ܆ ܐܰܝܬܺܝ ܠܶܗ ܬܰܚܘܺܝܬܐ ܗܳܕܶܐ ܆ ܕܥܰܝ̈ܢܰܘܗܝ ܠܰܡ ܕܡܳܪܝܐ ܢܰܗܺܝܪ̈ܳܢ . ܚܰܕ ܒܪܶܒܽܘ ܒܫܶܡܫܐ . ܕܒܳܗ̇ ܢܰܠܶܦ ܠܟܽܠ ܐܢܳܫ ܆ ܕܚܳܙܝܐ ܗܽܘ ܕܟܰܣ̈ܝܳܬܰܢ ܐܰܠܳܗܐ . ܘܢܶܙܕܗܰܪ ܒܟܽܠܳܗ̇ ܒܛܺܝܠܽܘܬܐ ܇ ܡܶܢ ܚܛܳܗ̈ܶܐ ܕܰܒܟܶܣܝܐ ܡܶܬܦܰܠܚܺܝܢ . ܠܐ ܓܶܝܪ ܬܶܚܛܶܐ ܒܚܽܘܫܳܒܳܟ . ܐܳܦ ܠܐ 142 ܬܰܫܪܰܥ ܒܓܰܘ ܒܰܝܬܐ ܟܰܣܝܳܐܺܝܬ . ܡܶܛܽܠ ܕܰܒܗܳܠܶܝܢ ܟܰܣ̈ܝܳܬܐ 143 ܆ ܝܰܬܺܝܪܳܐܺܝܬ ܐܺܝܬܰܘܗܝ ܚܳܙܝܳܟ ܐܰܠܳܗܐ . ܡܶܚܕܐ ܓܶܝܪ ܕܡܶܬܗܰܦܟܳܐ ܡܶܢ ܠܘܳܬܳܟ ܚܙܳܬܐ ܕܰܒܢ̈ܰܝ ܐܢܳܫܐ ܆ ܚܙܳܬܶܗ ܕܰܐܠܳܗܐ ܡܩܰܒܠܐ ܠܳܟ . ܘܡܳܐ ܕܠܐ ܚܳܙܶܝܢ ܠܳܟ ܒܢ̈ܰܝ ܐܢܳܫܐ ܕܰܐܟܘܳܬܳܟ ܆ ܝܰܬܺܝܪܳܐܺܝܬ ܚܳܐܰܪ ܒܳܟ ܡܳܪܳܗ̇ ܕܰܓܒܺܝܠܬܐ . ܡܶܛܽܠ ܕܰܟܡܐ ܕܰܒܢܰܝ̈ܢܳܫܐ ܚܳܝܪܺܝܢ ܒܳܟ ܆ ܝܳܕܰܥ ܕܰܙܗܺܝܪ ܐܰܢܬ ܗܽܘ ܡܶܢ ܩܕܳܡܰܝܗܽܘܢ ܡܶܢ ܥܒ̈ܳܕܶܐ ܕܒܶܗܬܬܐ . ܘܕܶܚܠܬܐ ܘܢܽܘܟܳܦܐ ܕܡܶܢܗܽܘܢ ܬܳܟܶܣ ܠܳܟ ܡܶܢ ܣܽܘܥܪ̈ܳܢܶܐ ܕܰܚܛܺܝܬܐ . ܡܳܐ ܕܶܝܢ ܕܰܗܘܰܝܬ ܒܰܠܚܽܘܕܰܝܟ ܆ ܘܶܐܣ̈ܰܝ ܒܰܝܬܐ ܘܬܰܛܠܺܝܠܐ ܡܶܢ ܟܽܠ ܓܰܒܺܝ̈ܢ ܡܣܰܬܪܺܝܢ ܠܳܟ ܆ ܗܳܪܟܐ ܡܶܬܒܥܶܐ ܠܳܟ ܙܰܝܢܐ ܕܕܶܚܠܬܶܗ ܕܰܐܠܳܗܐ ܆ ܡܶܛܽܠ ܕܰܒܚܶܫܽܘܟܐ ܦܫܺܝܩܳܐܺܝܬ ܡܶܣܬܰܥܪܐ ܚܛܺܝܬܐ . ܘܗܳܪܟܐ ܚܰܝܳܒ ܐܰܢܬ ܕܰܬܥܺܝܪ ܢܰܦܫܳܟ ܠܥܽܘܗܕܳܢܐ 144 ܕܰܐܠܳܗܐ ܇ ܘܬܰܚܣܶܢ ܗܰܕܳܡ̈ܰܝܟ ܕܠܐ ܢܶܬܟܰܒܫܽܘܢ ܩܕܳܡ 145 ܪܶܓܬܐ ܇ ܘܰܬܩܽܘܡ ܐܰܝܟ ܓܰܢܒܳܪܐ ܠܽܘܩܒܰܠ ܚܛܺܝܬܐ ܕܡܰܩܪܒܳܐ ܥܰܡܳܟ ܕܬܶܙܟܶܝܟ ܇ ܘܠܽܘܩܒܰܠ ܣܳܢܐܐ ܟܰܣܝܐ ܇ ܕܰܒܙܰܘ̈ܥܰܝ ܪܶܓܬܳܟ ܡܶܬܟܰܬܰܫ ܥܰܡ ܚܰܝܰܝ̈ܟ . ܡܣܰܬܪܺܝܢ ܕܶܝܢ ܐܳܦ ܚܽܘ̈ܫܳܒܶܐ ܕܢܰܦܫܐ . ܠܓܰܘ ܡܶܢ ܗܰܕ̈ܳܡܶܐ ܕܦܰܓܪܐ . ܘܰܐܝܟ ܕܰܡܣܰܬܰܪ ܦܰܓܪܐ ܒܓܰܘ ܒܰܝܬܐ ܆ ܗܳܟܰܢܐ ܡܟܰܣܶܝܢ ܐܳܦ ܚܽܘ̈ܫܳܒܰܝ ܢܰܦܫܐ ܠܓܰܘ ܡܶܢ ܬܰܚܦܺܝܬܐ ܕܦܰܓܪܐ . ܘܡܶܛܽܠ ܕܠܐ ܦܫܺܝܩ ܕܢܶܬܚܙܶܐ ܦܰܓܪܳܢܳܐܺܝܬ ܒܰܪܢܳܫܐ ܕܰܠܓܰܘ ܆ ܩܰܠܺܝܠܐܝܬ ܚܳܛܶܐ . ܘܟܽܠ ܐܶܡܰܬܝ ܕܨܳܒܶܐ ܡܰܪܫܰܥ . ܦܫܺܝܩܐ ܕܶܝܢ ܘܰܕܠܺܝܠܐ ܚܛܺܝܬܐ ܕܚܽܘ̈ܫܳܒܶܐ ܆ ܝܰܬܺܝܪ ܡܶܢ ܕܗܰܕ̈ܳܡܶܐ ܆ ܡܶܛܽܠ ܕܗܰܕ̈ܳܡܶܐ ܡܶܬܟܠܶܝܢ ܘܡܶܬܥܰܘܟܺܝܢ ܡܶܢ ܣܰܓܺܝ̈ܳܐܬܐ . ܚܽܘܫܳܒܐ ܕܶܝܢ ܡܶܚܕܐ ܕܨܳܒܶܐ ܒܰܚܛܺܝܬܐ . ܐܶܫܬܰܡܠܺܝ ܠܶܗ ܒܶܗ ܥܒܳܕܐ 146 ܕܰܚܛܺܝܬܐ . ܘܠܐ ܡܶܬܒܥܶܐ ܠܶܗ ܙܰܒܢܐ ܘܰܐܬܪܐ ܘܰܡܠܽܘܐܐ ܠܰܚܛܺܝܬܐ . ܡܶܛܽܠ ܕܰܐܝܟ ܚܰܪܺܝܦܽܘܬ ܙܰܘܥܶܗ ܐܳܦ ܩܰܠܺܝܠܽܘܬ ܚܛܺܝܬܶܗ . ܘܠܽܘܩܒܰܠ ܗܳܕܶܐ ܚܰܪܺܝܦܽܘܬܐ ܕܺܐܝܬ ܠܶܗ ܠܚܽܘܫܳܒܐ ܆ ܡܶܬܒܰܥܝܐ ܠܶܗ ܐܳܦ ܐܰܡܺܝܢܽܘܬܐ ܕܥܽܘܗܕܳܢܐ ܕܰܐܠܳܗܐ . ܘܰܕܬܶܫܪܶܐ 147 ܒܶܗ ܕܶܚܠܬܐ ܐܰܡܺܝܢܬܐ ܕܗܰܘ ܕܰܝܳܢܐ ܕܟܰܣ̈ܝܳܬܐ . ܘܰܐܝܟ ܕܰܠܡܺܐܡܰܪ ܆ ܐܳܦ ܝܰܬܺܝܪ ܡܶܢ ܙܰܘܥܶܗ ܕܚܽܘܫܳܒܐ . ܢܶܗܘܶܐ ܩܰܠܺܝܠ ܒܶܗ ܙܰܘܥܐ ܕܕܶܚܠܬܶܗ ܕܰܐܠܳܗܐ . ܕܡܳܐ ܕܶܐܬܬܙܺܝܥ 148 ܚܽܘܫܳܒܐ ܕܰܚܛܺܝܬܐ ܆ ܢܩܰܦܚܶܗ ܡܶܢ ܩܽܘܪܒܐ ܥܽܘܗܕܳܢܐ ܕܰܐܠܳܗܐ . ܢܰܦܫܐ ܓܶܝܪ ܕܰܦܓܽܘܕܬܐ ܗܳܕܶܐ ܪܰܡܝܳܐ ܒܳܗ̇ ܆ ܒܠܺܝܡܐ ܗ̣ܝ ܒܫܶܬܩܐ ܡܶܢ ܙܰܘ̈ܥܶܐ ܕܚܽܘ̈ܫܳܒܶܐ ܣܢܰܝ̈ܳܐ . ܘܶܐܢ ܓܳܕܶܫ ܘܡܶܢ ܫܶܠܝ ܡܶܬܚܰܛܦܐ ܆ ܬܳܟܶܣ ܠܳܗ̇ ܥܽܘܗܕܳܢܐ ܗܳܢܐ ܆ ܘܡܰܗܦܶܟ ܠܳܗ̇ ܠܒܶܣܬܪܳܗ̇ . ܕܰܬܚܽܘܪ ܒܰܩܢܽܘܡܳܗ̇ . ܠܰܝܬ ܗܳܟܺܝܠ ܚܕܳܐ ܡܶܢ ܛܳܒ̈ܳܬܐ ܕܠܐ ܒܕܶܚܠܬܐ ܕܰܐܠܳܗܐ ܡܶܬܢܰܛܪ̈ܳܢ 149 ܆ ܘܶܐܢ ܐܢܳܫ ܢܶܩܪܶܝܗ̇ ܠܕܶܚܠܰܬ ܐܰܠܳܗܐ ܒܶܝܬ ܢܛܽܘܪ̈ܳܬܐ ܕܛܳܒ̈ܳܬܐ ܠܐ ܡܰܣܟܶܠ . ܗܰܝܡܳܢܽܘܬܐ ܓܶܝܪ ܒܳܗ̇ ܡܶܫܬܰܪܪܐ . ܠܨܰܘܡܐ ܗ̣ܝ ܡܢܰܛܪܐ . ܨܠܰܘ̈ܳܬܐ ܒܥܽܘܗܕܳܢܳܗ̇ ܡܶܬܰܐܡ̈ܢܳܢ ܠܘܳܬܰܢ . ܥܰܠ ܙܶܕ̈ܩܳܬܐ ܗ̣ܝ ܡܚܰܦܛܐ . ܙܰܘ̈ܥܶܐ ܣܢܰܝ̈ܳܐ ܕܰܒܢܰܦܫܐ 150 ܗ̣ܝ ܡܰܫܠܝܐ 151 . ܠܪܶܓܬܐ ܕܕܳܠܩܐ ܒܗܰܕ̈ܳܡܶܐ ܗܺܝ ܡܰܕܥܟܳܐ . ܚܽܘ̈ܫܳܒܶܐ ܨ̈ܳܐܶܐ ܗܺܝ ܡܕܰܟܝܐ . ܡܶܢ ܢܰܦܫܐ ܪܶܢܝܐ ܕܣܰܢ̈ܝܳܬܐ ܗܺܝ ܥܳܩܪܐ . ܡܶܢ ܚܽܘ̈ܫܳܒܶܐ ܘܡܶܢ ܪܽܘܓܙܐ ܘܰܒܥܶܠܕܒܳܒܽܘܬܐ ܆ ܗܺܝ ܡܣܰܦܩܐ . ܠܪܶܥܝܳܢܐ ܕܠܐ ܐܢܳܫ ܢܰܡܪܰܚ ܘܢܶܪܰܓ ܕܠܐ ܕܺܝܠܶܗ ܆ ܗܺܝ ܬܳܟܣܐ . ܕܠܐ ܢܶܬܕܺܝܫܽܘܢ ܢܳܡܽܘ̈ܣܶܐ ܗܺܝ ܐܺܝܬܶܝܗ̇ ܩܳܝܽܘܡܬܐ . ܕܠܐ ܢܶܬܥܰܒܪܽܘܢ ܦܽܘܩ̈ܕܳܢܶܐ ܐܰܠܳܗ̈ܳܝܶܐ ܗܺܝ ܡܳܠܟܐ ܠܰܒܢ̈ܰܝ ܐܢܳܫܐ . ܬܚܽܘܡܐ ܓܶܝܪ ܐܺܝܬܶܝܗ̇ ܠܽܘܩܒܰܠ ܟܽܘܠܗܶܝܢ ܒܺܝ̈ܫܳܬܐ . ܘܰܐܝܟ ܣܰܟܪܐ ܩܳܝܡܐ ܒܰܐܦ̈ܰܝ ܟܽܠܗܶܝܢ ܣܰܢ̈ܝܳܬܐ . ܩܳܝܡܐ ܓܶܝܪ ܠܽܘܩܒܰܠ ܣܶܡܳܠܐ . ܘܰܡܚܰܦܛܐ ܒܫܰܦܺܝܪ̈ܳܬܐ ܠܓܰܒܐ ܕܝܰܡܺܝܢܐ . ܡܒܰܛܠܐ ܠܒܺܝ̈ܫܳܬܐ ܘܰܡܓܰܪܓܐ ܥܰܠ ܦܽܘܠܚܳܢܐ ܕܛܳܒ̈ܳܬܐ . ܕܠܐ ܓܶܝܪ ܢܶܬܦܰܠ̈ܚܳܢ ܒܺܝ̈ܫܳܬܐ ܆ ܕܶܚܠܬܐ ܕܰܐܠܳܗܐ 152 ܐܺܝܬܶܝܗ̇ ܡܥܰܘܟܳܢܺܝܬܐ . ܗܺܝ ܟܳܠܝܐ ܠܒܰܪܢܳܫܐ ܡܶܢ ܐܽܘܪܚܐ ܕܥܰܘܠܐ . ܡܫܰܡܫܳܢܺܝܬܐ ܗ̣ܝ ܓܶܝܪ ܛܳܒܬܐ ܒܰܬܪ̈ܰܝܗܽܘܢ ܓܰܒ̈ܶܐ . ܕܟܳܠܝܐ ܠܒܰܪܢܳܫܐ ܡܶܢ ܐܽܘܪܚܐ ܕܒܺܝ̈ܫܳܬܐ ܆ ܘܰܡܙܰܗܪܐ ܠܶܗ ܕܢܶܪܕܶܐ ܒܽܐܘܪܚܐ ܕܛܳܒ̈ܳܬܐ . ܡܚܰܦܛܐ ܠܶܗ ܕܰܢܟܰܢܶܫ ܫܰܦܺܝܪ̈ܳܬܐ ܆ ܘܦܳܢܝܐ ܡܢܰܛܪܐ ܡܶܕܶܡ ܕܶܐܬܟܰܢܰܫ ܡܶܢܳܗ̇ . ܐܶܠܽܘ ܓܶܝܪ ܕܶܚܠܬܐ ܠܰܝܬ ܗܘܳܐ ܆ ܚܒܳܠܐ ܒܟܽܘܠܡܶܕܶܡ ܫܳܠܶܛ 153 ܗܘܐ . ܗܺܝ ܠܳܘܝܐ ܠܕܰܝ̈ܳܢܶܐ ܆ ܘܡܶܛܽܠ ܗܳܕܶܐ ܡܶܬܩܰܝܡܺܝܢ ܦܽܘܩ̈ܕܰܢܰܝܗܽܘܢ ܆ ܗܺܝ ܟܪܺܝܟܐ ܠܡܰܠܟ̈ܶܐ ܆ ܘܥܰܠ ܗܳܕܶܐ ܠܐ ܡܶܬܥܰܒܪ̈ܺܝܢ ܢܳܡܽܘ̈ܣܰܝܗܽܘܢ . ܗܺܝ ܢܰܩܺܝܦܐ ܠܪ̈ܰܒܰܝ ܚܰܝ̈ܠܶܐ . ܘܒܰܕܓܽܘܢ ܕܚܺܝܠ ܫܽܘܠܛܳܢܗܽܘܢ ܥܰܠ ܡܶܫܬܰܡ̈ܥܳܢܰܝܗܘܢ . ܗܺܝ ܐܰܚܺܝܕܐ 154 ܠܰܒܢ̈ܰܝ ܐܢܳܫܐ ܟܽܠܗܽܘܢ ܒܗܰܝܡܳܢܽܘܬܐ ܕܰܐܠܳܗܐ . ܐܳܦܶܢ ܓܶܝܪ ܗܺܝ ܕܶܚܠܬܐ ܡܶܢ ܗܰܝܡܳܢܽܘܬܐ ܡܶܬܝܰܠܕܐ ܆ ܐܶܠܐ ܗܺܝ ܬܽܘܒ ܐܺܝܬܶܝܗ̇ ܡܢܰܛܪܳܢܺܝܬܐ ܕܗܰܝܡܳܢܽܘܬܐ . ܗܰܘ ܓܶܝܪ ܕܕܳܚܶܠ ܡܶܢ ܐܰܠܳܗܐ ܆ ܗܽܘ ܙܗܺܝܪ ܕܠܐ ܢܶܥܒܰܪ ܬܚܽܘܡܐ ܕܗܰܝܡܳܢܽܘܬܗ ܕܰܐܠܳܗܐ . ܘܗܰܘ ܕܰܡܗܰܝܡܶܢ ܒܰܐܠܳܗܐ ܆ ܗܽܘ ܡܶܬܩܰܪܰܒ ܠܘܳܬ ܕܶܚܠܬܐ ܕܰܐܠܳܗܐ . ܘܗܰܘ ܕܫܰܪܝܐ ܒܢܰܦܫܶܗ ܕܶܚܠܬܐ ܕܰܐܠܳܗܐ ܆ ܗܽܘ ܗܳܘܶܐ ܢܳܛܽܘܪܐ ܥܺܝܪܐ ܕܟܽܠܗܽܘܢ ܦܽܘܩ̈ܕܳܢܶܐ . ܗܰܝܡܶܢ ܐܳܕܳܡ ܒܰܐܠܳܗܐ ܘܠܐ ܕܚܶܠ ܡܶܢ ܐܰܠܳܗܐ . ܗܰܝܡܢܶܗ ܕܺܐܝܬܰܘܗܝ ܘܩܰܒܶܠ ܡܶܢܶܗ ܢܳܡܽܘܣܐ ܕܰܐܫܠܶܡ ܠܶܗ . ܘܡܶܛܽܠ ܕܶܚܠܬܐ ܕܰܐܠܳܗܐ ܫܕܳܐ ܡܶܢ ܪܶܥܝܳܢܶܗ ܆ ܫܒܰܩ ܗܰܝܡܳܢܽܘܬܐ ܐܰܟܪܶܟ ܠܶܗ ܦܽܘܩܕܳܢܐ . ܒܝܰܘܡܐ ܠܰܡ ܕܬܶܐܟܽܘܠ ܡܶܢ ܐܺܝܠܳܢܐ ܡܰܘܬܐ ܬܡܽܘܬ . ܘܡܶܛܽܠ ܕܰܫܕܳܐ ܡܶܢܶܗ ܐܳܕܳܡ ܗܳܝ 155 ܕܶܚܠܬܐ . ܗܰܝܡܶܢ ܠܢܳܟܽܘܠܐ ܚܠܳܦ ܐܰܠܳܗܐ ܆ ܘܕܳܫ ܢܳܡܽܘܣܐ ܕܶܐܬܬܣܺܝܡ 156 ܡܶܢ ܕܰܝܳܢܐ . 157 ܘܠܰܘ ܒܰܠܚܽܘܕ ܠܘܳܬ ܐܳܕܳܡ ܕܶܚܠܬܐ ܐܰܟܪܶܟ ܐܰܠܳܗܐ ܆ ܕܬܶܗܘܶܐ ܣܝܳܓܳܐ ܕܢܶܛܰܪ ܦܽܘܩ̈ܕܳܢܰܘܗܝ : ܐܶܠܐ ܒܟܽܠ ܕܳܪ̈ܺܝܢ ܥܰܠ 158 ܟܽܠ ܦܽܘܩ̈ܕܳܢܺܝܢ ܕܣܳܡ ܆ ܕܶܚܠܬܐ ܐܰܩܶܦ ܠܗܽܘܢ . ܩܳܐܶܝܢ ܕܶܝܢ ܕܰܒܨܶܒܝܳܢܶܗ ܠܐ ܕܚܶܠ ܡܶܢ ܐܰܠܳܗܐ . ܐܰܡܠܟܰܬ ܥܠܰܘܗܝ ܕܶܚܠܬܐ ܕܡܶܢ ܐܰܢܰܢܩܺܐ . ܘܰܗܘܳܐ ܙܳܐܰܥ ܘܢܳܐܶܕ ܒܰܐܪܥܐ . ܡܶܛܽܠ ܓܶܝܪ ܕܠܐ ܕܚܶܠ ܡܶܢ ܚܰܕ ܆ ܗܰܘ ܕܫܳܘܶܐ ܗܘܳܐ ܠܕܶܚܠܬܐ ܆ ܐܶܬܡܠܺܝ ܕܰܚܠܽܘ̈ܠܶܐ ܡܶܢ ܟܽܠܡܶܕܶܡ ܕܡܶܬܚܙܶܐ ܗܘܳܐ ܠܶܗ . ܘܡܶܢ ܫܽܘܢܳܩܐ ܕܺܝܠܳܗ̇ ܕܕܶܚܠܬܐ ܡܦܺܝܣ ܗܘܳܐ ܠܰܐܠܳܗܐ ܆ ܘܒܳܥܶܐ ܡܶܢܶܗ . ܕܟܽܘܠ ܡܰܢ ܕܢܶܫܟܚܺܝܘܗܝ ܢܶܩܛܠܺܝܘܗܝ ܆ ܕܢܰܓܗܶܐ ܡܶܢ ܚܰܝ̈ܶܐ ܡܰܠܝ̈ܰܝ ܩܶܢܛܐ ܘܕܶܚܠܬܐ . ܝܰܗܒ ܓܶܝܪ ܐܰܠܳܗܐ ܐܳܦ ܢܳܡܽܘܣܐ ܒܝܰܕ ܡܽܘܫܐ ܆ ܟܰܕ ܡܠܶܐ ܦܽܘܩ̈ܕܳܢܶܐ ܡܫܰܚ̈ܠܦܶܐ ܘܣܰܓܺܝ̈ܶܐܐ . ܘܰܐܩܶܦ ܕܶܚܠܬܐ ܠܟܽܠܗܽܘܢ ܦܽܘܩ̈ܕܳܢܶܐ . ܡܶܛܽܠ ܕܰܕܠܐ ܕܶܚܠܬܐ ܠܐ ܡܶܬܢܰܛܪܺܝܢ ܦܽܘܩ̈ܕܳܢܶܐ . ܠܐ ܠܡ ܬܶܩܛܽܘܠ ܘܡܰܢ ܕܩܳܛܶܠ ܢܶܬܩܛܶܠ . ܣܳܡ ܠܶܗ ܓܶܝܪ ܠܟܺܐܒܐ 159 ܣܰܡܐ ܕܕܶܚܠܬܐ ܆ ܕܠܐ ܢܶܪܒܶܐ ܘܢܶܬܥܰܫܰܢ 160 ܒܥܰܘܠܐ . ܠܐ ܠܰܡ ܬܓܽܘܪ . ܘܰܐܝܢܳܐ 161 ܕܓܳܐܰܪ ܢܶܬܩܛܶܠ . ܕܶܚܠܬܐ ܢܛܰܪܬܶܗ ܠܦܽܘܩܕܳܢܐ ܕܠܐ ܢܶܬܬܫܺܝܛ . 162 ܒܕܶܚܠܬܐ ܓܶܝܪ ܬܟܰܣ ܐܶܢܽܘܢ ܕܠܐ ܢܶܣܥܪܽܘܢ ܒܺܝܫ̈ܳܬܐ ܠܰܚ̈ܕܳܕܶܐ . ܡܶܛܽܠ ܕܰܚܙܳܐ ܐܶܢܽܘܢ ܕܪܳܚܡܺܝܢ ܒܺܝ̈ܫܳܬܐ ܆ ܬܟܰܣ ܐܶܢܽܘܢ ܡܶܢ ܥܒܳܕܗܽܘܢ 163 ܒܕܶܚܠܬܐ ܕܕܺܝܢܐ . ܐܰܝܟܐ ܓܶܝܪ ܕܠܰܝܬ ܚܽܘܒܐ ܕܶܚܠܬܐ ܢܳܛܪܐ ܦܽܘ̈ܩܕܳܢܶܐ . ܬܠܳܬ ܐܶܢܶܝ̈ܢ ܓܶܝܪ ܨܶܒ̈ܘܳܢ ܕܰܒܗܶܝܢ ܟܽܠ ܦܽܘܩ̈ܕܳܢܺܝܢ ܡܶܬܢܰܛܪܺܝܢ . ܐܰܘ ܡܶܢ ܕܶܚܠܬܐ ܆ ܐܰܘ ܒܰܐܓܪܐ . ܐܰܘ ܡܶܢ ܚܽܘܒܐ . ܩܰܕܡܳܝܬܐ ܕܶܝܢ ܕܟܽܠܗܶܝܢ ܐܺܝܬܶܝܗ̇ ܕܶܚܠܬܐ . ܘܰܕܬܰܪ̈ܬܶܝܢ ܫܽܘܘ̈ܕܳܝܶܐ ܕܡܽܘ̈ܠܟܳܢܶܐ . ܘܕܰܬܠܳܬ ܚܽܘܒܐ ܫܰܪܺܝܪܐ . ܩܰܕܡܳܝܬܐ ܐܺܝܬܶܝܗ̇ ܕܥܰܒ̈ܕܶܐ . ܕܬܰܪ̈ܬܶܝܢ ܐܺܝܬܶܝܗ̇ ܕܰܐܓܺܝܪ̈ܶܐ . ܘܕܰܬܠܳܬ 164 ܐܺܝܬܶܝܗ̇ ܕܪ̈ܽܘܚܳܢܶܐ ܘܪ̈ܳܚܡܶܐ 165 . ܫܽܘܪܳܝܐ ܓܶܝܪ ܕܽܐܘܪܚܐ ܕܕܽܘܒܳܪܶܗ ܕܰܡܫܺܝܚܐ ܕܶܚܠܬܐ ܠܰܘܝܳܐ ܠܶܗ . ܡܶܛܽܠ ܕܟܽܘܠ ܐܰܝܢܐ ܕܰܡܫܰܪܶܐ ܒܗܳܢܐ ܝܽܘܠܦܳܢܐ ܆ ܬܰܪܥܺܝܬܐ ܕܫܰܒܪܐ ܠܰܘܝܐ ܠܶܗ . ܘܰܠܫܰܒܪܽܘܬܐ ܕܶܚܠܬܐ ܠܳܚܡܐ . ܘܗܺܝ ܡܚܰܦܛܐ ܠܳܗ̇ ܕܰܬܩܰܒܶܠ ܝܽܘܠܦܳܢܐ . ܠܐ ܓܶܝܪ ܡܶܫܟܚܐ ܫܰܒܪܽܘܬܐ ܕܬܶܛܥܰܡ ܚܰܠܝܽܘܬܳܗ̇ ܕܺܐܝܕܰܥܬܐ . ܘܡܶܛܽܠ 166 ܗܳܕܶܐ ܕܶܚܠܬܐ ܙܳܕܶܩ ܕܰܗܘܳܬ ܠܰܘܝܐ ܠܳܗ̇ . ܡܐ ܕܶܐܬܛܰܥܡܰܬ ܐܺܝܕܰܥܬܶܗ ܕܰܡܫܺܝܚܐ ܆ ܘܰܐܪܓܶܫ ܒܰܪܢܳܫܐ ܒܚܰܝܠܐ ܕܦܽܘܩ̈ܕܳܢܰܘܗܝ ܆ ܗܺܝ ܗܰܢܺܝܐܽܘܬܐ 167 ܕܡܶܕܶܡ ܕܛܳܥܶܡ ܆ ܕܳܒܪܐ ܠܶܗ ܠܰܢܛܽܘܪܬܽܗܘܢ ܕܦܽܘܩ̈ܕܳܢܶܐ . ܟܡܳܐ ܓܶܝܪ ܕܰܠܗܳܪܟܐ ܐܢܳܫ ܠܐ ܡܳܛܶܐ ܆ ܕܶܚܠܬܐ ܡܶܬܒܰܥܝܐ ܕܬܶܗܘܶܐ ܠܶܗ ܡܪܰܒܝܳܢܺܝܬܐ . ܘܬܳܪܐܐ ܘܡܰܥܗܕܳܢܐ ܕܟܽܘܠܗܽܘܢ ܦܽܘܩ̈ܕܳܢܶܐ . ܐܰܟܙܢܐ ܓܶܝܪ ܕܰܡܩܰܒܠܺܝܢ ܫܰܒܪ̈ܶܐ ܕܰܟܝܳܢܐ ܝܽܘܠܦܳܢܐ ܡܶܢ ܣܳܦܪ̈ܶܐ ܆ ܘܡܶܢܶܗ ܦܕܰܓܽܘܓܳܐ ܡܩܰܒܶܠ ܠܗܽܘܢ ܕܢܶܗܘܶܐ ܠܗܽܘܢ ܒܟܽܠ ܥܶܕܳܢ ܡܰܥܗܕܳܢܐ ܕܡܶܕܶܡ ܕܰܫܡܰܥܘ ܆ ܗܳܟܰܢܐ ܡܩܰܒܶܠ ܒܰܪ ܐܢܳܫܐ ܝܽܘܠܦܳܢܐ ܕܦܽܘܩ̈ܕܳܢܶܐ ܡܶܢ ܐܰܠܳܗܐ ܆ ܗܰܘ ܕܗܽܘܝܽܘ ܣܳܦܪܐ ܘܡܰܠܦܳܢܐ ܫܰܪܺܝܪܐ . ܚܳܫܚܐ ܕܶܝܢ ܒܰܪ ܫܳܥܬܶܗ ܕܶܚܠܬܐ ܆ ܕܒܰܕܡܽܘܬ ܦܕܰܓܽܘܓܳܐ ܬܰܥܗܕܶܗ ܠܒܰܪ ܐܢܳܫܐ ܡܶܕܶܡ ܕܩܰܒܶܠ . ܕܶܐܢ ܢܶܛܥܶܐ ܬܰܥܗܕܺܝܘܗܝ . ܘܶܐܢ ܢܰܗܡܶܐ ܬܚܰܦܛܺܝܘܗܝ 168 . ܘܶܐܢ ܢܶܕܡܰܟ ܬܥܺܝܪܺܝܘܗܝ ܆ ܘܶܐܢ ܢܰܚܶܒ ܫܶܥܝܐ ܬܶܟܐܶܐ ܒܶܗ . ܘܶܐܢ ܢܶܦܽܘܩ ܠܬܰܘܫܐ ܆ ܬܰܦܢܶܝܘܗܝ ܠܓܰܘ ܐܽܘܪܚܐ . ܘܶܐܢ ܢܫܘܛ ܬܰܕܟܪܺܝܘܗܝ ܫܽܘܠܛܳܢܐ . ܘܶܐܢ ܢܶܒܣܰܪ 169 ܬܰܥܗܕܺܝܘܗܝ ܥܰܠ ܪܳܕܽܘܝܐ . ܚܰܝ̈ܶܐ ܓܶܝܪ ܕܕܶܚܠܬܐ ܠܐ ܠܰܘܝܳܐ ܠܗܽܘܢ ܆ ܒܦܶܗܝܐ ܐܺܝܬܰܝܗܽܘܢ ܕܟܽܠܗܶܝܢ ܒܺܝ̈ܫܳܬܐ . ܠܟܽܠ ܐܰܝܢܐ ܕܰܣܢܺܝܩ ܕܢܺܐܠܰܦ ܆ ܕܶܚܠܬܐ ܡܶܬܒܰܥܝܐ ܠܶܗ . ܕܬܰܥܗܕܺܝܘܗܝ ܝܽܘܠܦܳܢܶܗ 170 ܆ ܒܶܠܥܳܕ ܕܶܚܠܬܐ ܓܶܝܪ ܝܽܘܠܦܳܢܐ ܠܐ ܡܶܫܬܰܠܰܡ . ܘܶܐܢ ܡܶܫܬܰܠܰܡ ܒܶܠܥܳܕܶܝܗ̇ ܠܐ ܡܶܬܩܰܒܰܠ ܆ ܘܶܐܢ ܡܶܬܩܰܒܰܠ ܕܠܐ ܗܺܝ ܠܐ ܡܶܬܢܛܰܪ . ܡܚܰܣܶܕ ܓܶܝܪ ܢܒܺܝܐ ܕܰܐܠܳܗܐ ܠܗܳܢܽܘܢ ܕܰܬܒܰܪܘ ܢܺܝܪܐ ܘܦܰܣܶܩܘ ܚܢ̈ܳܩܶܐ ܕܕܶܚܠܰܬ ܐܰܠܳܗܐ . ܘܬܽܘܒ ܒܕܽܘܟܬܐ ܐܚܪܺܬܐ ܡܚܰܣܶܕ ܠܶܗ ܠܺܐܝܣܪܳܐܶܝܠ 171 ܆ ܕܰܐܦܠܰܥ ܟܰܬܦܶܗ ܡܶܢ ܢܺܝܪܐ ܕܦܽܘܩ̈ܕܳܢܶܐ ܐܰܠܳܗܳܝ̈ܶܐ ܆ ܐܰܝܟ ܬܽܘܪܬܐ ܠܰܡ ܕܡܶܪܕܰܬ ܡܶܢ ܢܺܝܪܐ ܆ ܗܳܟܰܢܐ ܡܪܰܕܘ ܒܢ̈ܰܝ ܐܝܣܪܐܝܠ ܇ ܗܶܢܽܘܢ ܘܡܰܠܟܰܝ̈ܗܽܘܢ ܘܪܰܘܪ̈ܒܳܢܰܝܗܽܘܢ . ܗܘܳܐ ܕܶܝܢ ܡܳܪܽܘܕܐ 172 ܆ ܡܶܛܽܠ ܕܠܰܝܬ ܗܘܳܐ ܕܶܚܠܬܐ . ܘܕܳܫܘ ܦܽܘܩ̈ܕܳܢܶܐ ܡܶܛܽܠ ܕܠܐ ܐܶܬܕܟܰܪܘ ܠܽܘܚܳܡܐ ܆ ܘܫܳܛܽܘܗܝ ܠܢܳܡܽܘܣܐ ܆ ܥܰܠ ܕܠܐ ܐܶܬܥܗܰܕܘ ܓܙܳܪ ܕܺܝܢܐ ܕܣܳܝܽܘܡܶܗ . ܐܳܦ ܗܽܘ ܓܶܝܪ ܣܳܐܶܡ ܢܳܡܽܘܣܐ ܒܚܶܟܡܬܶܗ ܆ ܡܶܛܽܠ ܕܰܡܦܳܣ ܗܘܳܐ ܠܡܰܢܽܘ ܝܰܗܒ ܢܳܡܽܘܣܐ ܆ ܠܽܘܩܒܰܠ ܦܽܘܩ̈ܕܳܢܰܘܗܝ ܐܰܣܓܺܝ ܠܽܘ̈ܚܳܡܰܘܗܝ . ܕܳܐܦܶܢ ܨܶܒܝܳܢܐ ܢܫܽܘܛ ܢܳܡܽܘܣܐ ܆ ܕܶܚܠܬܐ ܕܠܰܘܝܐ ܠܶܗ ܬܚܰܦܶܛ ܥܰܠ ܢܛܽܘܪܬܶܗ . ܘܡܶܛܽܠ ܕܗܰܘ ܕܩܰܒܠܶܗ ܠܢܳܡܽܘܣܐ ܆ ܥܰܒܕܳܐ ܗܘܳܐ ܡܳܪܽܘܕܐ ܆ ܒܕܶܚܠܬܐ ܕܽܐܘܠܨܳܢܐ ܥܰܒܕܶܗ ܕܢܶܦܠܽܘܚ ܥܰܒܕܽܘܬܐ . ܬܠܳܬ ܓܶܝܪ ܩܕܳܡܰܘܗܝ ܡܶܢ ܩܒܽܘܠ ܆ ܟܽܠܗܽܘܢ ܐܶܣܟܻ̈ܡܶܐ ܕܫܶܢ̈ܕܶܐ . ܕܰܟܡܐ ܕܚܳܐܰܪ ܒܗܽܘܢ ܢܶܙܕܗܰܪ ܒܦܽܘܩ̈ܕܳܢܶܐ ܘܢܶܐܚܽܘܕ 173 ܢܳܡܽܘܣܐ ܀ ܢܶܬܚܰܦܰܛ ܡܳܕܶܝܢ ܕܕܶܚܠܬܐ ܕܰܐܠܳܗܐ ܢܶܩܒܽܘܥ ܒܪܶܥܝܳܢܰܢ . ܘܰܒܠܶܠܝܐ 174 ܘܒܺܐܝܡܳܡܐ . ܢܶܗܪܽܘܓ 175 ܒܳܗ̇ . ܘܶܐܢ ܐܳܚܕܐ ܒܰܢ ܢܽܘܪܐ ܕܪܶܓܬܐ ܆ ܢܣܺܝܡ ܠܩܽܘܒܠܳܗ̇ ܢܽܘܪܐ ܕܓܺܗܰܢܐ . ܘܶܐܢ ܚܳܛܦܐ ܠܰܢ ܝܰܥܢܽܘܬܐ ܕܟܰܪܣܐ ܆ ܢܶܬܕܟܰܪ ܠܗܳܝ ܬܰܘܠܥܐ ܕܠܐ ܡܳܝܬܐ . ܘܶܐܢ ܡܚܰܬܚܶܬ ܠܰܢ ܫܽܘܦܪܐ ܕܰܐܦ̈ܶܐ ܆ ܢܶܬܥܗܰܕ ܠܚܶܫܽܘܟܐ ܒܰܪܳܝܐ . ܘܶܐܢ ܡܰܩܪܒܐ ܥܰܡܰܢ ܪܶܚܡܬܐ ܕܡܳܡܽܘܢܐ ܆ ܢܰܝܬܶܐ ܥܰܠ ܒܳܠܰܢ ܚܽܘܣܪܳܢܐ ܕܰܩܢܽܘܡܰܢ . ܘܶܐܢ ܡܓܰܪܓܺܝܢ ܠܰܢ ܝܽܘܬܪ̈ܳܢܶܐ ܐܢܳܫܳܝ̈ܶܐ ܆ ܢܶܕܚܰܠ ܕܠܐ ܢܶܚܣܰܪ ܠܰܢ ܡܰܠܟܽܘܬܐ ܕܰܠܥܳܠܰܡ . ܘܶܐܢ ܚܳܛܦܐ ܠܰܢ ܚܶܡܬܐ ܒܚܺܐܦܳܗ̇ ܆ ܢܚܽܘܪ ܒܠܽܘܚܳܡܶܗ ܕܰܐܠܳܗܐ ܕܥܰܠ ܪ̈ܰܓܽܘܙܬܳܢܶܐ . ܘܶܐܢ ܡܫܰܓܶܫ ܠܰܢ ܫܽܘܒܚܐ ܣܪܺܝܩܐ ܆ ܢܶܣܰܩ ܥܰܠ ܒܳܠܰܢ ܨܰܥܪܐ ܘܫܺܝܛܽܘܬܐ ܕܰܩܕܳܡ ܕܰܝܳܢܰܢ . ܠܕܶܚܠܬܐ ܓܶܝܪ ܒܕܶܚܠܬܐ ܢܒܰܛܶܠ . ܘܰܠܡܰܘܬܐ ܒܡܰܘܬܐ ܢܶܙܟܶܐ . ܡܶܬܒܥܶܐ 176 ܕܶܝܢ ܥܰܡ ܗܳܠܶܝܢ ܠܡܰܢ ܕܨܳܒܶܐ ܕܢܶܛܰܪ ܚܰܝ̈ܰܘܗܝ ܒܰܙܗܺܝܪܽܘܬܐ . ܡܶܢ ܚܛܳܗ̈ܶܐ ܆ ܐܳܦ ܥܽܘܗܕܳܢܶܗ ܐܰܡܺܝܢܐ ܕܡܰܘܬܐ . ܐܰܝܢܐ ܓܶܝܪ ܕܰܐܡܺܝܢ ܥܗܺܝܕ ܝܰܘܡܐ ܕܡܰܦܩܳܢܶܗ ܆ ܘܰܒܟܽܘܠ ܥܶܕܳܢ ܪܳܢܶܐ ܒܫܳܥܬܐ ܕܡܰܘܬܶܗ . ܠܰܘ ܕܠܺܝܠܐܝܬ ܦܳܣܰܥ ܥܰܠ ܥܰܘܠܐ . ܘܠܐ ܡܰܡܪܰܚ ܕܢܶܬܩܰܪܰܒ ܠܰܥܒܳܕܐ ܕܰܚܛܺܝܬܐ . ܥܽܘܗܕܳܢܶܗ 177 ܓܶܝܪ ܕܡܰܘܬܐ . ܡܚܰܡܝܳܢܰܐ ܗ̣ܘ ܕܟܽܠܗܶܝܢ ܐܪ̈ܓܺܝܓܳܬܐ . ܒܺܝ̈ܫܳܬܐ ܓܶܝܪ ܕܡܶܬܟܰܢ̈ܫܳܢ ܥܰܠ ܢܰܦܫܐ ܆ ܘܰܐܪ̈ܓܺܝܓܳܬܐ ܕܡܶܨܛܰܝܒܳܢ ܥܰܠ ܦܰܓܪܐ ܇ ܚܙܳܬܐ ܕܥܽܘܗܕܳܢܶܗ ܕܡܰܘܬܐ ܡܒܰܕܪܐ ܠܗܶܝܢ . ܩܕܳܡ ܓܶܝܪ ܡܰܘܬܐ ܕܓܺܗܰܢܳܐ ܆ ܢܶܗܘܶܐ ܠܰܢ ܡܰܠܦܳܢܐ ܡܰܘܬܐ ܩܰܪܺܝܒܐ . ܘܡܶܢ ܟܽܠ ܓܰܒܺܝ̈ܢ ܚܰܝ̈ܰܝܢ ܒܰܙܗܺܝܪܽܘܬܐ ܢܶܐܚܽܘܕ . ܘܠܰܐܠܳܗܰܢ ܢܶܬܥܗܰܕ . ܘܡܶܢ ܕܺܝܢܶܗ ܢܶܕܚܰܠ ܆ ܘܦܽܘܩ̈ܕܳܢܰܘܗܝ 178 ܢܶܛܰܪ . ܕܟܰܕ ܕܟܶܝܢ ܚܢܰܢ ܡܶܢ ܒܺܝ̈ܫܳܬܐ . ܘܰܡܨܰܒܰܬ ܩܢܽܘܡܰܢ ܒܟܽܠܗܶܝܢ ܛܳܒ̈ܳܬܐ ܆ ܢܶܫܬܘܶܐ ܕܢܶܬܒܰܣܰܡ ܒܛܽܘ̈ܒܶܐ ܫܡܰܝ̈ܳܢܶܐ ܇ ܥܰܡ ܟܽܘܠܗܽܘܢ ܩܰܕܺܝ̈ܫܶܐ . ܘܰܐܟܚܕܳܐ ܥܰܡܗܽܘܢ ܢܰܘܕܶܐ ܆ ܠܰܐܒܐ ܘܠܰܒܪܐ ܘܰܠܪܽܘܚܐ ܕܩܽܘܕܫܐ ܠܥܳܠܡܺܝܢ ܐܰܡܺܝܢ ܀ ܀ ܫܠܶܡ ܡܺܐܡܪܐ ܕܥܰܠ ܕܶܚܠܰܬ ܐܰܠܳܗܐ 179 ܀ ܡܐܡܪܐ ܕܫܬܐ ܕܥܠ ܕܚܠܬ ܐܠܗܐ ܡܐܡܪܐ ܕܫܬܐ ܕܥܠ ܕܚܠܬ ܐܠܗܐ