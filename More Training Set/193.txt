ܡܺܐܡܪܳܐ ܕܶܫܬܳܐ ܕܥܰܠ ܐ̱ܢܳܫ ܕܡܶܬܓܡܰܪ ܘܝܳܪܶܒ ܡܺܐܡܪܳܐ ܕܶܫܬܳܐ ܕܥܰܠ ܐ̱ܢܳܫ ܕܡܶܬܓܡܰܪ ܘܝܳܪܶܒ ܡܺܐܡܪܳܐ ܕܶܫܬܳܐ ܕܥܰܠ ܐ̱ܢܳܫ ܕܡܶܬܓܡܰܪ ܘܝܳܪܶܒ ܢܚܰܘܶܐ ܕܶܝܢ ܐܰܝܟܰܢ ܐ̱ܢܳܫ ܡܶܬܓܡܰܪ : ܘܰܐܝܟܰܢ ܝܳܪܶܒ ܒܳܬܰܪ ܓܡܺܝܪܽܘܬܶܗ . ܐܰܝܟ ܐܰܪ̈ܕܺܝܟܠܶܐ ܘܰܐܝܟ ܐܽܘ̈ܡܳܢܶܐ : ܐܶܡܰܬܝ ܕܨܳܒܶܝܢ ܕܢܶܒܢܽܘܢ ܒܰܝܬܳܐ : ܐܰܘ ܕܢܶܚܫܠܽܘܢ ܡܳܐܢܳܐ ܪܰܒܳܐ ܕܢܶܬܬܣܺܝܡܽܘܢ ܒܶܗ ܡܳܐܢܰܘ̈ܗ̱ܝ ܡܝܰܩܪ̈ܶܐ ܕܡܰܠܟܳܐ : ܘܡܳܐ ܕܰܒܢܰܐܽܘܗ̱ܝ ܠܒܰܝܬܳܐ ܒܰܦܣ̈ܺܝܠܳܬܳܐ : ܘܶܐܬܬܨܺܝܪ ܘܰܣܠܶܩ ܟܽܠܶܗ ܒܨܽܘܪ̈ܳܬܳܐ : ܘܶܐܨܛܰܒܰܬܘ ܟܰܘܰܘ̈ܗ̱ܝ ܘܬܰܪ̈ܥܰܘܗ̱ܝ : ܐܳܡܪܺܝܢ ܠܶܗ ܠܡܰܠܟܳܐ : ܗܳܐ ܓܡܺܝܪ ܒܰܝܬܳܐ : ܚܙܺܝ ܡܳܢܳܐ ܡܳܠܶܐ ܐܰܢ̱ܬ ܠܶܗ . ܗܳܝܕܶܝܢ ܡܫܰܪܶܐ ܡܰܠܟܳܐ ܕܢܶܡܠܶܝܘܗ̱ܝ ܟܽܠ ܛܳܒ̈ܳܬܳܐ ܟܽܠܝܽܘܡ ܒܝܽܘܡ ܀ ܘܳܐܦ ܚܳܫ̈ܽܘܠܶܐ ܡܳܐ ܕܰܚܫܰܠܘ ܡܳܐܢܳܐ ܕܕܰܗܒܳܐ ܐܰܘ ܕܣܺܐܡܳܐ : ܘܰܥܒܰܕܘ ܠܶܗ ܬܰܪܥܳܐ ܘܰܟܣܳܝܳܐ : ܘܰܩܒܰܥܘ ܒܶܗ ܪ̈ܺܝܙܰܣ ܘܰܐܪܡܺܝܘ ܩܽܘܦܠܳܐ ܕܠܳܐ ܢܶܬܛܪܶܐ ܠܶܗ ܢܽܘܟܪܳܝܳܐ ܒܶܠܥܳܕ ܡܳܪܶܗ : ܗܳܝܕܶܝܢ ܐܳܡܪܺܝܢ ܠܶܗ ܠܡܰܠܟܳܐ : ܕܗܳܐ ܡܳܐܢܳܟ ܓܡܺܝܪ : ܚܡܽܘܠ ܒܶܗ ܟܽܠܗܶܝܢ ܣܺܝܡ̈ܳܬܳܟ ܘܶܐܬܬܟܶܠ ܥܠܰܘܗ̱ܝ . ܗܳܝܕܶܝܢ ܡܫܰܪܶܐ ܡܰܠܟܳܐ ܠܰܡܣܳܡ ܒܶܗ ܟܽܠܝܽܘܡ ܒܝܽܘܡ ܟܽܠ ܡܶܕܶܡ ܕܡܶܬܬܰܓܰܪ . ܗܳܟܰܢܳܐ ܐܳܦ ܒܰܪܢܳܫܳܐ ܡܳܐ ܕܰܐܡܶܟ ܢܰܦܫܶܗ ܡܶܢ ܟܽܠ ܕܺܐܝܬ ܒܰܐܪܥܳܐ : ܘܰܫܚܰܩ ܪܶܥܝܳܢܶܗ ܒܠܺܠܝܳܐ ܘܒܺܐܝܡܳܡܳܐ : ܘܣܳܡ ܠܟܽܠܢܳܫ ܐܰܝܟ ܕܰܡܝܰܬܰܪ ܡܶܢܶܗ : ܘܣܰܪܶܩ ܢܰܦܫܶܗ ܡܶܢ ܟܽܠ ܕܰܩܢܶܐ ܘܢܰܫܶܩ ܪ̈ܶܓܠܶܐ ܕܰܒܥܶܠܕܒܳܒܰܘ̈ܗ̱ܝ : ܗܳܝܕܶܝܢ ܚܳܙܶܐ ܡܳܪܰܢ ܡܽܘܟܳܟܶܗ : ܘܰܡܫܰܕܰܪ ܠܶܗ ܪܽܘܚܳܐ ܦܰܪܰܩܠܺܝܛܳܐ : ܘܝܳܕܰܥ ܟܽܠܶܗ ܫܪܳܪܳܐ . ܘܡܳܐ ܕܺܝܕܰܥ ܫܪܳܪܳܐ : ܗܳܝܕܶܝܢ ܦܳܪܶܫ ܫܪܳܪܳܐ ܡܶܢ ܕܰܓܳܠܽܘܬܳܐ : ܘܡܶܬܟܰܬܰܫ ܥܰܡ ܤܳܛܳܢܳܐ : ܘܣܳܚܶܦ ܠܶܗ : ܐܰܝܟ ܕܣܰܚܦܶܗ ܡܳܪܰܢ : ܘܰܡܚܰܪܰܪ ܠܶܗ ܡܶܢ ܡܰܚܫ̈ܒܳܬܳܐ ܒܺܝܫ̈ܳܬܳܐ . ܘܗܳܝܕܶܝܢ ܡܳܐ ܕܰܙܟܳܝܗ̱ܝ ܠܰܒܥܶܠܕܒܳܒܶܗ : ܘܢܳܚ ܡܶܢ ܓܶܐܪ̈ܰܘܗ̱ܝ ܝܰܩ̈ܕܶܐ : ܘܰܚܬܰܡܝ̈ ܫܽܘ̈ܡܳܬܳܐ ܕܟܺܐܒܰܘ̈ܗ̱ܝ : ܘܶܐܬܚܠܶܡ ܬܒܳܪܳܐ ܕܡܰܚ̈ܘܳܬܶܗ : ܘܩܳܡ ܢܳܛܽܘܪܳܐ ܥܰܠ ܟܽܠܗܽܘܢ ܗܰܕܳܡܰܘ̈ܗ̱ܝ : ܗܳܝܕܶܝܢ ܐܳܡܰܪ ܡܰܠܟܳܐ ܡܫܺܝܚܳܐ : ܕܗܳܐ ܡܶܟܺܝܠ ܓܡܺܝܪ ܩܢܽܘܡܳܐ ܗܳܢܳܐ : ܐܰܝܟ ܕܰܒܝܰܘܡܳܐ ܕܰܓܒܰܠܬܶܗ . ܗܳܝܕܶܝܢ ܦܳܬܰܚ ܠܶܗ ܡܳܪܰܢ ܬܰܪ̈ܥܶܐ ܫܡܰܝ̈ܳܢܶܐ : ܘܥܳܐܶܠ ܘܡܶܬܓܰܐܶܐ ܒܥܽܘܬܪܗܽܘܢ ܕܪ̈ܳܐܙܶܐ . ܘܰܐܝܟܰܢ ܕܗܳܢܳܐ ܡܰܠܟܳܐ ܟܽܠܝܽܘܡ ܛܳܒ̈ܳܬܳܐ ܣܳܐܶܡ ܒܗܰܘ ܒܶܝܬ ܓܰܙܳܐ ܕܰܒܢܳܐ ܠܶܗ ܐܰܪܕܺܝܟܠܳܐ ܘܰܚܫܰܠ ܠܶܗ ܐܽܘܡܳܢܳܐ : ܗܳܟܰܢܳܐ ܗܳܢܳܐ ܒܰܪܢܳܫܳܐ ܟܰܕ ܩܳܐܶܡ ܒܰܐܪܥܳܐ ܒܰܦܓܰܪ : ܪܶܥܝܳܢܶܗ ܒܪܽܘܚ ܟܽܠܝܽܘܡ ܒܰܥܕܶܢ ܗ̱ܽܘ : ܗܳܢܰܘ ܕܶܝܢ ܒܽܐܘܪܺܫܠܶܡ ܕܰܠܥܶܠ : ܘܗܳܟܰܢ ܝܳܪܶܒ ܘܫܳܡܶܢ ܟܽܠ ܝܽܘܡ : ܘܡܶܬܦܰܢܰܩ ܘܡܶܬܒܰܣܰܡ ܒܪܽܘܚܳܐ : ܥܕܰܡܳܐ ܕܳܐܬܶܐ ܠܰܡܫܽܘܚܬܳܐ ܕܥܺܝܪ̈ܶܐ ܪ̈ܽܘܚܳܢܶܐ : ܘܗܳܝܕܶܝܢ ܐܳܬܶܐ ܡܳܪܰܢ ܘܕܳܒܰܪ ܠܶܗ ܠܟܽܠܶܗ ܡܶܢ ܗܳܢܳܐ ܥܳܠܡܳܐ : ܐܰܝܟ ܕܰܕܒܪܶܗ ܠܪܶܥܝܳܢܶܗ ܘܰܐܥܠܶܗ ܠܦܰܪܕܰܝܣܳܐ : ܘܬܰܡܳܢ ܗܳܘܶܐ ܥܽܘܡܪܶܗ ܒܽܐܘܪܺܫܠܶܡ ܥܶܠܳܝܬܳܐ . ܩܰܕܡܳܐܰܬ ܕܶܝܢ : ܗܳܠܶܝܢ ܦܽܘܩ̈ܕܳܢܶܐ ܪܰܘܪ̈ܒܶܐ ܟܽܠܗܽܘܢ ܕܟܶܬܒܶܬ ܡܶܢ ܠܥܶܠ ܢܳܛܰܪ ܐ̱ܢܳܫ ܘܟܶܢ ܡܶܬܓܡܰܪ : ܘܡܳܐ ܕܶܐܬܓܰܡܰܪ ܘܶܐܬܡܰܟܰܟ ܝܰܬܺܝܪ ܡܶܢܗܽܘܢ : ܟܶܢ ܣܳܠܶܩ ܠܘܳܬ ܗܳܝ ܪܰܒܽܘܬܳܐ ܡܫܰܒܰܚܬܳܐ : ܘܗܳܘܶܐ ܥܽܘܡܪܶܗ ܬܰܡܳܢ . ܗܳܟܰܢ ܗ̱ܽܘ ܥܽܘܡܪܳܐ ܕܥܰܡ ܡܳܪܰܢ : ܕܰܐܝܠܶܝܢ ܕܰܗܘܰܘ ܡܰܟ̈ܺܝܟܶܐ ܘܒܰܣ̈ܺܝܡܶܐ ܘܩܰܕ̈ܺܝܫܶܐ : ܘܰܒܢܰܝ̈ ܡܕܺܝܢ̱ܬܳܐ ܕܚܰܝ̈ܶܐ : ܘܥܳܒ̈ܕܰܝ ܨܶܒܝܳܢܶܗ ܕܡܳܪܰܢ ܗܰܘ ܛܳܒܳܐ ܘܰܡܩܰܒܠܳܐ ܘܰܓܡܺܝܪܳܐ : ܟܰܕ ܡܨܰܠܶܝܢ ܕܢܶܗܘܶܐ ܨܶܒܝܳܢܶܗ ܕܰܐܠܳܗܳܐ ܒܰܐܪ̈ܥܳܢܳܝܶܐ ܐܰܝܟ ܕܰܗܘܳܐ ܒܰܫ̈ܡܰܝܳܢܶܐ ܀ ܫܠܶܡ ܡܺܐܡܪܳܐ ܕܶܫܬܳܐ ܕܥܰܠ ܐ̱ܢܳܫ ܕܡܶܬܓܡܰܪ ܘܝܳܪܶܒ ܀ ܡܺܐܡܪܳܐ ܕܶܫܬܳܐ ܕܥܰܠ ܐ̱ܢܳܫ ܕܡܶܬܓܡܰܪ ܘܝܳܪܶܒ ܡܺܐܡܪܳܐ ܕܶܫܬܳܐ ܕܥܰܠ ܐ̱ܢܳܫ ܕܡܶܬܓܡܰܪ ܘܝܳܪܶܒ