ܡܺܐܡܪܳܐ ܕܰܬܡܳܢܝܳܐ ܕܥܰܠ ܡܰܢ ܕܡܰܘܟܶܠ ܟܽܠ ܕܰܩܢܶܐ ܠܡܶܣ̈ܟܺܢܶܐ ܡܺܐܡܪܳܐ ܕܰܬܡܳܢܝܳܐ ܕܥܰܠ ܡܰܢ ܕܡܰܘܟܶܠ ܟܽܠ ܕܰܩܢܶܐ ܠܡܶܣ̈ܟܺܢܶܐ ܡܺܐܡܪܳܐ ܕܰܬܡܳܢܝܳܐ ܕܥܰܠ ܡܰܢ ܕܡܰܘܟܶܠ ܟܽܠ ܕܰܩܢܶܐ ܠܡܶܣ̈ܟܺܢܶܐ ܡܶܛܽܠ ܕܶܝܢ ܕܶܐܡܰܪ ܫܠܺܝܚܳܐ : ܕܶܐܢ ܐܰܘܟܶܠ ܟܽܠ ܕܺܐܝܬ ܠܺܝ ܠܡܶܣ̈ܟܺܢܶܐ ܘܚܽܘܒܳܐ ܠܳܐ ܢܶܗܘܶܐ ܒܺܝ : ܡܶܕܶܡ ܠܳܐ ܝܶܬܪܶܬ : ܗܳܢܰܘ ܕܶܝܢ ܠܳܐ ܣܰܓܺܝ ܝܶܪܒܶܬ . ܘܡܳܪܰܢ ܐܶܡܰܪ : ܕܡܰܢ ܕܡܰܫܩܶܐ ܟܳܣܳܐ ܕܡܰܝ̈ܳܐ ܠܳܐ ܢܺܐܒܰܕ ܐܰܓܪܶܗ . ܘܬܽܘܒ ܐܶܡܰܪ : ܬܰܘ ܒܪ̈ܺܝܟܰܘܗ̱ܝ ܕܳܐܒܝ : ܥܰܠ ܕܟܶܦܢܶܬ ܘܰܐܘܟܶܠܬܽܘܢܳܢܝ ܘܰܨܗܺܝܬ ܘܰܐܫܩܺܝܬܽܘܢܳܢܝ ܘܰܐܟܣܢܳܝܳܐ ܗ̱ܘܺܝܬ ܘܢܽܘܟܪܳܝܳܐ ܗ̱ܘܺܝܬ ܘܟܰܢܶܫܬܽܘܢܳܢܝ ܘܥܰܪܛܶܠܳܝܳܐ ܗ̱ܘܺܝܬ ܘܰܐܠܶܒܫܬܽܘܢܳܢܝ : ܘܰܟܪܺܝܗ ܗ̱ܘܺܝܬ ܘܰܣܥܰܪܬܽܘܢܳܢܝ ܘܒܶܝܬ ܐܰܣܺܝܪ̈ܶܐ ܗ̱ܘܺܝܬ ܘܶܐܬܰܝܬܽܘܢ ܠܘܳܬܝ : ܬܰܘ ܝܺܪܰܬܘ ܡܰܠܟܽܘܬܳܐ ܕܰܥܬܺܝܕܳܐ ܗ̱ܘܳܬ ܠܟܽܘܢ . ܘܗܳܠܶܝܢ ܕܠܳܐ ܥܒܰܕܘ ܗܳܠܶܝܢ ܐܶܡܰܪ ܠܗܽܘܢ : ܙܶܠܘ ܠܟܽܘܢ ܠܺܝ̈ܛܶܐ ܠܢܽܘܪܳܐ ܗܳܝ ܕܰܥܬܺܝܕܳܐ ܠܒܺܝܫܳܐ ܘܰܠܡܰܠܰܐܟܰܘ̈ܗ̱ܝ : ܠܳܐ ܝܳܕܰܥ ܐ̱ܢܳܐ ܠܟܽܘܢ . ܙܶܠܘ ܠܘܳܬ ܪܰܒܟܽܘܢ ܡܶܛܽܠ ܕܠܳܐ ܥܒܰܕܬܽܘܢ ܠܺܝ ܠܰܡ ܗܳܠܶܝܢ : ܘܡܶܛܽܠ ܕܰܦܠܰܚܬܽܘܢ ܠܥܰܘܠܳܐ . ܘܬܽܘܒ ܐܶܡܰܪ ܫܠܺܝܚܳܐ ܛܽܘܒܳܢܳܐ : ܕܶܐܢܗܽܘ ܕܶܐܕܰܥ ܪ̈ܳܐܙܶܐ ܟܽܠܗܽܘܢ ܕܒܰܫܡܰܝܳܐ : ܘܟܽܠܳܗ ܝܺܕܰܥܬܳܐ : ܘܚܽܘܒܳܐ ܠܳܐ ܢܶܗܘܶܐ ܒܺܝ : ܡܶܕܶܡ ܠܳܐ ܐܺܝܬܰܝ . ܘܡܳܪܰܢ ܐܶܡܰܪ : ܕܶܐܢ ܬܶܕܥܽܘܢܳܝܗ̱ܝ ܠܰܫܪܳܪܳܐ : ܗܽܘ ܫܪܳܪܳܐ ܢܚܰܪܰܪܟܽܘܢ . ܕܳܐܦܶܢ ܠܳܐ ܓܡܺܝܪܺܝܢ ܡܚܰܪܪ̈ܶܐ : ܐܶܠܴܐ ܡܶܚܕܳܐ ܕܰܫܪܳܪܳܐ ܝܳܕܥܺܝܢ : ܡܶܢ ܕܰܓܳܠܽܘܬܳܐ ܘܡܶܢ ܥܰܒܕܽܘܬܳܐ ܕܰܚܛܺܝܬܳܐ ܡܶܬܦܰܪܩܺܝܢ ܠܗܽܘܢ ܘܗܳܘܶܝܢ ܟܺܐܢ̈ܶܐ : ܘܰܠܕܺܝܢܳܐ ܠܳܐ ܐܳܬܶܝܢ : ܐܶܢ ܕܶܝܢ ܐܺܝܬ ܠܗܽܘܢ ܙܰܒܢܳܐ ܒܥܳܠܡܳܐ : ܘܳܐܬܶܝܢ ܠܰܩܕܳܡܰܝܗܽܘܢ ܝܰܘܡܳܐ ܡܶܢ ܝܰܘܡܳܐ : ܡܳܛܶܝܢ ܠܳܗ ܠܰܓܡܺܝܪܽܘܬܳܐ ܀ ܘܰܐܝܟܰܢܳܐ ܫܠܺܝܚܳܐ ܐܶܡܰܪ ܕܠܳܐ ܐܺܝܬܰܝܗܽܘܢ ܡܶܕܶܡ . ܘܬܽܘܒ ܐܶܡܰܪ ؟ ܕܶܐܢ ܐܶܬܶܠ ܦܰܓܪܝ ܕܢܺܐܩܰܕ ܘܚܽܘܒܳܐ ܠܳܐ ܢܶܗܘܶܐ ܒܺܝ : ܡܶܕܶܡ ܠܳܐ ܐܺܝܬܰܝ . ܡܳܢܰܐ ܗ̱ܘ ܟܰܝ ܗܳܢܳܐ ܕܗܳܟܰܢ ܡܝܰܬܰܪ ܡܶܢ ܟܽܠܡܶܕܶܡ ܕܡܶܬܝܰܐܰܒ ܠܶܗ ܫܠܺܝܚܳܐ ؟ ܘܡܳܪܰܢ ܐܶܡܰܪ : ܕܡܰܢ ܕܝܳܗܶܒ ܦܰܟܶܗ ܠܡܰܢ ܕܡܳܚܶܐ ܠܶܗ ܘܰܡܣܰܝܒܰܪ : ܐܳܬܶܐ ܠܰܓܡܺܝܪܽܘܬܳܐ : ܐܶܢ ܪܳܚܶܡ ܠܡܰܢ ܕܰܡܚܳܝܗ̱ܝ ܘܰܡܨܰܠܶܐ ܥܠܰܘܗ̱ܝ . ܘܕܰܠܡܳܐ ܫܠܺܝܚܳܐ ܡܶܠܰܘ̈ܗ̱ܝ ܕܡܳܪܰܢ ܫܳܪܶܐ ؟ ܚܳܣ . ܠܰܘ ܡܶܫܪܳܐ ܫܳܪܶܐ : ܐܶܠܴܐ ܡܶܒܢܳܐ ܒܳܢܶܐ ܥܠܰܝܗܶܝܢ . ܠܰܘ ܕܶܝܢ ܕܠܳܐ ܝ̈ܳܐܝܳܢ ܐܶܡܰܪ ܫܠܺܝܚܳܐ : ܐܶܠܴܐ ܡܶܕܶܡ ܪܰܒܽܘܬܳܐ ܡܰܥܶܠ ܬܰܡܳܢ . ܐܰܝܢܳܐ ܠܰܡ ܕܡܰܘܟܶܠ ܟܽܠ ܕܺܐܝܬ ܠܶܗ ܠܡܶܣ̈ܟܺܢܶܐ ܡܶܛܽܠ ܐܰܠܳܗܳܐ : ܘܡܶܣܬܰܪܰܩ : ܐܰܝܟ ܕܶܐܡܰܪ ܠܶܗ : ܡܶܢ ܟܽܠ ܕܰܩܢܶܐ : ܘܠܳܐ ܗܳܘܶܐ ܒܶܗ ܚܽܘܒܳܐ ܗܰܘ ܡܰܟܺܝܟܳܐ ܕܪܳܚܶܡ ܠܩܳܛܽܘܠܰܘ̈ܗ̱ܝ ܘܰܡܫܺܝܓ ܪ̈ܶܓܠܶܐ ܕܰܒܥܶܠܕܒܳܒܰܘ̈ܗ̱ܝ : ܘܚܳܫܶܒ ܠܟܽܠܢܳܫ ܐܰܝܟ ܕܰܡܝܰܬܰܪ ܡܶܢܶܗ : ܘܚܳܐܰܪ ܒܰܫܡܰܝܳܐ ܘܠܳܐ ܒܰܐܪܥܳܐ ܘܬܰܡܳܢ ܒܽܐܘܪܺܫܠܶܡ ܕܰܠܥܶܠ ܡܫܰܡܶܫ ܪܶܥܝܳܢܶܗ : ܘܰܐܣܺܝܪ ܬܰܡܳܢ ܒܡܳܪܰܢ : ܘܳܐܙܶܠ ܠܘܳܬ ܕܰܙܥܽܘܪ ܡܶܢܶܗ : ܘܡܰܪܟܶܢ ܪܺܝܫܶܗ ܩܕܳܡ ܟܽܠܢܳܫ : ܘܡܶܬܝܰܕܥܳܐ ܡܰܟܺܝܟܽܘܬܶܗ ܠܘܳܬ ܟܽܠܗܽܘܢ ܒܢܰܝ̈ܢܳܫܳܐ : ܘܟܰܕ ܠܳܝܛܺܝܢ ܠܶܗ ܡܒܰܪܶܟ : ܘܟܰܕ ܡܳܚܶܝܢ ܠܶܗ ܣܳܓܶܕ ܠܗܽܘܢ : ܘܰܐܝܟܳܐ ܕܰܐܫܠܚܽܘܗ̱ܝ : ܥܳܐܶܠ ܨܶܐܕܰܝܗܽܘܢ ܐܰܝܟ ܗܰܘ ܕܗܶܢܽܘܢ ܐܰܠܒܫܽܘܗ̱ܝ ܘܳܐܙܶܠ ܠܘܳܬ ܡܰܢ ܕܰܐܒܶܐܫ ܠܶܗ : ܐܰܝܟ ܗܰܘ ܕܗܽܘ ܐܰܛܶܐܒ ܠܶܗ : ܘܰܐܕܪܶܟ ܪܰܘܡܳܐ ܘܥܽܘܡܩܳܐ ܘܽܐܘܪܟܳܐ ܘܰܦܬܳܝܳܐ ܘܡܰܟܺܝܟ ܡܶܢ ܟܽܠܢܳܫ : ܘܟܰܕ ܥܳܒܶܕ ܗܳܠܶܝܢ ܘܕܰܐܟܘܳܬܗܶܝܢ : ܣܳܐܶܡ ܕܚܰܛܳܝ̈ܶܐ ܡܝܰܬܪܺܝܢ ܡܶܢܶܗ ܟܰܕ ܠܳܐ ܝܳܨܶܦ ܕܝܰܘܡܳܐ ܟܽܠܶܗ ܘܟܰܕ ܠܰܝܬ ܠܶܗ ܡܰܣܡܰܟ ܒܪܺܝܫܳܐ ܒܰܐܪܥܳܐ ܀ ܠܰܘ ܗܳܟܺܝܠ ܕܠܰܝܬ ܠܶܗ ܝܽܘܬܪܳܢ ܠܗܰܘ ܡܰܢ ܕܡܰܘܟܶܠ ܟܽܠ ܕܰܩܢܶܐ ܠܡܶܣ̈ܟܺܢܶܐ : ܐܶܡܰܪ ܫܠܺܝܚܳܐ : ܐܶܠܴܐ ܕܠܳܐ ܠܰܡ ܡܶܕܶܡ ܐܺܝܬܰܘܗ̱ܝ ܒܥܰܝ̈ܢܰܝ ܗܰܘ ܡܰܢ ܕܶܐܣܬܰܪܰܩ ܘܰܗܘܳܐ ܒܶܗ ܗܳܢܳܐ ܚܽܘܒܳܐ ܕܥܳܒܶܕ ܗܳܠܶܝܢ ܥܒ̈ܳܕܶܐ : ܘܗܳܕܶܐ ܟܽܠܳܗ ܡܰܟܺܝܟܽܘܬܳܐ . ܐܶܠܴܐ ܡܶܫܟܚܳܐ ܕܡܰܘܟܠܺܝܢ ܒܢܰܝ̈ܢܳܫܳܐ ܟܽܠ ܕܰܩܢܶܝܢ . ܘܗܳܘܶܝܢ ܣܢ̈ܺܝܩܶܐ ܒܰܐܪܥܳܐ ܡܶܛܽܠ ܡܳܪܰܢ ܘܠܳܐ ܐܳܬܶܝܢ ܠܗܳܕܶܐ ܡܰܟܺܝܟܽܘܬܳܐ : ܐܶܠܴܐ ܡܰܚܒܺܝܢ ܐܰܝܟ ܟܡܳܐ ܕܡܰܚܒܺܝܢ ܘܡܰܟܺܝܟܺܝܢ ܠܘܳܬ ܐ̱ܢܳܫ ܐ̱ܢܳܫ ܘܠܳܐ ܩܕܳܡ ܟܽܠܢܳܫ : ܡܶܛܽܠ ܗܳܢܳܐ ܣܰܓܺܝ ܙܥܽܘܪܺܝܢ : ܡܶܢ ܡܰܢ ܕܳܐܬܶܐ ܠܚܽܘܒܳܐ ܡܫܰܠܡܳܢܳܐ : ܡܶܛܽܠ ܕܡܰܢ ܕܗܳܟܰܢ ܠܳܐ ܡܶܬܡܰܟܰܟ : ܠܳܐ ܡܶܬܓܡܰܪ : ܘܡܰܢ ܕܠܳܐ ܡܶܬܡܰܟܰܟ ܆ ܣܰܓܺܝ ܙܥܽܘܪ ܗ̱ܽܘ ܡܶܢ ܓܡܺܝܪ̈ܶܐ ܀ ܘܺܐܝܬ ܐ̱ܢܳܫܳܐ ܕܝܰܗ̱ܒܘ ܡܶܛܽܠ ܡܳܪܰܢ ܒܶܣܪܗܽܘܢ ܠܢܽܘܪܳܐ ܟܰܕ ܐܺܝܬܰܝܗܽܘܢ ܒܗܰܝܡܳܢܽܘܬܳܐ ܘܰܒܟܺܐܢܽܘܬܳܐ : ܘܣܰܓܺܝ̈ܐܶܐ ܕܟܰܕ ܐܺܝܬ ܠܗܽܘܢ ܢܶܫ̈ܶܐ ܘܰܫܩܳܠܳܐ ܘܰܫܪܳܝܳܐ ܘܥܰܒ̈ܕܶܐ ܘܰܐܡܗ̈ܳܬܳܐ : ܐܰܝܟ ܐܰܒܪܳܗܳܡ ܘܰܐܝܟ ܐܺܝܽܘܒ : ܠܰܘ ܕܠܰܝܬ ܠܗܽܘܢ ܝܽܘܬܪܳܢܳܐ ܡܶܕܶܡ ܐܶܡܰܪ ܫܠܺܝܚܳܐ : ܐܶܠܴܐ ܠܰܡ ܣܰܓܺܝ ܙܥܽܘܪܺܝܢ ܡܶܢ ܣܳܗ̈ܕܶܐ ܕܡܶܣܬܰܪܩܺܝܢ ܘܡܰܟܺܝܟܺܝܢ ܐܰܝܟ ܡܳܪܰܢ ܘܕܳܡܶܝܢ ܠܰܫܠ̈ܺܝܚܶܐ ܘܠܶܐܤܛܶܦܰܢܳܘܣ . ܬܽܘܒ ܐܺܝܬ ܐ̱ܢܳܫܳܐ ܕܚܰܛܳܝ̈ܶܐ ܐܶܢܽܘܢ ܘܰܡܗܰܝܡܢܺܝܢ ܒܡܳܪܰܢ . ܘܳܐܬܶܐ ܪܕܽܘܦܝܳܐ ܒܝܰܘ̈ܡܳܬܗܽܘܢ : ܘܳܐܡܪܺܝܢ ܠܗܽܘܢ : ܟܦܽܘܪܘ ܒܡܳܪܰܢ ܘܕܰܒܰܚܘ ܠܰܦܬܰܟܪ̈ܶܐ . ܘܠܳܐ ܝܳܕܥܺܝܢ ܡܰܢܽܘ ܚܽܘܒܳܐ ܡܫܰܠܡܳܢܳܐ : ܐܶܠܴܐ ܐܶܢ ܗܰܝܡܳܢܽܘܬܳܐ ܘܡܰܥܡܽܘܕܺܝܬܳܐ ܒܰܠܚܽܘܕ . ܘܡܰܘܩܕܺܝܢ ܠܗܽܘܢ ܘܪܳܡܶܝܢ ܠܗܽܘܢ ܠܚܰܝ̈ܘܳܬܳܐ ܘܰܠܦܽܘܡܳܐ ܕܚܰܪܒܳܐ ܘܰܡܣܰܝܒܪܺܝܢ ܘܠܳܐ ܟܳܦܪܺܝܢ ܒܡܳܪܝܳܐ . ܡܳܕܶܝܢ ܠܰܝܬ ܠܗܽܘܢ ܦܽܘܪܥܳܢܳܐ ؟ ܠܰܓܡܺܝܪܽܘܬܳܐ ܕܶܝܢ ܠܳܐ ܡܳܛܶܝܢ ܘܠܳܐ ܡܶܕܶܡ ܐܺܝܬܰܝܗܽܘܢ ܒܥܰܝ̈ܢܰܝ ܐܶܤܛܶܦܰܢܳܘܣ ܘܰܫܠ̈ܺܝܚܶܐ . ܐܶܠܴܐ ܒܽܘܨܳܪ̈ܰܝܗܽܘܢ ܡܶܫܬܰܒܩܺܝܢ ܘܰܠܕܺܝܢܳܐ ܠܳܐ ܐܳܬܶܝܢ . ܐܶܠܴܐ ܐܳܦܶܢ ܡܶܬܟܰܢܫܺܝܢ ܟܽܠܗܽܘܢ ܒܢܰܝ̈ܢܳܫܳܐ ܩܕܳܡ ܒܺܝܡ ܕܰܡܫܺܝܚܳܐ : ܐܰܝܟܰܢܳܐ ܕܶܐܡܰܪ ܫܠܺܝܚܳܐ : ܕܟܽܠܰܢ ܠܰܡܩܳܡ ܐܺܝܬ ܠܰܢ ܩܕܳܡ ܒܺܝܡ ܕܰܡܫܺܝܚܳܐ . ܐܶܠܴܐ ܐܺܝܬ ܡܶܢܰܢ ܕܳܐܬܶܝܢ ܠܕܺܝܢܳܐ ܘܺܐܝܬ ܡܶܢܰܢ ܕܳܐܬܶܝܢ ܠܬܶܫܒܽܘܚܬܳܐ ܘܰܕܢܶܬܒܽܘܢ ܥܰܠ ܟܽܘܪ̈ܣܰܘܳܬܳܐ : ܐܰܝܟ ܕܶܐܡܰܪ ܡܳܪܰܢ ܠܗܳܠܶܝܢ ܗ̱ܽܘ ܕܰܥܒܰܕܘ ܟܽܠܶܗ ܨܶܒܝܳܢܶܗ ܓܡܺܝܪܳܐ : ܐܰܢ̱ܬܽܘܢ ܠܰܡ ܕܰܫܒܰܩܬܽܘܢ ܟܽܠܡܶܕܶܡ ܘܶܐܬܰܝܬܽܘܢ ܒܳܬܰܪܝ : ܒܝܰܘܡܳܐ ܕܡܶܬܓܠܶܐ ܐ̱ܢܳܐ ܒܫܽܘܒܚܝ : ܬܶܬܒܽܘܢ ܥܰܠ ܟܽܘܪ̈ܣܰܘܳܬܳܐ ܘܰܬܕܽܘܢܽܘܢ ܫܰܪ̈ܒܳܬܳܐ ܕܰܒܢܰܝ̈ܢܳܫܳܐ . ܚܳܙܶܐ ܐܰܢ̱ܬ ܡܳܕܶܝܢ ܕܰܠܬܶܫܒܽܘܚܬܳܐ ܐܳܬܶܝܢ : ܠܰܩܕܳܡ ܒܺܝܡ ܘܠܳܐ ܠܕܺܝܢܳܐ . ܐܰܝܟ ܕܡܶܫܬܟܰܚ ܕܶܝܢ ܐ̱ܢܳܫ ܒܝܰܘܡܳܐ ܕܡܰܦܩܳܢܶܗ : ܗܳܟܰܢܳܐ ܩܳܐܶܡ ܩܕܳܡ ܒܺܝܡ ܒܝܽܘܡ ܕܺܝܢܳܐ ܀ ܬܽܘܒ ܕܶܝܢ ܐܺܝܬ ܐ̱ܢܳܫ ܕܰܫܒܰܩܘ ܟܽܠ ܕܰܩܢܶܝܢ ܗ̱ܘܰܘ ܡܶܛܽܠ ܡܳܪܰܢ ܘܡܰܚܒܶܝܢ ܠܶܗ ܠܡܳܪܰܢ ܘܪܳܚܡܺܝܢ ܠܶܗ ܘܠܳܐ ܗܳܘܶܐ ܒܗܽܘܢ ܗܰܘ ܚܽܘܒܳܐ ܕܪܳܚܶܡ ܠܰܐܠܳܗܳܐ ܘܠܰܒܢܰܝ̈ܢܳܫܳܐ . ܘܡܶܛܽܠ ܕܰܪܚܶܡܘ ܠܡܳܪܰܢ : ܓܳܠܶܐ ܠܗܽܘܢ ܪ̈ܳܐܙܶܐ ܕܒܰܫܡܰܝܳܐ ܘܟܽܠܳܗ ܝܺܕܰܥܬܳܐ ܕܗܰܝܡܳܢܽܘܬܳܐ : ܘܠܰܫܪܳܪܶܗ ܕܚܽܘܒܳܐ ܠܳܐ ܡܰܕܪܟܺܝܢ : ܘܪܰܘܡܳܐ ܘܥܽܘܡܩܳܐ ܘܽܐܘܪܟܳܐ ܘܰܦܬܳܝܳܐ ܕܡܰܕܪܶܟ ܚܽܘܒܳܐ ܠܳܐ ܡܰܕܪܟܺܝܢ : ܐܶܠܴܐ ܡܰܕܪܟܺܝܢ ܟܽܠܗܽܘܢ ܪ̈ܳܐܙܶܐ ܘܟܽܠܳܗ ܝܺܕܰܥܬܳܐ ܕܰܒܗܰܝܡܳܢܽܘܬܳܐ : ܗܳܝ ܕܰܙܥܽܘܪܝܳܐ ܡܶܢ ܚܽܘܒܳܐ : ܗܰܘ ܕܡܰܚܶܒ ܟܽܠ ܘܰܡܫܰܝܶܢ ܟܽܠ . ܗܰܝܡܳܢܽܘܬܳܐ ܓܶܝܪ ܪܳܚܡܳܐ ܠܡܳܪܰܢ ܘܰܠܪ̈ܳܚܡܰܘܗ̱ܝ ܘܠܰܒܢܰܝ̈ ܒܰܝܬܶܗ : ܚܽܘܒܳܐ ܕܶܝܢ ܪܳܚܶܡ ܠܡܳܪܰܢ ܘܰܠܣܳܢ̈ܐܰܘܗ̱ܝ ܘܰܠܩܳܛܽܘܠܰܘ̈ܗ̱ܝ ܘܰܠܟܳܦܽܘܪ̈ܶܐ ܘܰܠܕܶܚ̈ܠܳܬܳܐ : ܐܰܝܟ ܕܰܟܬܺܝܒ : ܕܟܽܠܢܳܫ ܐܰܝܟ ܕܰܡܝܰܬܰܪ ܡܶܢܳܟ ܣܺܝܡܳܝܗ̱ܝ : ܘܬܶܬܺܝܕܰܥ ܠܰܡ ܡܰܟܺܝܟܽܘܬܟܽܘܢ ܠܘܳܬ ܟܽܠܗܽܘܢ ܒܢܰܝ̈ܢܳܫܳܐ : ܘܰܪܚܶܡܘ ܠܡܰܢ ܕܣܳܢܶܐ ܠܟܽܘܢ : ܘܰܗܘܰܝܬܽܘܢ ܠܰܡ ܕܳܡܶܝܢ ܐܢ̱ܬܽܘܢ ܠܰܐܒܽܘܟܽܘܢ ܕܒܰܫܡܰܝܳܐ ܕܡܰܕܢܰܚ ܫܶܡܫܶܗ ܘܡܰܚܶܬ ܡܶܛܪܶܗ ܥܰܠ ܟܺܐܢ̈ܶܐ ܘܥܰܠ ܥܰܘ̈ܳܠܶܳܐ ܘܥܰܠ ܛܳܒ̈ܶܐ ܘܥܰܠ ܒܺܝܫ̈ܶܐ . ܘܗܳܟܰܢܳܐ ܠܰܡ ܢܶܕܢܶܚ ܚܽܘܒܟܽܘܢ ܝܰܬܺܝܪܳܐܺܝܬ ܥܰܠ ܒܢܰܝ̈ ܒܰܝܬܳܐ ܕܗܰܝܡܳܢܽܘܬܳܐ . ܠܰܘ ܗܳܟܺܝܠ ܝܽܘܬܪܳܢܳܐ ܐܶܡܰܪ ܫܠܺܝܚܳܐ ܕܠܰܝܬ ܠܗܽܘܢ ܠܗܳܠܶܝܢ ܕܺܝܕܰܥܘ ܪ̈ܳܐܙܶܐ ܕܰܒܗܰܝܡܳܢܽܘܬܳܐ : ܐܶܠܴܐ ܠܳܐ ܠܰܡ ܡܶܕܶܡ ܐܺܝܬܰܝܗܽܘܢ ܒܥܰܝ̈ܢܰܝ ܗܳܠܶܝܢ ܕܰܐܕܪܟܽܘܗ̱ܝ ܠܚܽܘܒܳܐ ܘܠܰܓܡܺܝܪܽܘܬܳܐ ܀ ܫܠܶܡ ܡܺܐܡܪܳܐ ܕܰܬܡܳܢܝܳܐ ܕܥܰܠ ܡܰܢ ܕܡܰܘܟܶܠ ܟܽܠ ܕܰܩܢܶܐ ܠܡܶܣ̈ܟܺܢܶܐ ܀ ܡܺܐܡܪܳܐ ܕܰܬܡܳܢܝܳܐ ܕܥܰܠ ܡܰܢ ܕܡܰܘܟܶܠ ܟܽܠ ܕܰܩܢܶܐ ܠܡܶܣ̈ܟܺܢܶܐ ܡܺܐܡܪܳܐ ܕܰܬܡܳܢܝܳܐ ܕܥܰܠ ܡܰܢ ܕܡܰܘܟܶܠ ܟܽܠ ܕܰܩܢܶܐ ܠܡܶܣ̈ܟܺܢܶܐ