ܬܚܘܝܬܐ ܕܦܨܚܐ 0 ܬܚܘܝܬܐ ܕܦܨܚܐ ܬܚܘܝܬܐ ܕܦܨܚܐ ܠܡܘܫܐ ܦܩܕ ܩܕܝܫܐ ܥܠ ܦܨܚܐ ܕܢܥܒܕ ܒܐܪܒܥܣܪܐ ܒܝܪܚܐ ܩܕܡܝܐ ܂ ܐܡܪ ܠܗ ܓܝܪ ܠܡܘܫܐ ܂ ܕܦܩܕ ܠܟܢܘܫܬܐ ܕܒ̈ܢܝ ܐܝܣܪܝܠ ܘܢܣܒܘܢ ܠܗܘܢ ܐܡܪܐ ܚܕ ܒܪ ܫܢܬܐ ܂ ܐܡܪܐ ܕܠܝܬ ܒܗ ܡܘܡܐ ܂ ܡܢ ܐܡܪ̈ܐ ܘܡܢ ܓܕ̈ܝܐ ܢܣܒܘܢ ܂ ܘܢܥܒܕܘܢ ܦܨܚܐ ܠܡܪܝܐ ܟܠܗܘܢ ܒ̈ܢܝ ܐܝܣܪܝܠ ܂ ܐܡܪ ܠܗ ܓܝܪ ܠܡܘܫܐ ܕܢܣܒܘܢ ܐܡܪܐ ܡܢ ܥܣܪܬܐ ܒܝܪܚܐ ܂ ܘܢܗܘܐ ܢܛܝܪ ܠܗܘܢ ܥܕܡܐ ܠܐܪܒܥܣܪܐ ܒܗ ܒܝܪܚܐ ܂ ܘܢܟܣܘܢܗ ܒܡܥܪ̈ܒܝ ܫܡܫܐ ܘܢܪܣܘܢ ܡܢ ܕܡܗ ܥܠ ܬܪܥܐ ܕܒ̈ܬܝܗܘܢ ܡܢ ܡܚܒܠܢܐ ܂ ܕܠܐ ܢܥܘܠ ܥܠܝܗܘܢ ܟܕ ܥܒܕ ܡܚܒܠܢܐ ܒܓܘ ܐܪܥܐ ܕܡܨܪܝܢ ܂ ܘܢܐܟܠܘܢܗ ܠܐܡܪܐ ܡܣܪܗܒܐܝܬ ܟܠܗ ܟܢܘܫܬܐ ܂ ܘܗܟܢܐ ܠܡ ܢܐܟܠܘܢܗ ܂ ܟܕ ܚܨ̈ܝܗܘܢ ܐܣܝܪܝܢ ܂ ܡܣ̈ܢܝܗܘܢ ܒܪ̈ܓܠܝܗܘܢ ܂ ܘܚܘܛܪ̈ܝܗܘܢ ܒܐܝ̈ܕܝܗܘܢ ܂ ܘܙܗܪ ܐܢܘܢ ܕܡܣܪܗܒܐܝܬ ܢܐܟܠܘܢܗ ܂ ܘܠܐ ܠܡ ܢܐܟܠܘܢ ܡܢܗ ܟܕ ܚܝ ܂ ܘܐܦ ܠܐ ܟܕ ܡܒܫܠܘ ܡܒܫܠ ܒܡ̈ܝܐ ܂ ܐܠܐ ܟܕ ܡܛܘܝ ܒܢܘܪܐ ܂ ܘܠܐ ܢܦܩܘܢ ܡܢܗ ܠܒܪ ܡܢ ܒܝܬܐ ܂ ܘܓܪܡܐ ܠܐ ܢܬܒܪܘܢ ܒܗ ܂ ܘܥܒܕܘ ܗܟܢܐ ܒ̈ܢܝ ܐܝܣܪܐܝܠ ܂ ܘܐܟܠ ܦܨܚܐ ܒܐܪܒܥܣܪܐ ܒܝܪܚܐ ܩܕܡܝܐ ܂ ܕܗܘ ܢܝܣܢ ܂ ܒܝܪܚܐ ܕܗܒ̈ܒܐ ܝܪܚܐ ܩܕܡܝܐ ܝܪܚܐ ܕܫܢܬܐ ܀ ܚܙܝ ܕܝܢ ܚܒܝܒܝ ܐܪ̈ܙܐ ܗܠܝܢ ܕܦܩܕ ܩܕܝܫܐ ܠܡܥܒܕ ܦܨܚܐ ܂ ܘܙܗܪ ܐܢܘܢ ܥܠ ܟܠ ܢܡ̈ܘܣܘܗܝ ܘܐܡܪ ܠܗܘܢ ܂ ܕܒܒܝܬܐ ܚܕ ܢܬܐܟܠ ܘܠܐ ܠܡ ܬܦܩܘܢ ܡܢܗ ܠܒܪ ܡܢ ܒܝܬܐ ܂ ܘܗܟܢܐ ܦܩܕ ܐܢܘܢ ܡܘܫܐ ܂ ܕܟܕ ܬܥܠܘܢ ܠܐܪܥܐ ܕܝܗܒ ܠܟܘܢ ܡܪܝܐ ܘܬܥܒܕܘܢ ܦܨܚܐ ܒܙܒܢܗ ܂ ܠܐ ܬܫܠܛ ܠܡܟܣ ܦܨܚܐ ܒܚܕܐ ܡܢ ܩܘܪ̈ܝܟ ܐܠܐ ܐܢ ܒܐܬܪܐ ܕܢܓܒܐ ܠܗ ܡܪܝܐ ܐܠܗܟ ܂ ܐܢܬ ܂ ܘܒܝܬܟ ܂ ܘܚܕܝ ܒܥܕܥܕܟ ܂ ܘܗܟܢܐ ܬܘܒ ܦܩܕ ܐܢܘܢ ܂ ܕܬܘܬܒܐ ܘܐܓܝܪܐ ܠܐ ܢܐܟܘܠ ܡܢܗ ܡܢ ܦܨܚܐ ܂ ܘܥܒܕܐ ܙܒܝܢ ܟܣܦܐ ܕܢܗܘܐ ܠܟ ܡܐ ܕܓܙܪ ܒܣܪܐ ܕܥܘܪܠܘܬܗ ܗܝܕܝܢ ܢܐܟܘܠ ܡܢ ܦܨܚܐ ܀ ܪܘܪܒܝܢ ܐܢܘܢ ܘܬܡܝܗܝܢ ܐܪ̈ܙܐ ܗܠܝܢ ܚܒܝܒܝ ܂ ܐܢ ܟܕ ܒܐܪܥܗ ܗܘܐ ܐܝܣܪܝܠ ܠܐ ܫܠܝܛ ܗܘܐ ܠܗ ܕܢܥܒܕ ܦܨܚܐ ܂ ܐܠܐ ܐܢ ܒܐܘܪܫܠܡ ܒܠܚܘܕ ܂ ܝܘܡܢ ܕܡܒܕܪ ܒܟܠܗܘܢ ܥܡ̈ܡܐ ܘܠܫ̈ܢܐ ܂ ܒܝܬ ܛܡ̈ܐܐ ܘܥܘܪ̈ܠܐ ܂ ܘܐܟܠܝܢ ܠܚܡܗܘܢ ܒܛܡܐܘܬܐ ܒܝܬ ܥܡ̈ܡܐ ܐܝܟ ܕܐܡܪ ܥܠܝܗܘܢ ܚܙܩܝܐܝܠ ܂ ܟܕ ܚܘܝܗ ܐܬܐ ܕܢܐܟܘܠ ܠܚܡܗ ܒܛܡܐܘܬܐ ܘܒܥܐ ܘܐܡܪ ܂ ܐܘ ܡܪܐ ܡܪ̈ܘܬܐ ܢܦܫܝ ܠܐ ܗܘܬ ܡܛܢܦܐ ܂ ܘܠܐ ܥܠ ܠܦܘܡܝ ܒܣܪܐ ܛܢܦܐ ܂ ܘܐܡܪ ܠܗ ܠܚܙܩܝܐܝܠ ܂ ܕܗܕܐ ܐܬܐ ܬܗܘܐ ܂ ܗܟܢܐ ܢܐܟܠܘܢ ܒ̈ܢܝ ܐܝܣܪܝܠ ܠܚܡܗܘܢ ܒܛܢܦܘܬܐ ܂ ܒܝܬ ܥܡ̈ܡܐ ܕܐܒܕܪ ܐܢܘܢ ܠܬܡܢ ܂ ܐܢ ܓܝܪ ܐܝܟ ܕܐܡܪܬ ܡܢ ܠܥܠ ܂ ܕܟܕ ܒܐܪܥܗ ܗܘܐ ܐܝܣܪܝܠ ܠܐ ܫܠܝܛ ܗܘܐ ܠܗ ܒܟܠ ܐܬܪ ܠܡܟܣ ܦܨܚܐ ܂ ܐܠܐ ܩܕܡ ܚܕ ܡܕܒܚܐ ܒܐܘܪܫܠܡ ܂ ܝܘܡܢܐ ܐܝܟܢܐ ܡܫܟܚ ܠܡܥܒܕ ܐܪܙ ܦܨܚܐ ܂ ܕܗܐ ܒܝܬ ܥܡ̈ܡܐ ܢܘܟܪ̈ܝܐ ܡܒܕܪ ܂ ܡܟܝܠ ܠܝܬ ܠܗܘܢ ܫܘܠܛܢܐ ܂ ܘܒܢܒܝܐ ܗܟܢܐ ܣܗܕ ܥܠܝܗܘܢ ܂ ܕܝܘܡ̈ܬܐ ܣܓ̈ܝܐܐ ܢܬܒܘܢ ܒ̈ܢܝ ܐܝܣܪܝܠ ܕܠܐ ܕܒܚ̈ܐ ܂ ܘܕܠܐ ܡܕܒܚܐ ܂ ܘܕܠܐ ܠܒܫ ܐܦܘܕܐ ܘܣܐܡ ܒܣܡ̈ܐ ܂ ܘܬܘܒ ܐܡܪ ܠܗ ܠܐܘܪܫܠܡ ܂ ܕܐܒܛܠ ܚܕܘ̈ܬܗ ܘܥܕ̈ܥܕܝܗ ܂ ܘܪܝܫ ܝܪ̈ܚܝܗ ܘܫܒܬܗ / ܘܫܒ̈ܬܗ /܂ ܘܥܠ ܩܒܘܬܐ ܕܕܝܬܩܐ ܐܡܪ ܂ ܕܠܐ ܠܡ ܢܐܡܪܘܢ ܬܘܒ ܩܒܘܬܐ ܕܕܝܬܩܐ ܕܡܪܝܐ ܂ ܘܠܐ ܢܬܕܟܪܘܢܗ ܂ ܘܠܐ ܬܬܥܒܕ ܬܘܒ ܂ ܡܟܝܠ ܕܐܡܪ ܕܠܐ ܢܬܕܟܪܘܢܗ ܘܠܐ ܬܬܥܒܕ ܂ ܘܠܐ ܬܣܩ ܥܠ ܠܒܐ ܂ ܠܡܢܐ ܗܘ ܡܡܪܚܝܢ ܠܡܥܒܕܗ ܂ ܘܡܘܫܐ ܩܕܡ ܐܡܪ ܥܠܝܗܘܢ ܂ ܕܐܛܢ ܐܢܘܢ ܒܥܡ ܕܠܐ ܥܡ ܂ ܘܒܥܡܐ ܣܟܠܐ ܐܪܓܙ ܐܢܘܢ ܂ ܗܫܐ ܠܟ ܡܫܐܠ ‍[ ܐܢܐ ‍] ܐܘ ܕܪܘܫܐ ܚܟܝܡܐ ܕܥܡܐ ܂ ܕܠܐ ܒܚܪ ܡ̈ܠܝ ܢܡܘܣܐ ܂ ܚܘܢܝ ܐܡܬܝ ܫܠܡܬ ܗܕܐ ܂ ܕܐܛܢ ܐܠܗܐ ܠܥܡܗ ܒܥܡ ܕܠܐ ܥܡ ܂ ܘܒܥܡܐ ܣܟܠܐ ܐܡܬܝ ܐܪܓܙ ܐܢܘܢ ܂ ܐܢ ܕܝܢ ܬܛܢ ܒܥܡܐ ܕܡܢ ܥܡ̈ܡܐ ܂ ܡܠܬܐ ܕܟܬܝܒܐ ܡܫܠܡ ܐܢܬ ܂ ܕܩܕܡ ܡܘܫܐ ܘܪܫܡ ܠܟ ܒܣܦܪܐ ܂ ܘܐܢ ܬܥܒܕ ܦܨܚܐ ܒܐܬܪ ܐܬܪ ܒܝܬ ܬܘܬܒܘܬܟ ܂ ܒܥܒܪ ܦܘܩܕܢܐ ܬܥܒܕܝܘܗܝ ܂ ܡܛܠ ܕܟܬܝܒ ܠܟܘܢ ܟܬܒܐ ܕܫܘܒܩܢܐ ܀ ܘܐܠܐ ܡܬܛܦܝܣ ܐܢܬ ܂ ܫܡܥ ܠܐܪܡܝܐ ܢܒܝܐ ܕܐܡܪ ܂ ܫܒܩܬ ܒܝܬܝ ܫܒܩܬ ܝܪܬܘܬܝ ܂ ܝܗܒܬ ܚܒܝܒܬ ܢܦܫܝ ܒܐܝܕܐ ܕܒ̈ܥܠܕܒܒܝܗ ܘܛܝܪܐ ܡܨܝܪܬܐ ܗܘܬ ܠܝ ܝܪܬܘܬܝ ܂ ܡܢܗ ܗܝ ܛܝܪܐ ܡܨܝܪܬܐ ܂ ܠܟ ܡܫܐܠ ܐܢܐ ܛܝܪܐ ܓܝܪ ܡܨܝܪܬܐ ܐܝܬܝܗ ܥܕܬܐ ܕܥܡܡ̈ܐ ܂ ܚܙܝ ܐܝܟܢܐ ܩܪܐ ܠܗ ܡܨܝܪܬܐ ܂ ܡܛܠ ܕܡܢ ܠܫ̈ܢܐ ܣ̈ܓܝܐܐ ܡܟܢܫܐ ܂ ܘܡܢ ܥܡ̈ܡܐ ܪ̈ܚܝܩܐ ܡܩܪܒܐ ܂ ܘܐܠܐ ܕܝܢ ܡܬܛܦܝܣ ܐܢܬ ܂ ܕܗܘܘ ܥܡܡ̈ܐ ܝܪܬܘܬܗ ܕܐܠܗܐ ܂ ܫܡܥ ܬܘܒ ܐܝܟܢܐ ܐܡܪ ܐܪܡܝܐ ܂ ܟܕ ܩܪܐ ܠܥܡ̈ܡܐ ܂ ܘܡܣܠܐ ܠܐܝܣܪܝܠ ܂ ܐܡܪ ܓܝܪ ܩܘܡܘ ܥܠ ܐܘܪ̈ܚܬܐ ܘܚܙܘ ܘܫܐܠܘ ܥܠ ܫܒ̈ܝܠܝ ܥܠܡܐ ܂ ܘܚܙܘ ܐܝܕܐ ܐܘܪܚܐ ܫܦܝܪܐ ܙܠܘ ܒܗ ܂ ܘܐܡܪܬܘܢ ܕܠܐ ܐܙܠܝܢ ܚܢܢ ܂ ܘܬܘܒ ܐܡܪ ܂ ܐܩܝܡܬ ܥܠܝܟܘܢ ܕܘܩ̈ܐ ܕܬܫܡܥܘܢ ܠܩܠ ܫܝܦܘܪܐ ܂ ܘܐܡܪܘ ܕܠܐ ܫܡܥܝܢ ܚܢܢ ܂ ܗܝܕܝܢ ܟܕ ܠܐ ܫܡܥܘܗܝ ܒ̈ܢܝ ܐܝܣܪܝܠ ܐܬܦܢܝ ܠܗ ܥܠ ܥܕܬܐ ܕܡܢ ܥܡ̈ܡܐ ܂ ܐܡܪ ܓܝܪ ܫܡܥܘ ܥܡ̈ܡܐ ܘܕܥܝ ܥܕܬܐ ܕܒܗܘܢ ܂ ܘܕܘܝܕ ܐܡܪ ܕܐܬܕܟܪ ܥܕܬܟ ܕܩܢܝܬ ܡܢ ܩܕܝܡ ܂ ܘܐܫܥܝܐ ܐܡܪ ܫܡܥܘ ܥܡ̈ܡܐ ܡܕܡ ܕܥܒܕܬ ܂ ܘܕܥܘ ܪ̈ܚܝܩܐ ܓܢܒܪܘܬܝ ܂ ܘܬܘܒ ܐܡܪ ܐܫܥܝܐ ܥܠ ܥܕܬܐ ܕܒܥܡ̈ܡܐ ܥܬܝܕܐ ܕܬܗܘܐ ܂ ܐܡܪ ܓܝܪ ܕܢܗܘܐ ܒܝܘܡ̈ܬܐ ܐܚܪ̈ܝܐ ܂ ܡܬܩܢ ܛܘܪ ܒܝܬܗ ܕܡܪܝܐ ܒܪܝܫ ܛܘܪ̈ܐ ܂ ܘܪܡ ܡܢ ܪ̈ܡܬܐ ܂ ܘܢܣܟܘܢ ܠܗ ܟܠܗܘܢ ܥܡ̈ܡܐ ܂ ܘܠܡܢܐ ܐܡܪ ܐܫܥܝܐ ܕܫܡܥܘ ܥܡ̈ܡܐ ܡܕܡ ܕܥܒܕܬ ܂ ܘܕܥܘ ܪ̈ܚܝܩܐ ܓܢܒܪܘܬܝ ܂ ܐܬܪܗܒܘ ܚ̈ܛܝܐ ܒܨܗܝܘܡ ܘܐܪܬܝܬܐ ܢܦܠ ܒܚ̈ܢܦܐ ܂ ܡܢܐ ܗܝ ܗܕܐ ܕܡܫܡܥ ܡܕܡ ܕܥܒܕ ܘܡܘܕܥ ܠܪ̈ܚܝܩܐ ܓܢܒܪܘܬܗ ܂ ܘܡܪܗܒ ܠܚ̈ܛܝܐ ܒܨܗܝܘܢ ܂ ܘܡܦܠ ܐܪܬܝܬܐ ܒܚ̈ܢܦܐ ܂ ܩܪܐ ܓܝܪ ܠܥܡ̈ܡܐ ܘܡܛܢ ܒܗܘܢ ܠܥܡܐ ܂ ܘܡܘܕܥ ܠܪ̈ܚܝܩܘܗܝ ܓܢܒܪܘܬܗ ܂ ܟܕ ܡܝܬܐ ܪܘܓܙܐ ܕܕܐܢ ܠܥܡܗ ܂ ܘܡܪܗܒ ܠܚ̈ܛܝܝܗ ܕܨܗܝܘܢ ܂ ܕܡܫܡܗܐ ܗܘܬ ܩܘܪܝܬ ܩܘܕܫܐ ܂ ܘܡܦܠ ܪܬܝܬܐ ܒܚ̈ܢܦܐ ܂ ܕܐܝܬܝܗܘܢ ܢܒ̈ܝܐ ܕܫܘܩܪܐ ܂ ܐܝܟ ܕܐܡܪ ܥܠ ܢܒ̈ܝܝ ܐܘܪܫܠܡ ܂ ܕܡܢܗܘܢ ܢܦܩܬ ܚܢܦܘܬܐ ܒܟܠܗ ܐܪܥܐ ܀ ܫܡܥܬ ܕܝܢ ܚܒܝܒܝ ܥܠ ܦܨܚܐ ܗܢܐ ܕܐܡܪܬ ܠܟ ܂ ܕܐܬܝܗܒ ܐܪܙܗ ܠܥܡܐ ܩܕܡܝܐ ܂ ܘܫܪܪܗ ܡܫܬܡܥ ܝܘܡܢܐ ܒܥܡ̈ܡܐ ܂ ܣܓܝ ܓܝܪ ܡܕܘܕܢ ܬܪ̈ܥܝܬܐ ܕܒ̈ܢܝ ܐܢܫܐ ܫܒܪ̈ܐ ܘܗܕܝ̈ܘܛܐ ܂ ܥܠ ܗܢܐ ܝܘܡܐ ܪܒܐ ܕܥܕܥܝܕܐ ܕܐܝܟܢܐ ܠܡ ܢܕܥܝܘܗܝ ܘܢܛܪܝܘܗܝ ܂ ܐܡܪܐ ܓܝܪ ܕܫܪܪܐ ܐܝܬܘܗܝ ܦܪܘܩܢ ܂ ܒܪ ܫܢܬܐ ܕܠܝܬ ܒܗ ܡܘܡܐ ܂ ܐܝܟ ܕܐܡܪ ܥܠܘܗܝ ܢܒܝܐ ܂ ܕܠܝܬ ܒܗ ܥܘܠܐ ܂ ܐܦ ܠܐ ܢܟܠܐ ܐܫܬܟܚ ܒܦܘܡܗ ܂ ܐܠܐ ܡܪܝܐ ܨܒܐ ܕܢܡܟܟܝܘܗܝ ܘܢܚܫܝܘܗܝ ܂ ܘܕܩܪܝܗܝ ܒܪ ܫܢܬܐ ܂ ܡܛܠ ܕܛܠܐ ܗܘܐ ܡܢ ܚ̈ܛܗܐ ܂ ܐܝܟ ܕܐܡܪ ܠܬܠܡ̈ܝܕܘܗܝ ܂ ܕܐܠܐ ܬܬܗܦܟܘܢ ܘܬܗܘܘܢ ܐܝܟ ܗܠܝܢ ܛ̈ܠܝܐ ܂ ܠܐ ܬܥܠܘܢ ܠܡܠܟܘܬ ܫܡܝܐ ܂ ܘܐܫܥܝܐ ܐܡܪ ܥܠ ܙܕܝܩܐ ܂ ܕܛܠܝܐ ܕܚܛܐ ܒܪ ܡܐܐ ܫ̈ܢܝܢ ܢܡܘܬ ܕܢܬܠܝܛ ܀ ܐܟܠ ܓܝܪ ܦܪܘܩܢ ܦܨܚܐ ܥܡ ܬܠܡ̈ܝܕܘܗܝ ܒܠܠܝܐ ܢܛܝܪܐ ܕܐܪܒܥܣܪܐ ܂ ܘܐܬܗ ܕܦܨܚܐ ܒܫܪܪܐ ܥܒܕ ܠܗܘܢ ܠܬܠܡܝ̈ܕܘܗܝ ܂ ܒܬܪ ܕܢܦܩ ܝܗܘܕܐ ܡܢ ܠܘܬܗܘܢ ܂ ܢܣܒ ܠܚܡܐ ܘܒܪܟ ܘܝܗܒ ܠܬܠܡ̈ܝܕܘܗܝ ܘܐܡܪ ܠܗܘܢ ܂ ܕܗܢܘ ܦܓܪܝ ܣܒܘ ܐܟܘܠܘ ܡܢܗ ܟܠܟܘܢ ܂ ܘܐܦ ܥܠ ܚܡܪܐ ܗܟܢܐ ܒܪܟ ܘܐܡܪ ܠܗܘܢ ܂ ܗܢܘ ܕܡܝ ܕܕܝܬܩܐ ܚܕܬܐ ܕܚܠܦ ܣ̈ܓܝܐܐ ܡܬܐܫܕ ܠܫܘܒܩܢܐ ܕܚ̈ܛܗܐ ܂ ܗܟܢܐ ܠܡ ܗܘܝܬܘܢ ܥܒܕܝܢ ܠܕܘܟܪܢܝ ܐܡܬܝ ܕܡܬܟܢܫܝܢ ܐܢܬܘܢ ܂ ܥܕܠܐ ܢܬܬܚܕ ܡܪܢ ܂ ܗܠܝܢ ܐܡܪ ܂ ܘܩܡ ܡܪܢ ܡܢ ܟܪ ܕܥܒܕ ܦܨܚܐ ܘܝܗܒ ܦܓܪܗ ܠܡܐܟܠ ܂ ܘܕܡܗ ܠܡܫܬܐ ܂ ܘܐܙܠ ܥܠ ܬܠܡ̈ܝܕܘܗܝ ܠܗܝ ܕܘܟܬܐ ܕܐܬܬܚܕ ܒܗ ܡܢ ܓܝܪ ܕܐܟܠ ܦܓܪܗ ܘܫܬܐ ܕܡܗ ܐܬܚܫܒ ܠܗ ܥܡ ܡܝ̈ܬܐ ܂ ܡܪܢ ܒܐܝ̈ܕܝ ܢܦܫܗ ܦܓܪܗ ܝܗܒ ܠܡܐܟܠ ܂ ܘܥܕ ܠܐ ܢܨܛܠܒ ܝܗܒ ܕܡܗ ܠܡܫܬܐ ܂ ܘܐܬܬܚܕ ܒܠܠܝܐ ܕܐܪܒܥܣܪܐ ܘܐܬܕܝܢ ܥܕܡܐ ܠܫܬ ܫ̈ܥܝܢ ܂ ܘܒܥܕܢܐ ܕܫܬ ܫ̈ܥܝܢ ܂ ܚܝܒܘܗܝ ܘܐܣܩܘ ܨܠܒܘܗܝ ܂ ܟܕ ܕܝܢܝܢ ܠܗ ܓܝܪ ܠܐ ܡܠܠ ܘܦܬܓܡ ܠܡ ܠܐ ܝܗܒ ܠܕܝܢ̈ܘܗܝ ܂ ܡܫܟܚ ܗܘܐ ܓܝܪ ܕܡܠܠ ܘܢܬܠ ܦܬܓܡܐ ܂ ܐܠܐ ܠܐ ܡܫܟܚܐ ܗܘܬ ܨܒܘܬܐ ܂ ܕܡܢ ܕܥܡ ܡܝ̈ܬܐ ܚܫܝܒ ܢܡܠܠ ܂ ܘܡܢ ܫܬ ܫܥ̈ܝܢ ܠܬܫܥ ܗܘܐ ܠܗ ܚܫܘܟܐ ܂ ܘܐܫܠܡ ܪܘܚܗ ܠܐܒܘܗܝ ܒܬܫܥ ܫ̈ܥܝܢ ܂ ܘܗܘܐ ܒܝܬ ܡܝ̈ܬܐ ܂ ܒܠܠܝܐ ܕܢܓܗ ܚܡܫܥܣܪܐ ܂ ܠܠܝܐ ܕܫܒܬܐ ܘܝܘܡܐ ܟܠܗ ܂ ܘܬܠܬ ܫܥ̈ܝܢ ܒܥܪܘܒܬܐ ܂ ܘܒܠܠܝܐ ܕܢܓܗ ܚܕܒܫܒܐ ܂ ܒܙܒܢܐ ܕܝܗܒ ܦܓܪܗ ܂ ܘܕܡܗ ܠܬܠܡ̈ܝܕܘܗܝ ܂ ܩܡ ܡܢ ܒܝܬ ܡܝ̈ܬܐ ܀ ܡܟܝܠ ܚܘܢ ܐܘܢ ܚܟܝܡܐ ܐܝܠܝܢ ܐܢܘܢ ܬܠܬܐ ܝܘܡ̈ܝܢ ܘܬܠܬܐ ܠܝ̈ܠܘܢ ܂ ܕܗܘܐ ܦܪܘܩܢ ܒܝܬ ܡ̈ܝܬܐ ܂ ܕܗܐ ܚܙܝܢ ܐܢܚܢܢ ܕܬܠܬ ܫ̈ܥܝܢ ܕܥܪܘܒܬܐ ܂ ܘܠܠܝܐ ܕܢܓܗܐ ܫܒܬܐ ܂ ܘܝܘܡܐ ܟܠܗ ܂ ܘܒܠܠܝܐ ܕܚܕ ܒܫܒܐ ܩܡ ܠܗ ܂ ܣܝܟ ܐܢܘܢ ܠܝ ܗܠܝܢ ܬܠܬܐ ܝܘܡ̈ܝܢ ܘܬ̈ܠܬܐ ܠܝ̈ܠܘܢ ܂ ܐܝܟܐ ܐܢܘܢ ܂ ܕܗܐ ܝܘܡܐ ܘܠܠܝܐ ܟܕ ܫܠܡܝܢ ܗܘܐ ܂ ܐܠܐ ܫܪܝܪܐܝܬ ܐܝܟ ܕܐܡܪ ܦܪܘܩܢ ܕܐܝܟ ܕܗܘܐ ܝܘܢܢ ܒܪ ܡܬܝ ܒܟܪܣܗ ܕܢܘܢܐ ܂ ܬܠܬܐ ܝܘܡ̈ܝܢ ܘܬܠܬܐ ܠܝ̈ܠܘܢ ܂ ܗܟܢܐ ܢܗܘܐ ܒܪܗ ܕܐܢܫܐ ܒܠܒܗ ܕܐܪܥܐ ܂ ܡܢ ܥܕܢܐ ܓܝܪ ܕܝܗܒ ܦܓܪܗ ܠܡܐܟܠ ܘܕܡܗ ܠܡܫܬܐ ܂ ܗܟܢܐ ܗܘܝܢ ܬܠܬܐ ܝܘܡܝܢ ܘܬܠܬܐ ܠܝ̈ܠܘܢ ܂ ܥܕܢܐ ܠܡ ܓܝܪ ܠܠܝܐ ܗܘܐ ܂ ܟܕ ܢܦܩ ܝܗܘܕܐ ܡܢ ܠܘܬܗܘܢ ܂ ܘܗܢܘܢ ܚܕܥܣܪ ܬܠܡ̈ܝܕܘܗܝ ܐܟܠܘ ܦܓܪܗ ܕܦܪܘܩܢ ܘܐܫܬܝܘ ܕܡܗ ܂ ܗܐ ܡܟܝܠ ܚܕ ܠܠܝܐ ܕܢܓܗܐ ܥܪܘܒܬܐ ܂ ܘܥܕܡܐ ܠܫܬ ܫ̈ܥܝܢ ܂ ܕܕܢܘܗܝ ܂ ܗܐ ܡܟܝܠ ܝܘܡܐ ܚܕ ܘܠܠܝܐ ܚܕ ܂ ܘܬܠܬ ܫ̈ܥܝܢ ܕܗܘܐ ܚܫܟܐ ܂ ܕܡܢ ܫܬ ܫ̈ܥܝܢ ܠܬܫܥ ܂ ܠܬܠܬ ܫ̈ܥܝܢ ܕܒܬܪ ܚܫܟܐ ܂ ܗܐ ܬܪ̈ܝܢ ܝܘ̈ܡܝܢ ܂ ܘܬܪ̈ܝܢ ܠܝ̈ܠܘܢ ܂ ܘܠܠܝܐ ܫܠܡܐ ܕܢܓܗܐ ܫܒܬܐ ܂ ܘܝܘܡܐ ܟܠܗ ܕܫܒܬܐ ܂ ܫܠܡܘ ܠܗ ܡܟܝܠ ܠܡܪܢ ܒܝܬ ܡܝ̈ܬܐ ܂ ܬܠܬܐ ܝܘܡ̈ܝܢ ܘܬܠܬ ܠܝ̈ܠܘܢ ܂ ܘܒܠܠܝܐ ܕܚܕܒܫܒܐ ܩܡ ܠܗ ܡܢ ܒܝܬ ܡ̈ܝܬܐ ܀ ܦܨܚܐ ܓܝܪ ܕܝܗܘ̈ܕܝܐ ܝܘܡܐ ܗܘ ܕܐܪܒܥܣܪܐ ܠܠܝܗ ܘܐܝܡܡܗ ܂ ܘܕܝܠܢ ܝܘܡܐ ܕܚܫܐ ܪܒܐ ܝܘܡܐ ܗܘ ܕܥܪܘܒܬܐ ܂ ܝܘܡܐ ܕܚܡܫܥܣܪܐ ܠܠܝܗ ܘܐܝܡܡܗ ܂ ܗܝܕܝܢ ܒܬܪ ܦܨܚܐ ܐܟܠ ܐܝܣܪܝܠ ܦܛܝܪܐ ܫܒܥܐ ܝܘܡ̈ܝܢ ܂ ܥܕܡܐ ܠܚܕ ܘܥܣܪ̈ܝܢ ܒܝܪܚܐ ܂ ܘܚܢܢ ܢܛܪܝܢ ܚܢܢ ܦܛܝܪ̈ܐ ܥܕܥܝܕܗ ܕܦܪܘܩܢ ܂ ܗܢܘܢ ܐܟܠܝܢ ܦܛܝܪܐ ܒܡܪܪܐ ܂ ܘܦܪܘܩܢ ܐܣܠܝ ܠܟܣܐ ܗܘ ܕܡܪܪܐ ܂ ܘܫܩܠܗ ܠܟܠܗ ܡܪܝܪܘܬܐ ܕܥܡ̈ܡܐ ܟܕ ܛܥܡ ܘܠܐ ܨܒܐ ܠܡܫܬܐ ܂ ܝܗܘ̈ܕܝܐ ܕܝܢ ܡܕܟܪܝܢ ܥܠܝܗܘܢ ܚ̈ܛܗܝܗܘܢ ܡܢ ܥܕܢ ܠܥܕܢ ܂ ܘܚܢܢ ܡܥܗܕܝܢ ܚܢܢ ܨܠܝܒܘܬܗ ܘܨܥܪܗ ܕܦܪܘܩܢ ܂ ܗܢܘܢ ܓܝܪ ܒܦܨܚܐ ܢܦܩܘ ܡܢ ܫܘܥܒܕܗ ܕܦܪܥܘܢ ܂ ܘܐܢܚܢܢ ܒܝܘܡ ܨܠܝܒܘܬܐ ܐܬܦܪܩܢ ܡܢ ܫܘܥܒܕܗ ܕܣܛܢܐ ܂ ܗܢܘܢ ܢܟܣܘ ܐܡܪܐ ܡܢ ܥܢܐ ܂ ܘܒܕܡܗ ܐܬܦܨܝܘ ܡܢ ܡܚܒܠܢܐ ܂ ܘܚܢܢ ܒܕܡܗ ܕܒܪܐ ܒܚܝܪܐ ܐܬܦܪܩܢ ܡܢ ܥܒ̈ܕܐ ܕܚܒܠܐ ܕܣܥܪܝܢ ܗܘܝܢ ܂ ܠܗܘܢ ܡܘܫܐ ܡܕܒܪܢܐ ܂ ܘܠܢ ܗܘܐ ܠܢ ܝܫܘܥ ܗܕܝܐ ܘܦܪܘܩܐ ܂ ܠܗܘܢ ܦܠܓ ܡܘܫܐ ܝܡܐ ܘܐܥܒܪ ܐܢܘܢ ܂ ܘܦܪܘܩܢ ܦܠܓܗ ܠܫܝܘܠ ܘܬܒܪ ܬܪ̈ܥܝܗ ܂ ܟܕ ܥܠ ܠܓܘܗ ܘܦܬܚ ܐܢܘܢ ܂ ܘܕܪܫ ܐܘܪܚܐ ܩܕܡ ܟܠ ܐܝܠܝܢ ܕܡܗܝܡܢܝܢ ܒܗ ܂ ܠܗܘܢ ܐܬܝܗܒ ܡܢܢܐ ܠܡܐܟܠ ܂ ܘܠܢ ܝܗܒ ܡܪܢ ܦܓܪܗ ܕܢܐܟܘܠ ܂ ܠܗܘܢ ܐܦܩ ܡ̈ܝܐ ܡܢ ܟܐܦܐ ܂ ܘܠܢ ܐܪܕܝ ܦܪܘܩܢ ܡ̈ܝܐ ܚܝ̈ܐ ܡܢ ܟܪܣܗ ܂ ܠܗܘܢ ܡܠܟ ܐܪܥܐ ܕܟܢ̈ܥܢܝܐ ܝܪܬܘܬܐ ܂ ܘܠܢ ܡܠܟ ܐܪܥܐ ܕܚ̈ܝܐ ܒܡܘܠܟܢܐ ܂ ܠܗܘܢ ܙܩܦ ܡܘܫܐ ܚܘܝܐ ܕܢܚܫܐ ܂ ܕܟܠ ܡܢ ܕܚܙܐ ܠܗ ܢܚܐ ܡܢ ܡܚܘܬܐ ܕܚܘܝܐ ܂ ܘܠܢ ܙܩܦ ܝܫܘܥ ܢܦܫܗ ܂ ܕܟܕ ܢܚܘܪ ܠܘܬܗ ܢܬܦܨܐ ܡܢ ܡܚܘܬܗ ܕܚܘܝܐ ܕܐܝܬܘܗܝ ܣܛܢܐ ܂ ܠܗܘܢ ܥܒܕ ܡܘܫܐ ܡܫܟܢ`ܙܒܢܐ ܕܢܩܪܒܘܢ ܒܗ ܕܒ̈ܚܐ ܘܩܘܪ̈ܒܢܐ ܂ ܕܢܬܚܣܘܢ ܡܢ ܚ̈ܛܗܝܗܘܢ ܂ ܘܝܫܘܥ ܐܩܝܡ ܡܫܟܢܗ ܕܕܘܝܕ ܕܢܦܠ ܘܩܡ ܂ ܘܬܘܒ ܗܘ ܐܡܪ ܠܝܗ̈ܘܕܝܐ ܂ ܕܗܝܟܠܐ ܗܢܐ ܕܚܙܝܢ ܐܢܬܘܢ ܟܕ ܬܫܪܘܢܝܗܝ ܂ ܠܬܠܬܐ ܝܘܡ̈ܝܢ ܐܢܐ ܐܩܝܡܝܘܗܝ ܂ ܘܐܣܬܟܠܘ ܬܠܡ̈ܝܕܘܗܝ ܕܥܠ ܦܓܪܗ ܗܘ ܐܡܪ ܂ ܕܡܐ ܕܫܪܐܘܗܝ ܡܩܝܡ ܠܗ ܠܬܠܬܐ ܝܘܡ̈ܝܢ ܂ ܒܗ ܒܗܢܐ ܡܫܟܢܐ ܡܠܟ ܠܢ ܚ̈ܝܐ ܂ ܘܒܗ ܡܬܚܣܝܢ ܚ̈ܛܗܝܢ ܂ ܕܝܠܗܘܢ ܩܪܝܗܝ ܡܫܟܢ`ܙܒܢܐ ܂ ܡܛܠ ܕܙܒܢܐ ܙܥܘܪܐ ܡܫܬܡܫ ܂ ܘܕܝܠܢ ܗܝܟܠ ܪܘܚ ܩܘܕܫܐ ܕܠܥܠܡ ܀ ܐܬܛܦܝܣ ܕܝܢ ܚܒܝܒܝ ܥܠ ܗܢܐ ܐܡܪܐ ܕܦܨܚܐ ܂ ܐܝܟܢܐ ܦܩܕ ܥܠܘܗܝ ܩܕܝܫܐ ܂ ܕܒܒܝܬܐ ܚܕ ܢܬܐܟܠ ܂ ܘܠܐ ܒܒ̈ܬܐ ܣܓ̈ܝܐܐ ܂ ܒܝܬܐ ܚܕ ܥܕܬܐ ܗܝ ܕܐܠܗܐ ܂ ܘܐܡܪ ܬܘܒ ܕܠܐ ܢܐܟܠܘܢ ܡܢܗ ܐܓܝܪ̈ܐ ܘܬܘ̈ܬܒܐ ܂ ܘܡܢ ܐܢܘܢ ܐܓܝܪ̈ܐ ܘܬܘ̈ܬܒܐ ܂ ܐܠܐ ܐܢ ܝܘ̈ܠܦܢܘܗܝ ܐܢܘܢ ܕܒܝܫܐ ܂ ܕܠܐ ܫܠܝܛ ܠܗܘܢ ܠܡܐܟܠ ܡܢ ܦܨܚܐ ܂ ܕܐܡܪ ܥܠܝܗܘܢ ܦܪܘܩܢ ܂ ܕܐܓܝܪܐ ܐܝܢܐ ܕܠܐ ܗܘܬ ܕܝܠܗ ܥܢܐ ܂ ܡܐ ܕܚܙܐ ܕܐܒܐ ܕܐܬܐ ܂ ܫܒܩ ܠܗ ܠܥܢܐ ܘܥܪܩ ܂ ܘܐܡܪ ܕܠܐ ܬܐܟܠܘܢ ܡܢܗ ܟܕ ܚܝ ܂ ܐܦܠܐ ܟܕ ܡܒܫܠܘ ܡܒܫܠ ܒܡܝܐ ܂ ܗܕܐ ܝܕܝܥܐ ܗܝ ܘܡܦܫܩܐ ܂ ܕܗܘ ܩܘܪܒܢܐ ܕܣܠܩ ܒܥܕܬܗ ܕܐܠܗܐ ܂ ܒܢܘܪܐ ܗܘ ܡܛܘܝܢ ܠܗ ܂ ܘܠܐ ܡܒܫܠܘ ܡܒܫܠܝܢ ܠܗ ܂ ܘܠܐ ܟܕ ܚܝ ܡܬܩܪܒ ܂ ܘܐܡܪ ܕܗܟܢܐ ܬܐܟܠܘܢܝܗܝ ܟܕ ܚܨ̈ܝܟܘܢ ܐܣܝܪ̈ܝܢ ܂ ܘܡܣ̈ܢܝܟܘܢ ܒܪ̈ܓܠܝܟܘܢ ܘܚܘܛܪ̈ܝܟܘܢ ܒܐܝ̈ܕܝܟܘܢ ܂ ܗܠܝܢ ܐܪ̈ܙܐ ܛܒ ܪܘܪܒܝܢ ܂ ܡܢ ܕܐܟܠ ܕܝܢ ܡܢ ܐܡܪܐ ܕܫܪܪܐ ܡܫܝܚܐ ܂ ܐܣܪ ܚܨ̈ܘܗܝ ܒܗܝܡܢܘܬܐ ܂ ܘܣܐܡ ܬܘܒ ܒܪ̈ܓܠܘܗܝ ܛܘܝܒܗ ܕܐܘܢܓܠܝܘܢ ܂ ܘܐܚܕ ܒܐܝܕܗ ܣܝܦܐ ܕܪܘܚܐ ܂ ܕܐܝܬܝܗ ܡܠܬܗ ܕܐܠܗܐ ܂ ܘܐܡܪ ܬܘܒ ܕܓܪܡܐ ܠܐ ܢܬܬܒܪ ܒܗ ܂ ܒܗܕܐ ܫܠܡܬ ܒܗܘ ܝܘܡܐ ܕܨܠܒܘܗܝ ܂ ܟܕ ܬܒܪܘ ܫܩܝ̈ܗܘܢ ܕܗܢܘܢ ܕܨܠܝܒܝܢ ܗܘܘ ܥܡܗ ܂ ܘܕܝܠܗ ܠܐ ܬܒܪܘ ܂ ܘܐܡܪ ܕܫܠܡܬ ܡܠܬܐ ܕܟܬܝܒܐ ܂ ܕܓܪܡܐ ܠܐ ܢܬܬܒܪ ܒܗ ܂ ܘܐܡܪ ܕܥܒܕܐ ܙܒܝܢ ܟܣܦܐ ܂ ܥܕܡܐ ܕܓܙܪ ܒܣܪܐ ܕܥܘܪܠܘܬܗ ܂ ܘܗܝܕܝܢ ܢܐܟܘܠ ܡܢ ܦܨܚܐ ܂ ܥܒܕܐ ܓܝܪ ܕܡܙܕܒܢ ܐܝܬܘܗܝ ܒܪܢܫܐ ܚܛܝܐ ܂ ܕܬܐܒ ܘܡܙܕܒܢ ܒܕܡܗ ܕܡܫܝܚܐ ܂ ܘܡܐ ܕܓܙܪ ܠܒܗ ܡܢ ܥܒ̈ܕܐ ܒܝ̈ܫܐ ܂ ܗܝܕܝܢ ܩܕܡ ܠܡܥܡܘܕܝܬܐ ܫܘܡܠܝܐ ܕܓܙܘܪܬܐ ܕܫܪܪܐ ܂ ܘܡܬܚܠܛ ܥܡ ܥܡܐ ܕܐܠܗܐ ܘܡܫܬܘܬܦ ܒܦܓܪܗ ܘܕܡܗ ܕܡܫܝܚܐ ܂ ܘܕܐܡܪ ܕܐܘܟܠܘܗܝ ܡܣܪܗܒܐܝܬ ܂ ܗܕܐ ܓܝܪ ܒܥܕܬܗ ܕܐܠܗܐ ܡܫܬܡܫܐ ܂ ܕܐܟܠܝܢ ܠܗ ܠܐܡܪܐ ܡܣܪܗܒܐܝܬ ܂ ܒܙܘܥܬܐ ܘܒܐܪܬܝܬܐ ܟܕ ܩܝܡܝܢ ܥܠ ܪ̈ܓܠܝܗܘܢ ܂ ܡܛܠ ܕܡܣܪܗܒܝܢ ܐܢܘܢ ܠܡܐܟܠ ܚ̈ܝܐ ܡܢ ܡܘܗܒܬܐ ܕܪܘܚܐ ܕܩܒܠܘ ܀ ܥܡܕ ܓܝܪ ܐܝܣܪܐܝܠ ܒܓܘ ܝܡܐ ܂ ܒܗܘ ܠܠܝܐ ܕܦܨܚܐ ܒܝܘܡܐ ܕܦܘܪܩܢܐ ܂ ܘܐܫܝܓ ܦܪܘܩܢ ܪ̈ܓܠܐ ܕܬ̈ܠܡܝܕܘܗܝ ܂ ܒܠܠܝܐ ܕܦܨܚܐ ܂ ܪܙܐ ܕܡܥܡܘܕܝܬܐ ܂ ܘܕܬܕܥ ܠܟ ܕܝܢ ܚܒܝܒܝ ܕܥܕܡܐ ܠܗܘ ܠܠܝܐ ܂ ܗܝܕܝܢ ܝܗܒ ܦܪܘܩܢ ܡܥܡܘܕܝܬܐ ܕܫܪܪܐ ܂ ܡܛܠ ܕܟܡܐ ܕܥܡ ܬܠܡ̈ܝܕܘܗܝ ܡܬܗܦܟ ܗܘܐ ܂ ܗܝ ܡܥܡܘܕܝܬܐ ܕܢܡܘܣܐ ܕܟܗ̈ܢܐ ܡܥܡܕܝܢ ܗܘܘ ܂ ܡܥܡܘܕܝܬܐ ܐܝܟ ܕܐܡܪ ܝܘܚܢܢ ܂ ܕܬܘܒܘ ܡܢ ܚ̈ܛܗܝܟܘܢ ܂ ܘܒܗܘ ܠܠܝܐ ܚܘܝ ܐܢܘܢ ܐܪܙ ܡܥܡܘܕܝܬܐ ܕܚܫܐ ܕܡܘܬܗ ܂ ܐܝܟ ܕܐܡܪ ܫܠܝܚܐ ܂ ܕܐܬܩܒܪܬܘܢ ܥܡܗ ܒܡܥܡܘܕܝܬܐ ܠܡܘܬܐ ܂ ܘܩܡܬܘܢ ܥܡܗ ܒܚܝܠܐ ܕܐܠܗܐ ܂ ܕܥ ܕܝܢ ܚܒܝܒܝ ܕܡܥܡܘܕܝܬܐ ܕܝܘܚܢܢ ܠܐ ܫܪܬ ܠܫܘܒܩܢ ܚ̈ܛܗܐ ܂ ܐܠܐ ܠܬܝܒܘܬܐ ܂ ܦܪܟܣܣ ܂ ܕܝܢ ܕܬܪܥܣܪ ܫ̈ܠܝܚܐ ܡܟܪܙܐ ܥܠ ܗܕܐ ܂ ܟܕ ܡܫܐܠܝܢ ܬܠܡ̈ܝܕܐ ܠܐܝܠܝܢ ܕܐܬܩܪܝܘ ܡܢ ܥܡ̈ܡܐ ܘܡܢ ܐܝܣܪܝܠ ܟܕ ܐܡܪܝܢ ܠܗܘܢ ܂ ܕܐܢ`ܗܘ ܕܥܡܕܬܘܢ ܂ ܘܐܡܪܘ ܕܥܡܕܢ ܒܡܥܡܘܕܝܬܗ ܕܝܘܚܢܢ ܂ ܗܝܕܝܢ ܐܥܡܕܘ ܐܢܘܢ ܒܡܥܡܘܕܝܬܐ ܕܫܪܪܐ ܂ ܐܪܙܐ ܕܚܫܗ ܕܦܪܘܩܢ ܂ ܘܐܦ ܦܪܘܩܢ ܣܗܕ ܥܠ ܗܕܐ ܟܕ ܐܡܪ ܠܬܠܡ̈ܝܕܘܗܝ ܂ ܕܝܚܢܢ ܐܥܡܕ ܒܡ̈ܝܐ ܂ ܘܐܢܬܘܢ ܬܥܡܕܘܢ ܒܪܘܚܐ ܕܩܘܕܫܐ ܂ ܟܕ ܢܣܒ ܓܝܪ ܦܪܘܩܢ ܡ̈ܝܐ ܘܐܪܡܝ ܒܠܩܢܐ ܕܫܝܓܬܐ ܂ ܘܢܣܒ ܣܕܘܢܐ ܡܚܐ ܒܚܨ̈ܘܗܝ ܂ ܘܫܪܝ ܕܢܫܝܓ ܪ̈ܓܠܐ ܕܬ̈ܠܡܝܕܘܗܝ ܂ ܘܟܕ ܡܛܝ ܠܘܬ ܫܡܥܘܢ ܟܐܦܐ ܐܡܪ ܠܗ ܂ ܐܢܬ ܡܪܝ ܪ̈ܓܠܝ ܡܫܝܓ ܐܢܬ ܠܝ ܂ ܠܥܠܡ ܠܐ ܡܫܝܓ ܐܢܬ ܠܝ ܪ̈ܓܠܝ ܂ ܐܡܪ ܠܗ ܝܫܘܥ ܂ ܐܠܐ ܡܫܝܓ ܐܢܐ ܠܟ ܂ ܠܝܬ ܠܟ ܥܡܝ ܡܢܬܐ ܂ ܐܡܪ ܠܗ ܫܡܥܘܢ ܡܕܝܢ ܡܪܝ ܂ ܠܐ ܪ̈ܓܠܝ ܒܠܚܘܕ ܬܫܝܓ ܠܝ ܂ ܐܠܐ ܐܦ ܐܝ̈ܕܝ ܐܦ ܪܝܫܝ ܂ ܐܡܪ ܠܗ ܝܫܘܥ ܂ ܡܢ ܕܣܚܐ ܗܘ ܠܐ ܣܢܝܩ ܐܠܐ ܪ̈ܓܠܘܗܝ ܒܠܚܘܕ ܢܫܝܓ ܂ ܘܟܕ ܐܫܝܓ ܪ̈ܓܠܐ ܕܬܠܡ̈ܝܕܘܗܝ ܢܣܒ ܢܚ̈ܬܘܗܝ ܘܐܣܬܡܟ ܘܐܡܪ ܠܗܘܢ ܂ ܗܐ ܩܪܝܢ ܐܢܬܘܢ ܠܝ ܪܒܢ ܘܡܪܢ ܘܐܝܬܝ ܂ ܐܢ ܐܢܐ ܗܟܝܠ ܪܒܟܘܢ ܘܡܪܟܘܢ ܪ̈ܓܠܝܟܘܢ ܡܫܝܓ ܐܢܐ ܠܟܘܢ ܂ ܟܡܐ ܐܢܬܘܢ ܘܠܐ ܠܟܘܢ ܕܐܢܬܘܢ ܬܗܘܘܢ ܡܫܝܓܝܢ ܪ̈ܓܠܐ ܚܕ ܕܚܕ ܂ ܗܢܐ ܛܘܦܣܐ ܚܘܝܬܟܘܢ ܂ ܕܐܝܟ ܕܥܒܕܬ ܗܟܢܐ ܬܥܒܕܘܢ ܂ ܘܡܢ ܒܬܪ ܕܐܫܝܓ ܪ̈ܓܠܝܗܘܢ ܘܐܣܬܡܟ ܂ ܗܝܕܝܢ ܝܗܒ ܠܗܘܢ ܦܓܪܗ ܘܕܡܗ ܂ ܘܠܐ ܐܝܟ ܐܝܣܪܝܠ ܕܡܢ ܒܬܪ ܦܨܚܐ ܕܐܟܠܘ ܂ ܗܝܕܝܢ ܥܡܕܘ ܒܥܢܢܐ ܘܒܝܡܐ ܂ ܐܝܟ ܕܐܡܪ ܫܠܝܚܐ ܕܐܒ̈ܗܝܢ ܟܠܗܘܢ ܬܚܝܬ ܥܢܢܐ ܗܘܘ ܂ ܘܟܠܗܘܢ ܒܝܡܐ ܥܒܪܘ ܀ ܗܠܝܢ ܡ̈ܠܐ ܩܠܝܠ ܕܦܝܣܐ ܟܬܒܬ ܠܟ ܂ ܐܝܟ ܕܠܡܦܩ ܒܪܘܚܐ ܕܠܘܩܒܠ ܝܗ̈ܘܕܝܐ ܂ ܥܠ ܕܥܒܕܝܢ ܙܒܢ ܥܝܕܐ ܕܦܨܚܐ ܂ ܒܥܒܪ ܦܘܩܕܢܐ ܟܕ`ܠܐ ܫܠܝܛܝܢ ܂ ܘܥܒܕܝܢ ܐܪܘܢܐ ܘܩܒܘܬܐ ܕܕܝܬܩܐ ܟܕ`ܠܐ ܦܩܝܕܝܢ ܂ ܘܠܐ ܡܣܬܟܠܝܢ ܠܢܒܝܐ ܕܐܡܪ ܂ ܕܠܐ ܢܐܡܪܘܢ ܬܘܒ ܩܒܘܬܐ ܕܕܝܬܩܐ ܕܡܪܝܐ ܂ ܘܠܐ ܬܣܩ ܥܠ ܠܒܐ ܂ ܘܠܐ ܢܬܕܟܪܘܢܗ ܘܠܐ ܢܦܩܕܘܢܗ ܘܠܐ ܬܬܥܒܕ ܬܘܒ ܂ ܡܟܝܠ ܕܐܡܪ ܕܠܐ ܬܬܥܒܕ ܬܘܒ ܂ ܘܠܐ ܬܣܩ ܥܠ ܠܒܐ ܘܠܐ ܬܬܦܩܕ ܂ ܕܥ ܕܝܢ ܚܒܝܒܝ ܕܡܢ ܕܥܒܕ ܠܗ ܦܘܩܕܢܐ ܥܒܪ ܂ ܘܐܡܪ ܬܘܒ ܐܪܡܝܐ ܂ ܕܒܛܠܘ ܒ̈ܢܝ ܐܝܣܪܝܠ ܘܒ̈ܢܝ ܝܘܗܕܐ ܕܝܬܩܐ ܕܝܠܝ ܂ ܘܥܠ ܕܝܬܩܐ ܕܡܬܝܗܒܐ ܠܥܡܐ ܗܟܢܐ ܐܟܪܙ ܘܐܡܪ ܂ ܕܐܓܡܘܪ ܥܠ ܕܒܝܬ ܐܝܣܪܝܠ ܂ ܘܥܠ ܕܒܝܬ ܝܗܘܕܐ ܕܝܬܩܐ ܚܕܬܐ ܂ ܠܐ ܐܝܟ ܗܝ ܕܝܬܩܐ ܕܝܗܒܬ ܠܐܒ̈ܗܝܗܘܢ ܂ ܒܝܘܡܐ ܕܐܚܕܬ ܒܐܝܕܗܘܢ ܂ ܘܐܦܩܬ ܐܢܘܢ ܡܢ ܐܪܥܐ ܕܡܨܪܝܢ ܂ ܡܛܠ ܕܒܛܠܘ ܕܝܬܩܝ ܂ ܘܐܦ ܐܢܐ ܒܣܝܬ ܒܗܘܢ ܂ ܘܐܢ ܢܐܡܪܘܢ ܕܗܐ ܠܐܝܣܪܝܠ ܘܠܝܗܘܕܐ ܐܡܪ ܕܢܬܠ ܕܝܬܩܐ ܚܕܬܐ ܂ ܡܢ ܓܝܪ ܕܩܪܐ ܠܐܝܣܪܝܠ ܂ ܫ̈ܠܝܛܝ ܣܕܘܡ ܘܥܡܐ ܕܥܡܘܪܐ ܂ ܗܘ ܩܪܐ ܠܐܒܪܗܡ ܘܡܠܟ ܠܗ ܟܕ ܒܪܟܗ ܘܐܡܪ ܠܗ ܂ ܕܠܐ ܢܬܩܪܐ ܬܘܒ ܫܡܟ ܐܒܪܡ ܂ ܐܠܐ ܢܗܘܐ ܫܡܟ ܐܒܪܗܡ ܂ ܡܛܠ ܕܐܒܐ ܠܣܘܓܐܐ ܕܥܡ̈ܡܐ ܝܗܒܬܟ ܂ ܘܬܘܒ ܐܡܪ ܠܗ ܂ ܕܒܙܪܥܟ ܢܬܒܪܟܘܢ ܟܠܗܘܢ ܥܡ̈ܡܐ ܕܐܪܥܐ ܀ ܡܛܠ ܕܬܛܦܝܣ ܘܬܦܝܣ ܠܐܚ̈ܐ ܒ̈ܢܝ ܥܕܬܟ ܂ ܕܥܣܩܝܢ ܥܠ ܗܢܐ ܙܒܢܐ ܕܦܨܚܐ ܂ ܠܚ̈ܠܝܡܝ ܪܥܝܢܐ ܠܐ ܥܛܠܢ ܗܠܝܢ ܠܡܕܥ ܂ ܐܢ ܓܝܪ ܢܣܬܩܒܠ ܠܢ ܝܘܡܐ ܕܦܙܚܐ ܕܚܫܗ ܕܦܪܘܩܢ ܒܗ ܒܝܘܡܐ ܕܚܕ ܒܫܒܐ ܂ ܡܢ ܢܡܘܣܐ ܘܠܐ ܕܢܥܒܕܝܘܗܝ ܠܝܘܡܐ ܕܬܪ̈ܝܢ ܂ ܐܝܟ ܕܬܬܢܛܪ ܟܠܗ ܫܒܬܗ ܒܚܫܗ ܘܒܦܛܝܪܗ ܂ ܡܛܠ ܕܡܢ ܒܬܪ ܦܨܚܐ ܫܒܥܐ ܝܘ̈ܡܝܢ ܕܦܛܝܪ̈ܐ ܐܢܘܢ ܂ ܥܕܡܐ ܠܚܕ ܘܥܣܪܝܢ ܂ ܘܐܢ ܒܝܘܡܐ ܐܚܪܢܐ ܒܚܕ ܡܢ ܝܘܡ̈ܝ ܫܒܬܐ ܢܣܬܩܒܠ ܚܫܐ ܂ ܠܝܬ ܠܢ ܠܡܥܣܩ ܥܠ ܗܠܝܢ ܂ ܕܝܠܢ ܕܝܢ ܝܘܡܐ ܪܒܐ ܝܘܡܐ ܗܘ ܕܥܪܘܒܬܐ ܂ ܘܐܢ ܒܡܢܝܢܐ ܕܝܪܚܐ ܝܘܡܐ ܕܙܩܝܦܘܬܐ ܘܕܚܫ ܒܗ ܦܪܘܩܢ ܂ ܘܗܘܐ ܒܝܬ ܡܝ̈ܬܐ ܠܠܝܗ ܘܐܝܡܡܗ ܚܡܫܥܣܪܐ ܗܘ ܂ ܡܢ ܫܬ ܫ̈ܥܝܢ ܒܥܪܘܒܬܐ ܂ ܥܕܡܐ ܠܡܓܗ̈ܝ ܚܕ ܒܫܒܐ ܂ ܘܚܕ ܒܫܒܐ ܒܐܫܬܥܣܪܐ ܩܡ ܠܗ ܂ ܡܛܠ ܕܡܓܗ̈ܝ ܐܪܒܥܣܪܐ ܐܟܠ ܦܨܚܐ ܥܡ ܬܠܡ̈ܝܕܘܗܝ ܂ ܐܝܟ ܢܡܘܣܐ ܕܐܝܣܪܝܠ ܂ ܘܒܗ ܒܝܘܡܐ ܕܥܪܘܒܬܐ ܕܐܪܒܥܣܪܐ ܐܬܕܝܢ ܥܕܡܐ ܠܫܬ ܫܥ̈ܝܢ ܂ ܘܐܙܕܩܦ ܒܬܠܬ ܫܥ̈ܝܢ ܂ ܘܢܚܬ ܠܒܝܬ ܡܝ̈ܬܐ ܒܠܠܝܐ ܕܢܓܗ ܚܡܫܥܣܪܐ ܂ ܒܝܘܡܐ ܕܫܒܬܐ ܕܐܝܬܘܗܝ ܚܡܫܥܣܪܐ ܂ ܗܘܐ ܒܝܬ ܡܝ̈ܬܐ ܂ ܘܠܠܝܐ ܕܢܓܗ ܚܕ ܒܫܒܐ ܕܐܝܬܘܗܝ ܝܘܡܐ ܕܐܫܬܥܣܪܐ ܩܡ ܘܐܬܚܙܝ ܠܡܪܝܡ ܡܓܕܠܝܬܐ ܘܠܬܪ̈ܝܢ ܡܢ ܬܠܡ̈ܝܕܘܗܝ ܟܕ ܐܙܠܝܢ ܒܐܘܪܚܐ ܂ ܡܟܝܠ ܢܣܬܟܠ ܡܢ ܕܢܦܠ ܒܗܠܝܢ ܝܘܡ̈ܬܐ ܠܡܥܣܩ ܂ ܕܡܓܗ̈ܝ ܐܪܒܥܣܪܐ ܡܪܢ ܥܒܕ ܦܨܚܐ ܂ ܘܐܟܠ ܘܐܫܬܝ ܥܡ ܬܠܡ̈ܝܕܘܗܝ ܂ ܒܪܡ ܕܝܢ ܡܢ ܙܒܢܐ ܕܩܪܐ ܬܪܢܓܠܐ ܬܘܒ ܠܐ ܐܟܠ ܘܠܐ ܐܫܬܝ ܂ ܡܛܠ ܕܐܚܕܘܗܝ ܘܫܪܝܘ ܕܝܢܝܢ ܠܗ ܂ ܘܐܝܟ ܕܡܢ ܠܥܠ ܐܦܝܣܬܟ ܂ ܕܝܘܡܐ ܕܚܡܫܥܣܪܐ ܠܠܝܗ ܘܐܝܡܡܗ ܂ ܗܘܐ ܠܗ ܒܝܬ ܡܝ̈ܬܐ ܀ ܐܠܐ ܠܢ ܗܕܐ ܡܬܒܥܝܐ ܠܢ ܠܡܛܪ ܥܕܥܕܐ ܒܙܒܢܗ ܂ ܡܢ ܥܕܢ ܠܥܕܢ ܂ ܨܘܡܐ ܒܕܟܝܘ ܂ ܘܨܠܘܬܐ ܐܡܝܢܐܝܬ ܂ ܘܬܫܒܘܚܬܐ ܒܚܦܝܛܘ ܂ ܘܩܠ ܙܡܝܪ̈ܬܐ ܐܝܟ ܕܝܐܐ ܂ ܪܘܫܡܐ ܠܡܬܠ ܂ ܘܡܥܡܘܕܝܬܐ ܒܙܕܩܗ ܂ ܒܘܪ̈ܟܬܐ ܕܩܘܕܫܐ ܒܙܒܢܗܝܢ ܂ ܘܟܠܗܝܢ ܨܒ̈ܘܬܗ ܕܥܝܕܐ ܠܡܡܠܝܘ ܂ ܡܪܢ ܓܝܪ ܚܫ ܘܩܡ ܂ ܘܡܟܝܠ ܬܘܒ ܠܐ ܡܐܬ ܂ ܘܡܘܬܐ ܠܐ ܡܫܬܠܛ ܒܗ ܂ ܕܡܝܬ ܓܝܪ ܠܚܛܝܬܐ ܡܝܬ ܚܕܐ ܙܒܢ ܂ ܘܕܚܝ ܚܝ ܗܘ ܠܐܠܗܐ ܂ ܘܐܦ ܠܢ ܕܡܝܬܝܢ ܗܘܝܢ ܐܚܝܢ ܥܡܗ ܂ ܐܢ ܓܝܪ ܢܬܥܣܩ ܒܗܠܝܢ ܂ ܘܥܠ ܐܪܒܥܣܪܐ ܒܠܚܘܕ ܢܬܒܛܠ ܠܢ ܂ ܘܠܐ ܥܠ ܥܝܕܐ ܕܡܢ ܥܕܢ ܠܥܕܢ ܢܚܒ ܠܢ ܕܐܪܒܥܣܪܐ ܕܟܠ ܐܝܪܚ ܗܘܝܢ ܢܛܪܝܢ ܂ ܘܥܪܘܒܬܐ ܕܟܠ ܫ̈ܒܝܢ ܗܘܝܢ ܡܬܐܒܠܝܢ ܂ ܒܪܡ ܕܝܢ ܗܟܢܐ ܘܠܐ ܕܟܠܗܘܢ ܝܘܡ̈ܬܐ ܕܫ̈ܒܐ ܢܗܘܘܢ ܠܢ ܂ ܠܡܥܒܕ ܕܫܦܝܪ ܩܕܡ ܡܪܝܐ ܐܠܗܢ ܂܂܂܀܂܂܂ ܡܟܝܠ ܒܗܢܐ ܩܠܝܠ ܕܟܬܒܬ ܠܟ ܐܬܛܦܝܣ ܂ ܘܠܐ ܦܩܝܕ ܠܟ ܠܡܥܣܩ ܒܫܚܩܐ ܕܡ̈ܠܐ ܂ ܕܡܕܡ ܝܘܬܪܢ ܠܝܬ ܒܗܝܢ ܂ ܐܠܐ ܠܒܐ ܕܟܝܐ ܕܢܛܪ ܦܘܩܕܢܐ ܘܥܕܥܝܕܐ ܘܙܒ̈ܢܘܗܝ ܕܢܛܘܪ̈ܬܗ ܕܝܘܡܐ ܂܀ ܫܠܡܬ ܬܚܘܝܬܐ ܕܦܨܚܐ ܬܚܘܝܬܐ ܕܦܨܚܐ ܬܚܘܝܬܐ ܕܦܨܚܐ