ܡܐܡܪܐ ܕܬܠܬܥܣܪ ܕܥܠ
                    ܙܢܝܘܬܐ ܡܺܐܡܪܐ ܕܰܬܠܳܬ ܥܣܰܪ ܕܥܰܠ ܙܳܢܝܽܘܬܐ ܆ ܘܰܥܠܰܘܗܝ ܥܰܠ ܚܰܫܳܐ ܒܺܝܫܐ ܕܪܶܓܰܬ ܦܰܓܪܐ . ܟܰܕ ܡܰܘܕܰܥ ܒܶܗ . ܕܰܟܡܐ ܐܰܬܠܺܝܛܽܘܬܐ ܣܰܓܺܝܐܬܐ ܡܶܬܒܰܥܝܐ ܠܰܢ ܇ ܠܰܐܝܠܶܝܢ ܕܰܒܗܳܢܐ ܩܪܳܒܐ ܡܶܬܟܰܬܫܺܝܢ ܇ ܕܰܐܝܟܰܢ ܢܶܬܦܰܪܣܽܘܢ ܚܰܫ̈ܶܝܗ̇ ܓܠܰܝ̈ܳܐ ܠܽܘܩܕܰܡ ܡܶܢ ܙܰܘ̈ܥܶܐ ܟܣܰܝ̈ܳܐ . ܕܗܳܟܰܢ ܢܶܬܚܰܪܪܽܘܢ ܐܳܦ ܡܶܢ ܚܰܫ̈ܶܝܗ̇ ܓܠܰܝ̈ܳܐ . ܥܕܰܡܐ ܕܢܶܓܗܽܘܢ ܒܟܽܠ ܦܽܘܪ̈ܣܺܝܢ ܡܶܢܳܗ̇ ܘܡܶܢ ܚܰܫ̈ܶܝܗ̇ ܒܟܰܣ̈ܝܳܬܗܽܘܢ ܘܰܒܓܰܠ̈ܝܳܬܗܽܘܢ ܀ ܟܰܕ ܡܶܬܒܰܩܶܐ ܐܢܐ ܒܚܰܫ̈ܶܐ ܣܢ̈ܰܝܳܐ ܐܰܝܠܶܝܢ ܕܰܡܥܰܘܟܺܝܢ ܠܢܰܦܫܐ ܡܶܢ ܝܺܕܰܥܬܐ ܐܰܠܳܗܳܝܬܐ ܘܕܰܟܝܽܘܬܐ ܕܰܨܠܽܘܬܐ ܆ ܐܶܫܟܚܶܬ ܕܝܰܬܺܝܪ ܡܶܢ ܣܰܓܺܝ̈ܶܐܐ ܐܺܝܬܰܘܗܝ ܡܥܰܘܟܳܢܐ ܕܛܳܒ̈ܳܬܐ ܗܳܢܐ ܚܰܫܳܐ ܕܙܳܢܝܽܘܬܐ . ܘܗܰܘ ܕܡܰܡܠܶܟ ܝܰܬܺܝܪܐܝܬ ܘܡܶܫܬܰܠܗܰܒ ܒܰܩܢܽܘ̈ܡܶܐ ܕܰܓܠܺܝܙܺܝܢ ܡܶܢ ܡܣܰܝܒܪܳܢܽܘܬܐ . ܡܐ ܓܶܝܪ ܕܥܶܠܬܐ ܠܚܰܫܳܐ ܗܳܢܐ ܡܶܢ ܚܰܡܺܝܡܽܘܬܐ ܕܦܰܓܪܐ ܬܶܗܘܶܐ ܠܶܗ : ܘܢܶܫܟܰܚ ܚܽܘ̈ܫܳܒܶܐ ܕܒܰܛܺܝܠܺܝܢ ܡܶܢ ܪܶܢܝܐ ܕܰܐܠܳܗܳܐ ܘܰܒܥܳܬܐ ܕܺܝܕܰܥܬܐ ܡܝܰܬܰܪܬܐ ܆ ܐܰܝܟ ܫܰܠܗܶܒܺܝܬܐ ܒܚܶܒܬܐ ܇ ܐܳܦ ܢܽܘܪܶܗ ܕܚܰܫܳܐ ܗܳܢܐ ܐܳܚܕܐ ܘܡܶܫܬܰܠܛܐ ܒܟܽܠܗܽܘܢ ܗܰܕ̈ܳܡܶܐ . ܚܰܡܺܝܡ ܓܶܝܪ ܘܩܰܠܺܝܠ ܆ ܝܰܬܺܝܪ ܡܶܢ ܫܰܪܟܐ ܕܰܐܚܪ̈ܳܢܶܐ ܗܽܘ ܗܳܢܐ ܚܰܫܳܐ ܡܰܘܒܕܳܢܐ . ܘܓܰܢܒܳܪܽܘܬܐ ܪܰܒܬܐ ܡܶܬܒܰܥܝܐ ܠܢܰܦܫܐ ܡܐ ܕܣܳܕܰܪ ܥܰܡܳܗ̇ ܩܪܳܒܐ ܇ ܕܬܶܬܟܰܬܰܫ ܘܬܶܙܟܶܝܘܗܝ . ܟܰܕ ܩܳܪܝܐ ܠܥܽܘܕܪܳܢܳܗ̇ ܒܰܐܓܽܘܢܐ ܗܳܢܐ ܐܳܦ ܠܛܰܝܒܽܘܬܐ ܕܰܐܠܳܗܳܐ . ܘܡܶܬܒܛܶܠ ܠܶܗ ܠܒܰܪܢܳܫܐ ܐܰܝܢܐ ܕܟܳܬܶܫ ܠܶܗ ܠܗܳܢܐ ܬܰܟܬܽܘܫܐ ܆ ܕܢܶܬܟܰܬܰܫ ܘܡܶܢ ܚܽܘܫܳܒܐ ܢܶܥܩܪܺܝܘܗܝ ܠܚܰܫܳܐ ܗܳܢܐ . ܘܡܶܢ ܥܽܘܡܩܶܗ ܕܠܶܒܐ ܢܰܣܶܩ ܫܶܪ̈ܫܶܐ ܕܡܰܘܥܺܝܬܶܗ . ܬܰܡܳܢ ܓܶܝܪ ܥܳܐܶܠ ܐܳܚܶܕ ܘܥܳܒܶܕ ܠܶܗ ܡܰܘܬܒܐ . ܘܡܐ ܕܡܶܢ ܬܰܡܳܢ ܡܶܬܥܩܰܪ . ܝܳܒ̈ܫܳܢ ܟܽܠܗܶܝܢ ܣܰܪ̈ܥܶܦܝܳܬܶܗ̇ . ܗܳܠܶܝܢ ܕܰܡܬܺܝ̈ܚܳܢ ܥܰܠ ܫܰܪܟܐ ܕܗܰܕ̈ܳܡܶܐ . ܐܶܢ ܢܶܓܕܰܫ ܕܶܝܢ ܘܙܰܒܢܐ ܣܰܓܺܝܳܐܐ ܗܽܘ ܗܳܢܐ ܚܰܫܳܐ ܒܓܰܘ ܢܰܦܫܐ ܢܰܡܠܶܟ ܆ ܘܰܒܗܶܪܓܐ ܐܰܡܺܝܢܐ ܢܶܬܓܰܫܰܡ ܒܳܗ̇ ܆ ܡܥܰܡܶܛ ܠܗܽܘܢ ܠܦܽܘܪ̈ܫܳܢܶܝܗ̇ . ܘܠܐ ܝܳܗܶܒ ܠܳܗ̇ ܕܬܶܚܙܶܐ ܕܺܐܝܬܰܘܗܝ ܐܳܦ ܠܐ ܚܰܫܳܐ . ܐܶܠܐ ܐܰܝܟ ܫܰܪܟܐ ܕܨܶܒ̈ܘܳܬܐ ܕܠܐ ܥܕܺܝ̈ܠܳܢ ܒܰܥܒܳܕܗܶܝܢ ܆ ܐܳܦ ܗܺܝ ܗܳܕܶܐ ܪܶܓܬܐ ܕܠܐ ܡܰܪܫܽܘܬܐ ܡܶܬܚܰܫܒܐ ܠܪܶܥܝܳܢܐ . ܐܳܦ ܗܳܢܐ ܓܶܝܪ ܫܩܳܠܛܰܥܢܐ ܐܺܝܬ ܠܳܗ̇ ܠܰܚܛܺܝܬܐ ܆ ܕܬܶܥܩܽܘܪ ܡܶܢ ܢܰܦܫܐ ܚܽܘܫܳܒܐ ܐܰܝܢܐ ܕܚܳܙܶܐ ܠܳܗ̇ ܕܰܚܛܺܝܬܐ ܗܝ . ܕܰܕܠܐ ܕܶܚܠܬܐ ܘܩܶܢܛܐ ܬܶܫܬܰܡܰܫ ܒܚܽܘ̈ܫܳܒܶܐ ܕܰܠܓܰܘ ܘܰܒܣܽܘܥܪ̈ܳܢܶܐ ܕܰܠܒܰܪ . ܟܡܐ ܓܶܝܪ ܕܒܰܚܪ̈ܳܢܶܐ ܡܶܬܚܰܙܝܐ ܠܰܢ ܚܛܺܝܬܐ ܘܠܰܘ ܒܰܩܢܽܘܡܰܢ ܡܶܫܬܰܡܫܐ ܆ ܒܒܽܘܚܪܳܢܐ ܕܟܺܐܢܽܘܬܐ ܕܒܰܢ ܆ ܦܳܣܩܺܝܢܰܢ ܥܠܶܝܗ̇ ܕܰܚܛܺܝܬܐ ܗܝ . ܐܶܢ ܕܶܝܢ ܢܶܓܕܰܫ ܘܡܶܢܰܢ ܒܰܥܒܳܕܐ ܬܶܗܘܶܐ ܆ ܡܶܬܥܰܩܪܐ ܠܳܗ̇ ܡܶܢ ܢܰܦܫܰܢ ܐܺܝܕܰܥܬܐ ܕܣܽܘܥܪܳܢܳܗ̇ . ܘܡܶܬܥܰܘܪܐ ܥܰܝܢܐ ܕܦܳܪܽܘܫܽܘܬܐ ܇ ܗܳܝ ܕܒܳܗ̇ ܡܶܬܚܙܶܐ ܠܰܢ ܣܽܘܥܪܳܢܳܗ̇ ܣܰܢܝܐ . ܢܶܙܕܗܰܪ ܡܳܕܶܝܢ ܕܠܐ ܢܶܫܬܪܰܥ ܘܢܶܦܶܠ ܒܪܶܓܬܐ ܗܳܕܶܐ ܐܶܢ ܕܶܝܢ ܢܶܓܕܰܫ ܘܡܶܢ ܚܽܘ̈ܬܚܳܬܶܐ ܕܥܶܠ̈ܠܳܬܐ ܒܳܗ̇ ܢܶܬܬܨܺܝܕ . ܠܐ ܬܶܬܟܰܣܶܐ ܡܶܢܰܢ ܗܳܕܶܐ ܕܢܶܕܰܥ ܕܢܶܦܪܽܘܫ ܕܰܚܛܺܝܬܐ ܗܝ . ܝܰܬܺܝܪܐܝܬ ܕܶܝܢ ܡܐ ܕܰܒܚܽܘ̈ܫܳܒܶܐ ܟܰܣܝܳܐܺܝܬ ܛܡܝܪܐ ܒܢ . ܣܒܺܝܪܐ ܓܶܝܪ ܠܣܰܓܺܝ̈ܶܐܐ ܪܶܓܬܐ ܕܚܽܘ̈ܫܳܒܶܐ ܆ ܕܰܐܝܟ ܗܰܘ ܕܠܐ ܐܺܝܬܶܝܗ̇ ܚܛܺܝܬܐ . ܟܰܕ ܛܳܒ ܠܰܘ ܒܰܠܚܽܘܕ ܫܚܺܝܡܳܐܺܝܬ ܐܺܝܬܶܝܗ̇ ܚܛܺܝܬܐ ܆ ܐܶܠܐ ܥܶܩܳܪܐ ܗ̣ܝ ܕܟܽܠܗܽܘܢ ܣܽܘܥܪ̈ܳܢܶܐ ܕܰܚܛܺܝܬܐ . ܠܶܒܐ ܓܶܝܪ ܐܺܝܬܰܘܗܝ ܡܰܒܽܘܥܐ ܕܟܽܠܗܽܘܢ ܚܽܘ̈ܫܳܒܶܐ . ܘܡܶܢܶܗ ܡܶܬܝܰܠܕܺܝܢ ܙܰܘ̈ܥܶܐ ܕܛܳܒ̈ܳܬܐ ܘܰܕܒܺܝ̈ܫܳܬܐ . ܘܗܰܘ ܡܶܕܶܡ ܕܫܳܕܶܐ ܥܶܩܳܪܐ ܘܳܐܚܶܕ ܒܶܗ ܆ ܐܶܢ ܛܳܒܬܐ ܘܶܐܢ ܒܺܝܫܬܐ ܆ ܕܺܝܠܶܗ ܡܶܬܚܙܶܝܢ ܐܳܦ ܦܺܐܪ̈ܶܐ ܠܒܰܪ . ܠܶܒܐ ܓܶܝܪ ܡܐ ܕܰܚܢܺܝܩܐ ܒܶܗ ܪܶܓܬܐ ܆ ܐܶܡܰܬܝ ܕܗܽܘ ܠܡܶܬܬܥܳܪܽܘ ܠܶܗ . ܘܰܐܝܟ ܐܺܝܠܳܢܐ ܕܡܶܬܦܣܶܩ ܘܦܳܐܶܫ ܥܶܩܳܪܶܗ ܒܓܰܘ ܐܰܪܥܐ ܆ ܘܡܐ ܬܰܠܺܝܠܽܘܬܐ ܕܡܰܝ̈ܳܐ ܡܚܰܠܶܦ ܘܝܳܥܶܐ ܆ ܗܳܟܰܢܐ ܐܳܦ ܪܶܓܬܐ ܐܶܡܰܬܝ ܕܡܶܬܦܰܣܩܐ ܘܦܳܐܶܫ ܥܶܩܳܪܳܗ̇ ܒܓܰܘ ܪܶܥܝܳܢܐ ܆ ܡܶܢ ܬܰܠܺܝܠܽܘܬܐ ܕܡܶܟ̈ܠܳܬܐ ܘܫܶܩܝܐ ܇ ܡܚܰܠܶܦ ܘܡܶܬܪܰܒܝܐ ܒܚܽܘ̈ܫܳܒܶܐ ܘܗܰܕ̈ܳܡܶܐ . ܘܗܳܪܟܐ ܝܰܬܺܝܪܳܐܺܝܬ ܚܳܫܰܚ ܠܰܢ ܩܪܳܒܐ ܠܽܘܩܒܰܠ ܪܶܓܬܐ ܗܳܕܶܐ ܟܣܺܝܬܐ ܇ ܛܳܒ ܡܶܢ ܗܳܝ ܕܰܒܓܶܠܝܐ ܡܶܫܬܰܡܫܐ . ܡܶܛܽܠ ܕܬܰܡܳܢ ܆ ܥܶܠ̈ܠܳܬܐ ܣܰܓܺܝ̈ܳܬܐ ܐܺܝܬ ܕܰܡܥܰܘ̈ܟܳܢ ܠܳܗ̇ . ܚܙܳܬܐ ܕܣܰܓܺܝ̈ܶܐܐ . ܘܒܶܗܬܬܐ ܘܢܽܘܟܳܦܐ . ܘܢܳܡܽܘ̈ܣܶܐ ܕܰܡܣܳܡ ܒܪܺܫܐ . ܘܬܽܘܒ ܕܳܐܦ ܗܶܢܽܘܢ ܦܰܪ̈ܨܽܘܦܶܐ ܕܰܒܗܽܘܢ ܡܶܬܬܚܶܕ ܚܰܫܳܗ̇ ܕܪܶܓܬܐ ܆ ܓܳܕܫܐ ܕܠܐ ܡܶܨܛܒܶܝܢ . ܘܡܶܛܽܠ ܕܡܶܢ ܗܳܠܶܝܢ ܟܽܠܗܶܝܢ ܡܶܬܥܰܘܰܟ ܣܽܘܥܪܳܢܳܗ̇ ܕܪܶܓܬܐ ܆ ܐܰܝܟ ܗܰܘ ܕܠܰܘ ܣܰܓܺܝ ܩܫܶܐ ܠܰܢ ܩܪܳܒܳܗ̇ ܒܓܰܠ̈ܝܳܬܐ . ܠܰܘ ܓܶܝܪ ܒܰܠܚܽܘܕܰܝܢ ܡܶܬܟܰܬܫܺܝܢ ܚܢܰܢ ܥܰܡܳܗ̇ ܆ ܐܶܠܐ ܟܽܠܗܽܘܢ ܗܳܠܶܝܢ ܡܥܰܕܪ̈ܳܢܶܐ ܐܺܝܬ ܠܰܢ . ܘܶܐܡܰܬܝ ܕܳܐܦ ܟܰܕ ܚܢܰܢ ܨܳܒܶܝܢ ܚܢܰܢ ܆ ܘܰܒܣܰܓܺܝ̈ܳܐܬܐ ܡܶܬܦܰܪܣܺܝܢ ܚܢܰܢ ܕܰܢܫܰܠܡܺܝܘܗܝ ܠܰܥܒܳܕܐ ܕܰܚܛܺܝܬܐ ܆ ܗܳܠܶܝܢ ܘܕܰܐܝܟ ܗܳܠܶܝܢ ܡܥܰܘ̈ܟܳܢ ܠܰܢ . ܘܟܰܕ ܠܓܰܘ ܡܶܫܬܰܡܫܐ ܒܰܢ ܪܶܓܬܐ ܡܶܛܽܠ ܨܶܒܝܳܢܰܢ ܆ ܡܶܢ ܠܒܰܪ ܡܶܬܟܰܠܝܐ ܡܶܛܽܠ ܥܶܠ̈ܠܳܬܐ ܕܰܡܥܰܘ̈ܟܳܢ . ܘܟܰܕ ܠܰܒܢ̈ܰܝ ܐܢܳܫܐ ܡܶܣܬܰܒܪܺܝܢ ܚܢܰܢ ܡܶܛܽܠ ܓܰܠ̈ܝܳܬܰܢ ܢܰܟ̈ܦܶܐ ܆ ܠܰܐܠܳܗܳܐ ܕܡܶܬܒܰܩܶܐ ܒܟܰܣ̈ܝܳܬܰܢ ܆ ܡܶܛܽܠ ܨܶܒܝܳܢܰܢ ܡܶܬܚܰܫܒܺܝܢ ܚܢܰܢ ܙܰܢܳܝ̈ܶܐ . ܘܟܰܕ ܠܐ ܚܳܛܶܝܢܰܢ ܩܕܳܡ ܚܕ̈ܳܕܶܐ ܆ ܩܕܳܡ ܝܺܕܰܥܬܐ ܕܰܐܠܳܗܳܐ ܓܰܠܝܐ ܗܝ ܚܛܺܝܬܰܢ ܆ ܢܶܙܕܗܰܪ ܡܳܕܶܝܢ ܡܶܢ ܬܰܪ̈ܬܰܝܗܶܝܢ . ܕܠܐ ܢܶܬܢܰܟܰܦ ܠܥܺܝ̈ܢܰܝ ܒܢ̈ܰܝ ܐܢܳܫܐ ܆ ܘܠܐ ܢܶܒܗܰܬ ܩܕܰܡ ܐܰܠܳܗܳܐ . ܟܰܕ ܒܩܰܕܡܐ ܥܰܠ ܗܳܝ ܕܠܰܐܠܳܗܳܐ ܢܶܫܦܰܪ ܢܶܬܒܛܶܠ ܠܰܢ . ܡܶܢܶܗ ܓܶܝܪ ܡܶܬܝܰܠܕܐ ܐܳܦ ܦܰܪܶܗܣܺܝܰܐ ܕܰܩܕܳܡ ܒܢ̈ܰܝ ܐܢܳܫܐ . ܕܐܢܳܫ ܓܶܝܪ ܒܓܶܠܝܐ ܠܐ ܢܙܰܢܶܐ ܆ ܠܐ ܥܳܒܕܐ ܠܶܗ ܕܠܐ ܢܶܬܚܫܶܒ ܙܰܢܳܝܐ ܒܟܶܣܝܐ . ܕܡܶܢ ܚܽܘ̈ܫܳܒܶܐ ܕܶܝܢ ܕܙܳܢܝܽܘܬܐ ܐܢܳܫ ܢܶܬܚܰܪܰܪ ܆ ܗܺܝ ܗܳܕܶܐ ܐܳܦ ܒܓܰܠ̈ܝܳܬܐ ܢܰܟܦܐ ܡܚܰܘܝܐ ܠܶܗ . ܡܶܛܽܠ ܕܠܰܘ ܣܽܘܥܪܳܢܐ ܐܺܝܬܰܘܗܝ ܥܶܩܳܪܐ ܕܚܽܘ̈ܫܳܒܶܐ ܇ ܐܶܠܐ ܚܽܘܫܳܒܐ ܐܺܝܬܰܘܗܝ ܥܶܩܳܪܐ ܘܥܶܠܬܐ ܕܰܥܒ̈ܳܕܶܐ . ܒܠܶܒܐ ܓܶܝܪ ܡܰܒܽܘܥܐ ܕܚܽܘ̈ܫܳܒܶܐ ܆ ܬܰܡܳܢ ܫܳܪܶܐ ܨܶܒܝܳܢܐ ܕܟܽܠܡܶܕܶܡ . ܐܰܝܟܰܢܐ ܕܳܐܦ ܨܶܒܝܳܢܐ ܕܰܐܠܳܗܳܐ ܬܰܡܳܢ ܡܶܬܬܢܺܝܚ . ܘܡܶܛܽܠ ܕܡܶܢܶܗ ܐܰܝܟ ܕܡܶܢ ܡܰܒܽܘܥܐ ܪܰܒܐ ܡܶܬܦܰܠܓܺܝܢ ܬܰܦ̈ܶܐ ܕܰܥܒ̈ܳܕܶܐ ܆ ܠܶܗ ܙܳܕܶܩ ܠܰܢ ܕܢܶܛܰܪ ܒܫܰܦܝܽܘܬܐ ܕܠܐ ܢܶܬܕܰܠܰܚ . ܐܰܟܙܢܐ ܓܶܝܪ ܕܡܐ ܕܰܕܠܺܝܚ ܪܺܝܫ ܡܰܒܽܘܥܐ ܆ ܐܳܦ ܟܽܠܗܶܝܢ ܬܰܦ̈ܶܐ ܕܡܶܢܶܗ ܪ̈ܳܕܝܳܢ ܕܠܺܝ̈ܚܳܢ ܘܰܬܛܺܝܪ̈ܳܢ . ܗܳܟܰܢܐ ܡܐ ܕܰܫܓܺܝܫ ܠܶܒܐ ܒܪܶܓܬܐ ܇ ܕܠܺܝܚܺܝܢ ܟܽܠܗܽܘܢ ܪ̈ܶܓܫܶܐ ܇ ܫܓܺܝܫܺܝܢ ܟܽܠܗܽܘܢ ܗܰܕ̈ܳܡܶܐ ܇ ܗܦܺܝܟ ܟܽܠܶܗ ܩܢܽܘܡܐ ܇ ܡܕܰܘܕܺܝܢ ܖ̈ܶܥܝܳܢܶܐ . ܒܠܺܝܠܺܝܢ ܚܽܘ̈ܫܳܒܶܐ . ܘܟܽܠ ܚܰܕ ܡܶܢܗܽܘܢ ܕܗܰܕ̈ܳܡܰܝ ܦܰܓܪܐ ܆ ܡܰܘܕܰܥ ܒܰܚܙܳܝܶܗ ܆ ܕܰܠܪܶܓܬܐ ܟܣܺܝܬܐ ܕܰܒܠܶܒܐ ܡܫܰܥܒܰܕ . ܡܶܕܶܡ ܓܶܝܪ ܕܡܶܢ ܠܶܒܐ ܡܫܰܪܶܐ ܆ ܐܶܢ ܒܛܳܒ̈ܳܬܐ ܘܶܐܢ ܒܒܺܝ̈ܫܳܬܐ ܆ ܗܽܘܝܽܘ ܕܡܶܬܚܫܶܒ ܠܰܚܛܺܝܬܐ ܇ ܐܰܘ ܠܙܰܕܺܝܩܽܘܬܐ ܇ ܡܶܢ ܒܽܘܚܪܳܢܐ ܕܺܝܕܰܥܬܐ ܐܰܠܳܗܳܝܬܐ ܀ ܘܥܰܠ ܗܳܕܶܐ ܐܳܦ ܡܳܪܰܢ ܟܰܕ ܨܳܒܶܐ ܗܘܐ ܕܡܶܢ ܥܶܩܳܪܳܗ̇ ܢܪܺܝܡܺܝܗ̇ ܠܪܶܓܬܐ ܆ ܘܠܰܘ ܡܶܢ ܣܽܘܥܪ̈ܳܢܶܐ ܒܰܪ̈ܳܝܶܐ ܒܰܠܚܽܘܕ ܢܶܦܣܩܺܝܗ̇ ܆ ܐܶܡܰܪ . ܕܟܽܠ ܡܰܢ ܕܚܳܐܰܪ ܒܰܐܢܬܬܐ ܐܰܝܟ ܕܢܶܪܓܺܝܗ̇ ܆ ܡܶܢ ܟܰܕܽܘ ܓܳܪܳܗ̇ ܒܠܶܒܶܗ . ܘܣܳܡܳܗ̇ ܬܢܳܢ ܠܡܶܠܬܐ ܆ ܟܰܕ ܡܦܰܚܶܡ ܓܰܘܪܐ ܥܰܡ ܓܰܘܪܐ . ܘܒܽܘܚܪܳܢܶܗ ܕܢܳܡܽܘܣܐ ܕܥܰܠ ܐܰܦ̈ܰܝ ܥܒ̈ܳܕܶܝܗ̇ ܕܰܚܛܺܝܬܐ ܆ ܥܰܡ ܚܰܬܺܝܬܽܘܬܐ ܕܺܝܕܰܥܬܐ ܕܺܝܠܶܗ . ܫܡܰܥܬܽܘܢ ܠܰܡ ܕܶܐܬܶܐܡܰܪ ܠܩܰܕ̈ܡܳܝܶܐ ܕܠܐ ܬܓܽܘܪ ܆ ܠܩܰܕ̈ܡܳܝܶܐ ܠܰܡ ܡܶܢ ܣܽܘܥܪܳܢܳܗ̇ ܕܪܶܓܬܐ ܬܳܟܶܣ ܗܘܳܐ ܢܳܡܽܘܣܐ . ܘܕܰܒܗܰܕ̈ܳܡܶܐ ܒܰܖ̈ܳܝܶܐ ܙܳܢܝܽܘܬܗܽܘܢ ܠܐ ܬܶܬܚܙܶܐ ܇ ܡܦܰܪܓܶܠ ܗܘܳܐ ܠܗܽܘܢ ܦܽܘܩܕܳܢܐ . ܡܶܛܽܠ ܓܶܝܪ ܕܠܰܝܬ ܗܘܳܐ ܒܗܽܘܢ ܚܰܝܠܐ ܕܡܶܢ ܠܓܰܘ ܠܶܒܐ ܢܶܥܩܪܽܘܢ ܚܽܘ̈ܫܳܒܶܐ ܕܙܳܢܝܽܘܬܐ ܆ ܫܰܒܩܳܗ̇ ܣܳܐܶܡ ܢܳܡܽܘܣܐ ܠܗܳܝ ܩܰܕܡܳܝܬܐ ܆ ܘܫܰܢܺܝ ܠܶܗ ܨܶܝܕ ܗܳܝ ܕܬܰܪ̈ܬܶܝܢ . ܘܡܶܛܽܠ ܕܰܠܠܶܒܐ ܢܕܰܟܽܘܢ ܡܶܢ ܚܽܘܫܳܒܶܗ ܕܓܰܘܪܐ ܠܐ ܣܳܦܩܺܝܢ ܗܘܰܘ ܆ ܥܨܳܐ ܐܶܢܽܘܢ ܒܰܩܛܺܝܪܶܗ ܕܦܽܘܩܕܳܢܐ ܆ ܕܳܐܦܶܢ ܠܦܰܓܪܐ ܢܶܛܪܽܘܢ ܡܶܢ ܥܒܳܕܶܗ . ܘܣܳܐܶܡ ܠܗܽܘܢ ܙܰܕܺܝܩܽܘܬܐ ܒܓܰܘ ܐܰܬܪܐ ܒܰܪܳܝܐ ܆ ܐܰܝܟܐ ܕܥܶܠ̈ܠܳܬܐ ܣܰܓܺܝ̈ܳܐܬܐ ܫܟܺܝ̈ܚܳܢ ܇ ܕܰܡܣܰܡ̈ܟܳܢ ܠܳܗ̇ ܠܰܡܣܰܝܒܪܳܢܽܘܬܐ ܗܳܕܶܐ . ܡܳܪܰܢ ܕܶܝܢ ܠܰܘ ܡܶܢ ܠܒܰܪ ܒܳܥܶܐ ܕܢܶܣܒܶܗ ܠܓܰܘܪܐ ܆ ܐܶܠܐ ܡܶܢ ܐܰܝܟܐ ܕܗܽܘ ܚܳܙܶܐ . ܚܙܳܬܐ ܓܶܝܪ ܕܰܐܠܳܗܳܐ ܝܺܚܺܝܕܳܝܬܐ ܗܝ . ܘܰܐܝܟܐ ܕܗܽܘ ܚܳܙܶܐ ܆ ܚܙܳܬܐ ܕܰܒܢ̈ܰܝ ܐܢܳܫܐ ܠܐ ܚܳܙܝܐ . ܡܶܛܽܠ ܕܠܰܝܬ ܠܗܽܘܢ ܕܢܶܕܥܽܘܢ ܚܽܘ̈ܫܳܒܶܐ ܟܣܰܝ̈ܳܐ ܕܰܒܢܰܦܫܐ . ܐܰܟܙܢܐ ܠܰܡ ܕܟܳܠܝܐ ܠܳܟ ܚܙܳܬܐ ܕܰܒܢ̈ܰܝ ܐܢܳܫܐ ܆ ܡܶܢ ܥܒܳܕܶܗ ܓܰܠܝܐ ܕܓܰܘܪܐ ܆ ܬܶܟܠܶܝܟ ܐܳܦ ܚܙܳܬܐ ܕܺܝܠܝ ܇ ܡܶܢ ܚܽܘܫܳܒܐ ܕܨܳܒܶܐ ܒܶܗ ܒܓܰܘܪܐ . ܘܕܰܟܳܐ ܐܰܬܪܐ ܪܽܘܚܳܢܐ ܕܢܰܦܫܳܟ ܆ ܕܢܶܗܘܶܐ ܒܰܪ ܕܡܽܘܬܐ ܠܰܚܙܳܬܐ ܕܺܝܠܝ ܕܚܳܝܪܐ ܒܶܗ . ܐܰܟܙܢܐ ܓܶܝܪ ܕܰܕܟܶܐ ܚܝܳܪܝ ܕܒܳܟ ܆ ܡܶܢ ܛܽܘܥܝܰܝ ܘܡܶܢ ܡܰܣܒܪܳܢܽܘܬܐ ܆ ܗܳܟܰܢܐ ܢܶܗܘܶܐ ܕܟܶܐ ܐܳܦ ܐܰܬܪܐ ܕܰܡܩܰܒܶܠ ܠܶܗ ܠܰܚܙܳܝܐ ܗܳܢܐ : ܡܶܢ ܚܰܫܳܐ ܕܙܳܢܝܽܘܬܐ . ܠܘܳܬܝ ܓܶܝܪ ܕܺܝܠܝ ܪܶܓܬܐ ܓܰܘܪܐ ܗܝ . ܘܗܳܝ ܕܢܶܨܒܶܐ ܚܽܘܫܳܒܐ ܗܺܝ ܐܺܝܬܶܝܗ̇ ܕܰܢܫܰܡܶܫ ܦܰܓܪܐ . ܡܶܛܽܠ ܕܠܐ ܣܢܺܝܩ ܐܢܐ ܕܶܐܚܙܶܝܗ̇ ܠܪܶܓܬܐ ܕܡܶܬܓܰܡܪܐ ܒܰܥܒܳܕܐ ܇ ܗܳܝܕܶܝܢ ܐܶܚܫܒܺܝܗ̇ ܓܰܘܪܐ . ܚܽܘܫܳܒܐ ܓܶܝܪ ܕܪܳܐܶܓ ܠܶܗ ܠܓܰܘܪܐ ܆ ܡܶܢ ܟܰܕܽܘ ܓܳܪ ܠܶܗ . ܘܟܽܠ ܡܰܢ ܕܚܳܐܰܪ ܒܰܐܢܬܬܐ ܐܰܝܟ ܕܢܶܪܓܺܝܗ̇ ܆ ܡܶܢ ܟܰܕܽܘ ܒܓܰܘ ܠܶܒܶܗ ܓܳܪܳܗ̇ . ܐܰܝܟܐ ܓܶܝܪ ܕܰܦܫܺܝܩ ܠܶܗ ܕܰܢܓܽܘܪ ܫܰܡܶܫ ܠܶܗ ܓܰܘܪܐ . ܗܳܝ ܓܶܝܪ ܕܠܐ ܐܶܬܚܙܺܝ ܥܒܳܕܐ ܒܓܶܠܝܐ ܆ ܠܰܘ ܨܶܒܝܳܢܐ ܟܠܳܝܗܝ ܐܶܠܐ ܡܶܢ ܥܶܠ̈ܠܳܬܐ ܐܚܪ̈ܳܢܝܳܬܐ ܐܶܬܥܰܘܰܟ . ܘܡܶܢ ܗܳܪܟܐ ܡܶܬܚܰܙܝܐ ܆ ܕܠܰܘ ܕܨܶܒܝܳܢܐ ܗܘ ܢܶܨܚܳܢܐ ܆ ܐܶܠܐ ܕܥܶܠ̈ܠܳܬܐ ܗܳܠܶܝܢ ܕܥܰܘܶܟ̈ܢܳܝܗܝ ܀ ܚܰܘܪܐ ܕܶܝܢ ܕܺܝܕܰܥܬܶܗ ܕܰܐܠܳܗܳܐ ܆ ܠܓܰܘ ܡܶܢ ܥܶܠ̈ܠܳܬܐ ܚܳܐܰܪ ܒܚܽܘ̈ܫܳܒܰܝܢ . ܘܒܶܗ ܒܥܽܘܡܩܶܗ ܕܪܶܥܝܳܢܐ ܡܶܬܒܰܩܶܐ ܆ ܐܰܝܟܐ ܕܠܐ ܦܫܺܝܩ ܠܰܒܢ̈ܰܝ ܐܢܳܫܐ ܕܢܶܚܙܽܘܢ ܇ ܘܠܐ ܕܶܐܢ ܒܳܥܶܝܢ ܕܢܶܒܨܽܘܢ ܕܠܺܝܠܳܐܺܝܬ ܡܶܣܬܰܟܠܺܝܢ . ܡܶܛܽܠ ܕܗܳܕܶܐ ܕܰܐܠܳܗܳܐ ܗܝ ܒܰܠܚܽܘܕ ܇ ܕܰܢܡܽܘܫ ܠܶܒܐ . ܘܢܶܕܰܥ ܟܰܣ̈ܝܳܬܐ . ܘܰܐܟܙܢܐ ܕܕܺܝܠܶܗ ܗܺܝ ܗܳܕܶܐ ܕܢܶܕܰܥ ܟܰܣ̈ܝܳܬܰܢ ܆ ܗܳܟܰܢܐ ܕܺܝܠܰܢ ܐܺܝܬܶܝܗ̇ ܇ ܗܳܕܶܐ ܕܰܢܕܰܟܶܐ ܠܶܒܰܘ̈ܳܬܰܢ ܩܕܳܡ ܚܙܳܬܶܗ . ܣܰܓܺܝ̈ܶܐܐ ܓܶܝܪ ܕܠܐ ܓܳܝܪܺܝܢ ܒܰܥܒܳܕܐ ܆ ܟܰܕ ܐܺܝܬܰܝܗܽܘܢ ܓܰܝܳܖ̈ܶܐ ܒܨܶܒܝܳܢܐ . ܘܰܒܢܰܦ̈ܫܳܬܗܽܘܢ ܐܰܡܺܝܢܳܐܺܝܬ ܙܳܢܝܽܘܬܐ ܡܫܰܡܫܺܝܢ . ܒܳܛܢܺܝܢ ܓܶܝܪ ܐܰܡܺܝܢܳܐܺܝܬ ܘܝܳܠܕܺܝܢ ܨܽܘܪ̈ܳܬܐ ܕܟܽܠ ܫܽܘ̈ܚܠܳܦܺܝܢ ܇ ܘܰܒܫܽܘܦܪ̈ܶܐ ܕܦܰܪ̈ܨܽܘܦܶܐ ܇ ܕܠܐ ܢܶܩܦܐ ܕܦܰܓܪܐ ܐܰܡܺܝܢܺܝܢ ܡܙܰܢܶܝܢ . ܘܠܐ ܡܰܣܩܺܝܢ ܥܰܠ ܒܳܠܗܽܘܢ ܇ ܕܳܐܦܶܢ ܒܢ̈ܰܝ ܐܢܳܫܐ ܠܐ ܚܳܙܶܝܢ ܆ ܐܰܠܳܗܳܐ ܒܟܰܣ̈ܝܳܬܐ ܕܚܽܘ̈ܫܳܒܰܝܗܽܘܢ ܡܶܬܒܰܩܶܐ . ܐܺܝܬ ܓܶܝܪ ܐܰܝܟܐ ܕܚܽܘܫܳܒܐ ܗܘ ܚܛܺܝܬܐ . ܘܺܐܝܬ ܐܰܝܟܐ ܕܬܶܫܡܶܫܬܶܗ ܕܣܽܘܥܪܳܢܐ . ܚܽܘܫܳܒܐ ܓܶܝܪ ܕܨܳܒܶܐ ܒܳܗ̇ ܡܰܠܝܳܐܺܝܬ ܒܒܺܝܫܬܐ ܆ ܗܳܢܐ ܚܛܺܝܬܐ ܗܘ ܐܰܝܟ ܕܡܶܢ ܨܶܒܝܳܢܶܗ ܆ ܐܳܦ ܟܰܕ ܠܐ ܢܶܣܥܽܘܪ ܡܶܕܶܡ ܒܰܥܒܳܕܐ ܀ ܠܰܢ ܕܶܝܢ ܐܰܝܟ ܕܰܠܚܳܝ̈ܠܬܳܢܶܐ ܣܳܡ ܠܰܢ ܡܳܪܰܢ ܦܽܘܩܕܳܢܐ ܗܳܢܐ ܕܟܽܘܠ ܡܰܢ ܕܚܳܐܰܪ ܒܰܐܢܬܬܐ ܐܰܝܟ ܕܢܶܪܓܺܝܗ̇ ܆ ܓܳܪܳܗ̇ ܒܠܶܒܶܗ . ܕܰܢܪܺܝܡܺܝܗ̇ ܠܰܚܛܺܝܬܐ ܡܶܢ ܥܶܩܳܪܳܗ̇ ܆ ܘܡܶܢ ܥܽܘܡܩܶܗ ܕܠܶܒܐ ܆ ܢܶܦܣܽܘܩ ܢܰܣܩܺܝܗ̇ ܠܪܶܓܬܐ ܡܰܘܒܕܳܢܺܝܬܐ . ܠܐ ܓܶܝܪ ܐܶܡܰܪ ܠܳܟ ܕܠܐ ܬܶܚܙܶܐ ܆ ܐܶܠܐ ܕܠܐ ܬܚܽܘܪ ܐܰܝܟ ܕܬܶܪܰܓ . ܒܟܽܠ ܡܶܕܶܡ ܓܶܝܪ ܚܳܝܪܐ ܥܰܝܢܐ . ܐܶܠܐ ܠܰܘ ܠܟܽܘܠ ܡܶܕܶܡ ܪܳܓܳܐ . ܒܗܳܕܶܐ ܕܡܽܘܬܐ ܢܶܗܘܶܐ ܐܳܦ ܩܕܳܡ ܥܰܝܢܳܟ ܫܽܘܦܪܐ ܕܰܐܢܬܬܐ ܆ ܐܰܝܟ ܚܙܳܬܐ ܕܟܽܠ ܡܶܕܶܡ . ܘܠܐ ܬܶܬܨܺܝܕ ܒܶܗ ܒܫܽܘܦܪܐ ܗܳܢܐ . ܐܶܠܽܘ ܓܶܝܪ ܡܶܬܚܙܶܐ ܗܘܳܐ ܠܢܰܦܫܐ ܫܽܘܦܪܐ ܕܰܟܝܳܢܳܗ̇ ܆ ܠܫܽܘܦܪܶܗ ܕܦܰܓܪܐ ܠܐ ܡܶܬܪܰܓܪܓܐ ܗܘܳܬ . ܡܶܛܽܠ ܕܣܳܦܶܩ ܗܘܳܐ ܫܽܘܦܪܳܗ̇ ܕܺܝܠܳܗ̇ ܆ ܕܢܶܐܣܪܶܗ ܠܚܽܘܫܳܒܐ ܒܗܰܢܺܝܐܽܘܬܐ ܕܰܚܙܳܬܳܗ̇ ܇ ܘܡܐ ܕܰܚܙܳܬ ܗܺܝ ܠܳܗ̇ ܇ ܘܰܐܕܺܝܩܰܬ ܕܫܽܘܦܪܐ ܕܰܟܝܳܢܳܗ̇ ܆ ܡܶܬܬܥܺܝܪܐ ܗܘܳܬ ܒܳܗ̇ ܆ ܐܳܦ ܪܶܓܬܐ ܕܩܶܢܝܳܢܐ ܕܢܰܦܫܳܗ̇ . ܕܝܰܬܺܝܪ ܡܶܢ ܟܽܠ ܡܶܕܶܡ ܠܰܩܢܽܘܡܳܗ̇ ܬܶܩܢܶܐ ܆ ܘܗܺܝ ܠܳܗ ܬܶܫܬܰܘܬܰܦ ܒܟܽܘܠܳܗ̇ ܕܰܟܝܽܘܬܐ . ܠܐ ܠܰܡ ܬܶܪܰܓ ܒܠܶܒܳܟ ܪܶܓܬܐ ܢܽܘܟܪܳܝܬܐ ܘܠܐ ܬܚܽܘܪ ܥܰܝܢܶܗ ܕܚܽܘܫܳܒܳܟ ܇ ܒܫܽܘܦܪܐ ܕܰܠܒܰܪ ܡܶܢܳܟ . ܨܰܥܪܐ ܗܘ ܓܶܝܪ ܠܢܰܦܫܐ ܇ ܕܬܶܬܶܐܣܰܪ ܒܪܶܓܬܶܗ ܕܒܶܣܪܐ . ܐܶܢ ܕܶܝܢ ܡܶܬܦܰܟܪܐ ܒܗܳܕܶܐ ܆ ܠܒܰܪ ܡܶܢ ܟܝܳܢܳܗ̇ ܐܺܝܬܰܘܗܝ ܐܰܣܽܘܪܳܗ̇ . ܘܡܶܛܽܠ ܕܫܶܩܠܰܬ ܥܠܶܝܗ̇ ܬܰܪܥܺܝܬܶܗ ܕܒܶܣܪܐ ܇ ܪܶܓܰܬ ܐܳܦ ܚܙܳܬܳܗ̇ ܠܒܰܪ ܡܶܢ ܟܝܳܢܳܗ̇ . ܐܺܝܬ ܓܶܝܪ ܓܰܘܪܐ ܕܰܕܦܰܓܪܐ ܗܘ . ܘܺܐܝܬ ܓܰܘܪܐ ܕܰܕܢܰܦܫܐ ܗܘ . ܐܶܡܰܬܝ ܓܶܝܪ ܕܢܰܦܫܐ ܒܚܽܘܫܳܒܐ ܬܶܪܰܓ ܆ ܗܳܢܐ ܓܰܘܪܐ ܗܘ ܝܺܚܺܝܕܳܝܐ ܕܺܝܠܳܗ̇ . ܐܰܟܙܢܐ ܓܶܝܪ ܕܰܠܘܳܬ ܦܰܓܪܐ ܆ ܫܡܐ ܕܓܰܘܪܐ ܗܽܘܝܽܘ ܣܽܘܥܪܳܢܐ ܆ ܗܳܟܰܢܐ ܠܘܳܬ ܢܰܦܫܐ ܆ ܣܽܘܥܪܳܢܶܗ ܕܓܰܘܪܐ ܚܽܘܫܳܒܐ ܗܘ . ܘܠܰܝܬ ܡܰܦܰܩ ܒܪܽܘܚܐ ܠܗܰܘ ܕܡܶܬܚܰܫܰܒ ܕܰܢܓܽܘܪ ܕܠܰܘ ܓܰܝܳܪܐ ܗܘ . ܡܶܛܽܠ ܕܰܒܢܰܦܫܶܗ ܫܰܡܫܶܗ ܠܰܥܒܳܕܐ ܕܰܚܛܺܝܬܐ . ܘܰܐܝܟ ܟܡܐ ܕܪܳܡ ܟܝܳܢܳܗ̇ ܕܢܰܦܫܐ ܡܶܢ ܕܦܰܓܪܐ ܆ ܗܳܟܰܢܐ ܩܰܫܝܐ ܙܳܢܝܽܘܬܳܗ̇ ܕܢܰܦܫܐ ܡܶܢ ܕܦܰܓܪܐ . ܘܬܽܘܒ ܒܛܶܟܣܐ ܐܚܪܺܢܐ ܡܶܬܚܙܶܐ ܕܡܰܪܺܝܪ ܥܰܘܠܐ ܗܳܢܐ ܆ ܕܠܰܘ ܒܦܰܓܪܐ ܙܰܢܳܝ ܗܘ ܕܰܡܙܺܝܓܐ ܒܶܗ ܪܶܓܬܐ ܟܝܳܢܳܐܺܝܬ ܆ ܐܶܠܐ ܠܢܰܦܫܐ ܫܰܥܒܶܕ ܠܡܶܕܶܡ ܕܢܽܘܟܪܳܝ ܠܰܟܝܳܢܳܗ̇ . ܘܡܶܢ ܒܠܳܝ ܐܺܝܕܰܥܬܐ ܕܪܶܓܬܐ ܕܺܝܠܳܗ̇ . ܐܶܬܬܰܚܬܝܰܬ ܕܬܶܪܰܓ ܪܶܓܬܐ ܕܠܐ ܕܺܝܠܳܗ̇ ܆ ܘܬܽܘܒ ܠܙܳܢܝܽܘܬܶܗ ܕܦܰܓܪܐ ܐܺܝܬ ܠܳܗ̇ ܥܶܕ̈ܳܢܶܐ . ܘܗܳܘܶܝܢ ܒܳܗ̇ ܦܽܘܪ̈ܫܳܢܶܐ ܘܦܽܘ̈ܠܳܓܶܐ ܒܪܶܓܬܐ . ܕܒܰܙܒܰܢ ܚܳܛܶܐ ܒܰܪ ܐܢܳܫܐ ܆ ܘܒܰܙܒܰܢ ܫܳܠܶܐ ܡܶܢ ܚܛܺܝܬܶܗ . ܗܰܘ ܕܶܝܢ ܕܰܒܢܰܦܫܶܗ ܡܙܰܢܶܐ ܆ ܠܰܝܬ ܠܶܗ ܫܶܠܝܐ ܡܶܢ ܣܽܘܥܪܳܢܶܗ ܕܥܰܘܠܐ ܗܳܢܐ . ܡܶܛܽܘܠ ܕܰܐܡܺܝܢܳܐܺܝܬ ܡܙܺܝܓܐ ܪܶܓܬܐ ܒܓܰܘ ܢܰܦܫܶܗ . ܘܶܐܢ ܢܶܓܕܰܫ ܘܡܶܢ ܚܽܘܫܳܒܳܗ̇ ܢܶܦܽܘܩ ܆ ܠܰܘ ܡܶܛܽܘܠ ܡܶܬܬܰܘܝܳܢܽܘܬܶܗ ܕܰܥܠܶܝܗ̇ . ܐܶܠܐ ܡܶܛܽܠ ܕܶܐܬܚܰܝܰܠ ܒܶܗ ܚܰܫܳܐ ܐܚܪܺܢܐ ܇ ܘܕܰܒܪܶܗ ܠܪܶܥܝܳܢܐ ܐܰܝܢܐ ܕܗܽܘ ܆ ܙܳܟܽܘܬܐ ܓܶܝܪ ܕܠܽܘܩܒܰܠ ܪܶܓܬܐ ܆ ܠܰܘ ܒܗܳܕܶܐ ܡܶܬܝܰܕܥܐ ܇ ܡܐ ܕܰܒܥܶܢܝܳܢܐ ܕܥܰܡ ܚܽܘܫܳܒܐ ܐܚܪܺܢܐ ܆ ܢܶܒܛܰܠ ܡܶܢ ܗܶܪܓܳܗ̇ ܕܙܳܢܝܽܘܬܐ . ܐܶܠܐ ܐܶܡܬܰܝ ܕܠܳܗ̇ ܝܺܚܺܝܕܳܐܺܝܬ ܢܶܙܟܶܐ . ܟܰܕ ܡܩܰܕܶܡ ܡܰܬܩܶܢ ܒܰܢ ܛܽܘܝܳܒܐ ܕܥܰܠ ܙܳܟܽܘܬܳܗ̇ . ܣܰܓܺܝ̈ܶܐܐ ܓܶܝܪ ܕܰܫܠܶܝܢ ܒܗܽܘܢ ܚܽܘ̈ܫܳܒܶܐ ܕܙܳܢܝܽܘܬܐ ܆ ܡܶܛܽܠ ܕܳܐܬܶܝܢ ܚܽܘ̈ܫܳܒܶܐ ܐܚܪ̈ܳܢܶܐ ܘܡܰܕܡܟܺܝܢ ܠܗܽܘܢ . ܘܡܐ ܕܰܓܡܰܪܘ ܐܳܦ ܗܳܠܶܝܢ ܚܽܘ̈ܫܳܒܶܐ ܕܶܐܬܰܘ . ܥܒܳܕܗܽܘܢ ܘܰܫܠܺܝܘ ܆ ܡܶܫܬܟܰܚ ܚܽܘܫܳܒܳܗ̇ ܕܙܳܢܝܽܘܬܐ ܥܰܠ ܕܽܘܟܬܶܗ . ܡܶܛܽܠ ܕܳܐܦ ܠܐ ܩܕܳܡ ܗܳܟܰܢ ܫܰܢܺܝ ܡܶܢ ܬܰܡܳܢ . ܐܶܠܐ ܐܰܝܟ ܓܽܘܫܡܐ ܒܚܶܫܽܘܟܐ ܆ ܐܶܬܚܰܦܺܝ ܐܳܦ ܗܽܘ ܒܛܶܠܳܠܐ ܕܚܰܫܳܐ ܐܚܪܺܢܐ . ܘܡܶܢ ܒܳܬܰܪ ܕܰܦܢܐ ܛܶܠܳܠܐ ܕܟܰܣܝܶܗ ܆ ܗܳܝܕܶܝܢ ܐܶܬܚܙܺܝ ܓܽܘܫܡܳܗ̇ ܕܙܳܢܝܽܘܬܐ ܟܰܕ ܡܪܰܟܰܒ ܒܓܰܘ ܢܰܦܫܐ ܀ ܢܶܥܪܽܘܩ ܗܳܟܺܝܠ ܐܰܚ̈ܰܝ ܡܶܢ ܙܳܢܝܽܘܬܐ ܗܳܕܶܐ ܝܰܬܺܝܪܳܐܺܝܬ ܕܠܐ ܣܒܺܝܪܐ ܕܺܐܝܬܶܝܗ̇ ܙܳܢܝܽܘܬܐ . ܒܺܝܫܬܐ ܓܶܝܪ ܕܰܓܠܶܐ ܥܒܳܕܳܗ̇ ܆ ܣܰܓܺܝ̈ܶܐܐ ܥܳܪܩܺܝܢ ܡܶܢܳܗ̇ . ܗܳܝ ܕܶܝܢ ܕܠܐ ܣܒܝܪܐ ܕܺܐܝܬܶܝܗ̇ ܚܛܺܝܬܐ ܆ ܝܰܬܺܝܪܳܐܺܝܬ ܒܠܐ ܡܰܪܓܫܳܢܽܘܬܐ ܒܢ̈ܰܝ ܐܢܳܫܐ ܡܶܬܬܰܚܕܺܝܢ ܒܳܗ̇ . ܠܰܘ ܓܶܝܪ ܒܰܠܚܽܘܕ ܡܶܕܶܡ ܕܠܐ ܡܶܬܚܙܶܐ ܕܒܺܝܫ ܐܺܝܬܰܘܗܝ ܒܺܝܫܐ ܆ ܐܶܠܐ ܗܰܘ ܡܶܕܶܡ ܕܰܐܠܳܗܳܐ ܦܣܰܩ ܥܠܰܘܗܝ ܕܒܺܝܫ ܆ ܠܶܗ ܝܰܬܺܝܪܐܝܬ ܢܶܚܫܽܘܒ ܒܺܝܫܬܐ . ܗܐ ܓܶܝܪ ܐܳܦ ܟܽܠ ܚܰܕ ܡܶܢ ܥܒ̈ܳܕܶܐ ܕܰܚܛܺܝܬܐ ܆ ܡܶܢ ܩܕܳܡ ܕܢܶܬܬܚܶܕ ܒܶܗ ܒܰܪܢܳܫܐ ܆ ܡܶܬܚܰܙܝܐ ܠܶܗ ܒܺܝܫܽܘܬܶܗ . ܡܐ ܕܶܝܢ ܕܶܐܫܬܰܥܒܰܕ ܠܶܗ ܘܫܰܡܫܶܗ ܒܰܩܢܽܘܡܶܗ ܙܰܒܢܐ ܣܰܓܺܝܐܐ ܕܠܐ ܡܶܬܬܰܘܝܳܢܽܘܬܐ ܆ ܡܶܫܬܰܩܠܐ ܠܳܗ̇ ܡܶܢܶܗ ܡܰܪܓܫܳܢܽܘܬܐ ܕܒܺܝܫܽܘܬܶܗ ܆ ܕܠܐ ܚܳܟܶܡ ܘܚܳܙܶܐ ܣܰܢܝܽܘܬܶܗ ܒܗܳܝ ܕܶܐܒܰܕ ܠܶܗ ܦܽܘܪܫܳܢܶܗ . ܡܶܛܽܠ ܕܰܚܛܺܝܬܐ ܠܰܘ ܒܰܠܚܽܘܕ ܠܰܩܢܽܘܡܐ ܡܛܰܡܳܐܐ ܆ ܐܶܠܐ ܐܳܦ ܦܽܘܪܫܳܢܐ ܡܣܰܡܝܐ . ܘܥܳܒܕܐ ܠܗܰܘ ܕܚܳܙܶܐ ܗܘܳܐ ܕܠܐ ܢܶܚܙܶܐ . ܘܰܠܗܰܘ ܕܝܳܕܰܥ ܗܘܳܐ ܕܠܐ ܢܶܕܰܥ . ܘܰܠܗܰܘ ܕܦܳܪܶܫ ܗܘܳܐ ܕܠܐ ܢܶܦܪܽܘܫ . ܘܗܰܘ ܡܶܕܶܡ ܩܰܠܺܝܠ ܕܰܐܝܟ ܕܰܒܢܽܘܗܪܐ ܡܶܬܚܙܶܐ ܗܘܳܐ ܘܡܶܬܺܝܕܰܥ ܆ ܡܐ ܕܶܐܬܶܐܫܶܕ ܒܓܰܘ ܢܰܦܫܐ ܚܶܫܽܘܟܳܗ̇ ܕܰܚܛܺܝܬܐ ܆ ܡܶܬܟܰܣܝܐ ܠܳܗ̇ ܚܙܳܬܶܗ . ܐܰܟܙܢܐ ܓܶܝܪ ܕܰܒܚܶܫܽܘܟܐ ܟܽܠܡܶܕܶܡ ܡܟܰܣܰܝ ܡܶܢ ܩܕܳܡ ܚܙܳܬܐ ܆ ܐܳܦ ܗܽܘ ܩܢܽܘܡܶܗ ܕܚܶܫܽܘܟܐ ܆ ܗܳܟܰܢܐ ܐܳܦ ܡܶܢ ܢܰܦܫܐ ܕܥܰܡܛܳܢܐ ܕܰܚܛܺܝܬܐ ܦܪܺܝܣ ܒܳܗ̇ ܇ ܡܟܰܣܰܝ ܟܽܠ ܡܶܕܶܡ ܆ ܐܳܦ ܗܺܝ ܚܛܺܝܬܐ ܕܠܐ ܬܶܬܺܝܕܰܥ ܕܰܚܛܺܝܬܐ ܗܝ . ܗܳܝ ܓܶܝܪ ܕܢܶܕܰܥ ܐܢܳܫ ܚܛܺܝܬܶܗ ܆ ܕܰܪܓܐ ܗܝ ܩܰܕܡܳܝܐ ܕܡܶܫܬܰܪܝܳܢܽܘܬܐ ܕܡܶܢ ܚܛܺܝܬܐ . ܕܡܶܢ ܒܳܬܰܪ ܕܰܐܪܓܶܫ ܕܰܐܣܺܝܪ ܡܶܬܦܰܪܰܣ ܕܢܶܫܪܶܐ ܠܰܩܢܽܘܡܶܗ . ܐܶܢ ܕܶܝܢ ܐܳܦܠܐ ܠܗܳܕܶܐ ܕܰܐܣܺܝܪ ܘܰܦܟܺܝܪ ܝܳܕܰܥ ܆ ܐܰܝܟܰܢܐ ܢܶܬܦܰܪܰܣ ܢܶܒܥܶܐ ܠܶܗ ܫܪܳܝܐ . ܠܐ ܠܰܡ ܬܚܽܘܪ ܒܰܐܢܬܬܐ ܐܰܝܟ ܕܬܶܪܓܺܝܗ̇ . ܘܶܐܠܐ ܓܰܝܳܪܳܗ̇ ܐܺܝܬܰܝܟ . ܚܽܘܪ ܒܳܗ̇ ܒܥܰܝܢܐ ܫܦܺܝܬܐ ܆ ܐܰܝܟ ܕܒܰܥܒܳܕܐ ܦܰܐܝܐ ܕܰܐܠܳܗܳܐ . ܘܫܰܒܰܚ ܠܰܡܬܰܩܢܳܢܐ ܚܰܟܺܝܡܐ ܇ ܕܡܶܢ ܡܳܢ ܡܰܢ ܪܰܟܶܒ ܇ ܘܨܰܒܶܬ ܨܶܒܝܳܢܶܗ . ܕܡܶܢ ܟܝܳܢܐ ܫܺܝܛܐ ܆ ܐܰܝܕܐ ܦܰܐܝܽܘܬܐ ܆ ܘܡܶܢ ܥܰܦܪܐ ܫܚܺܝܡܐ ܆ ܫܽܘܦܪܐ ܫܳܒܶܐ ܚܳܙ̈ܝܶܐ . ܘܰܚܙܺܝ ܡܶܢ ܫܽܘܦܪܶܗ ܕܰܥܒܳܕܐ . ܫܽܘܦܪܐ ܕܰܡܬܰܩܢܳܢܶܗ . ܘܟܰܕ ܬܳܗܰܪ ܐܰܢܬ ܒܫܺܝܛܐ ܆ ܕܗܳܢܐ ܟܽܠܶܗ ܐܶܨܛܰܒܰܬ ܘܰܗܘܳܐ ܫܒܺܝܚܐ ܆ ܐܶܬܕܰܡܪ ܘܰܬܡܰܗ ܒܗܰܘ ܫܒܺܝܚ ܒܰܟܝܳܢܶܗ ܆ ܕܠܐ ܡܶܣܬܒܰܥ ܫܽܘܦܪܐ ܕܰܚܙܳܬܶܗ̇ ܠܰܐܝܠܶܝܢ ܕܡܶܫܬܘܶܝܢ ܕܰܢܚܽܘܪܽܘܢ ܒܶܗ ܀ ܢܶܬܒܛܶܠ ܠܳܟ ܗܳܟܺܝܠ ܕܰܬܕܰܟܶܐ ܢܰܦܫܳܟ ܆ ܕܢܶܗܘܶܐ ܕܟܶܐ ܥܰܡܳܗ̇ ܐܳܦ ܦܰܓܪܳܟ . ܗܘܺܝ ܩܰܕܺܝܫܐ ܒܦܰܓܪܐ ܘܰܒܪܽܘܚܐ ܆ ܡܶܛܽܠ ܕܒܶܝܬ ܡܰܫܪܝܐ ܐܰܢܬ ܕܪܽܘܚܐ ܕܰܐܠܳܗܳܐ . ܗܳܘܝܐ ܓܶܝܪ ܕܰܟܝܐ ܘܩܰܠܺܝܠܐ ܆ ܐܳܦ ܨܠܽܘܬܳܟ ܇ ܐܶܡܰܬܝ ܕܰܕܟܶܐ ܚܽܘܫܳܒܳܟ ܇ ܡܶܢ ܚܰܫܳܐ ܕܙܳܢܝܽܘܬܐ . ܘܥܰܡ ܗܳܕܶܐ ܐܳܦ ܢܽܘܗܪܐ ܕܺܝܕܰܥܬܶܗ ܕܰܡܫܺܝܚܐ ܆ ܝܰܬܺܝܪܳܐܺܝܬ ܨܳܡܰܚ ܒܳܟ ܇ ܡܐ ܕܡܶܬܕܰܟܝܐ ܠܳܗ̇ ܥܰܝܢܐ ܕܢܰܦܫܳܟ ܇ ܕܢܶܫܪܶܐ ܒܳܗ̇ . ܐܰܟܙܢܐ ܓܶܝܪ ܕܰܕܠܺܝܠ ܓܽܘܫܡܐ ܚܠܺܝܡܐ ܠܟܽܠ ܥܒܳܕ ܆ ܗܳܟܰܢܐ ܦܫܺܝܩ ܡܰܕܥܐ ܕܰܕܟܶܐ ܡܶܢ ܒܺܝ̈ܫܳܬܐ ܇ ܕܢܶܗܘܶܐ ܒܶܝܬ ܡܰܥܡܪܐ ܠܙܰܘ̈ܥܶܐ ܐܰܠܳܗܳܝ̈ܶܐ . ܘܰܐܟܙܢܐ ܕܡܰܡܚܶܠ ܟܘܪܗܳܢܐ ܠܓܽܘܫܡܐ ܆ ܘܥܳܒܶܕ ܠܶܗ ܕܰܠܡܶܕܶܡ ܠܐ ܢܶܚܫܰܚ ܆ ܗܳܟܰܢܐ ܐܳܦ ܚܽܘ̈ܫܳܒܶܐ ܕܰܚܛܺܝܬܐ ܇ ܡܰܡܚܠܺܝܢ ܠܚܰܝܠܬܳܢܽܘܬܳܗ̇ ܕܢܰܦܫܐ ܇ ܘܥܳܒܕܺܝܢ ܠܳܗ̇ ܒܰܛܺܝܠܬܐ ܡܶܢ ܙܰܘ̈ܥܶܐ ܐܰܠܳܗ̈ܳܝܶܐ . ܙܰܦܪܽܘܬܐ ܓܶܝܪ ܫܳܕܶܐ ܒܓܰܘ ܢܰܦܫܐ ܚܽܘܫܳܒܐ ܗܳܢܐ ܕܙܳܢܝܽܘܬܐ . ܕܡܶܢ ܗܳܝ ܒܰܣܺܝܡܽܘܬܐ ܘܰܪܓܺܝܓܽܘܬܐ ܕܩܰܢܝܐ ܗܘܳܬ ܬܶܫܬܰܚܠܰܦ ܆ ܘܪܺܝܚܐ ܣܰܪܝܐ ܢܶܥܛܰܪ ܡܶܢ ܬܰܡܳܢ . ܘܰܒܢܰܦܫܐ ܕܰܐܝܟ ܗܳܕܶܐ ܆ ܣܺܝܡܬܐ ܕܚܽܘ̈ܫܳܒܶܐ ܐܰܠܳܗ̈ܳܝܶܐ ܠܐ ܢܳܦܠܐ . ܐܰܟܙܢܐ ܓܶܝܪ ܕܨܶܒ̈ܘܳܬܐ ܕܩܰܢ̈ܝܳܢ ܪܺܝܚܐ ܒܰܣܺܝܡܐ ܒܰܟܝܳܢܗܶܝܢ ܆ ܒܡܳܐܢ̈ܶܐ ܕܟ̈ܰܝܳܐ ܕܠܳܚܡܺܝܢ ܠܗܶܝܢ ܢܳܦ̈ܠܳܢ ܆ ܗܳܟܰܢܐ ܐܳܦ ܐܺܝܕܰܥܬܐ ܐܰܠܳܗܳܝܬܐ ܇ ܫܳܪܝܐ ܒܓܰܘ ܢܰܦܫܐ ܕܕܰܟܝܐ ܡܶܢ ܚܽܘ̈ܫܳܒܶܐ ܕܰܚܛܺܝܬܐ . ܝܰܬܺܝܪܳܐܺܝܬ ܕܶܝܢ ܒܢܰܦܫܐ ܕܡܶܢ ܚܰܫܳܐ ܗܳܢܐ ܡܚܰܪܪܐ . ܡܶܛܽܠ ܕܝܰܬܺܝܪ ܡܶܢ ܫܰܪܟܐ ܕܚܰܫ̈ܶܐ ܐܚܪ̈ܳܢܶܐ ܇ ܐܺܝܬܰܘܗܝ ܡܰܦܗܝܳܢܐ ܘܰܡܕܰܘܕܳܢܐ ܕܚܽܘ̈ܫܳܒܶܐ . ܐܰܝܟ ܕܳܐܦ ܫܠܶܝܡܽܘܢ ܠܶܗ ܠܗܳܢܐ ܚܰܫܳܐ ܕܙܳܢܝܽܘܬܐ ܆ ܒܨܶܒ̈ܘܳܬܐ ܕܰܐܝܟ ܗܳܠܶܝܢ ܨܳܪ ܘܕܰܡܝܶܗ̇ . ܬܠܳܬ ܐܶܢܶܝܢ ܠܰܡ ܕܟܰܣ̈ܝܳܢ ܡܶܢܝ ܘܕܰܐܪܒܰܥ ܠܐ ܝܶܕܥܶܬ ܐܶܢܶܝ̈ܢ ܆ ܐܽܘܪܚܐ ܕܢܶܫܪܐ ܒܰܫܡܰܝܳܐ . ܘܽܐܘܪܚܐ ܕܚܶܘܝܐ ܥܰܠ ܫܽܘܥܐ ܘܽܐܘܪܚܐ ܕܶܐܠܦܐ ܒܠܶܒܶܗ ܕܝܰܡܐ ܆ ܘܽܐܘܪܚܐ ܕܓܰܒܪܐ ܒܰܥܠܰܝܡܽܘܬܶܗ . ܗܳܟܰܢܐ ܐܺܝܬܶܝܗ̇ ܐܽܘܪܚܐ ܕܰܐܢܬܬܐ ܓܰܝܳܪܬܐ . ܐܳܟܠܐ ܘܰܡܟܰܦܪܐ ܦܽܘܡܳܗ̇ ܆ ܘܳܐܡܪܐ ܕܡܶܕܶܡ ܠܐ ܥܶܒܕܶܬ ܆ ܠܪܶܓܬܐ ܓܶܝܪ ܕܙܳܢܝܽܘܬܐ ܡܰܬܶܠ ܒܰܐܢܬܬܐ ܓܰܝܳܪܬܐ . ܗܳܝ ܕܽܐܘܪ̈ܚܳܬܳܗ̇ ܘܰܫܒܺܝ̈ܠܶܝܗ̇ ܠܐ ܝܺܕܺܝ̈ܥܺܝܢ . ܡܶܛܽܘܠ ܕܫܺܝܥܳܐܺܝܬ ܥܰܠ ܟܽܠ ܐܳܫܕܐ ܚܙܳܝܳܗ̇ ܆ ܘܰܒܟܽܠ ܡܶܬܬܰܩܠܐ . ܘܰܒܟܽܠܡܶܕܶܡ ܠܒܰܪ ܡܶܢ ܛܶܟܣܐ ܕܰܟܝܳܢܐ ܡܙܰܢܝܐ . ܗܳܟܰܢܐ ܓܶܝܪ ܐܺܝܬܶܝܗ̇ ܪܳܘܝܽܘܬܳܗ̇ ܕܪܶܓܬܐ ܇ ܡܐ ܕܡܶܫܬܰܠܛܐ ܒܚܽܘ̈ܫܳܒܶܐ . ܘܠܰܝܬ ܠܳܗ̇ ܐܽܘܪܚܐ ܕܺܝܕܺܝܥܐ . ܘܠܐ ܫܒܺܝܠܐ ܕܰܓܠܶܐ ܘܰܡܦܰܪܰܫ . ܘܒܳܥܶܐ ܐܰܢܬ ܕܰܬܩܽܘܡ ܥܰܠ ܕܽܘܪ̈ܟܳܬܳܗ̇ ܘܠܐ ܡܶܫܟܰܚ ܐܰܢܬ . ܦܰܗܝܐ ܗܝ ܓܶܝܪ ܗܺܝ ܗܳܕܶܐ ܪܶܓܬܐ ܕܙܳܢܝܽܘܬܐ ܒܓܰܘ ܢܰܦܫܐ ܆ ܘܰܦܫܺܝܩܳܐܺܝܬ ܠܟܽܠ ܕܽܘܟ ܡܶܬܦܰܢܝܐ ܆ ܟܰܕ ܥܶܩ̈ܒܳܬܐ ܕܕܽܘܪ̈ܟܳܬܳܗ̇ ܠܐ ܝܺܕܺܝ̈ܥܳܢ . ܘܽܐܘܪܚܳܗ̇ ܠܐ ܓܰܠܝܐ ܠܚܳܙ̈ܝܶܐ . ܐܰܝܟ ܕܢܶܫܪܳܐ ܒܰܫܡܰܝܳܐ . ܘܚܶܘܝܐ ܥܰܠ ܫܽܘܥܐ . ܘܽܐܘܪܚܐ ܕܶܐܠܦܐ ܒܠܶܒܶܗ ܕܝܰܡܐ . ܫܰܦܺܝܪ ܕܶܝܢ ܣܳܡܶܗ ܚܰܟܺܝܡܐ ܫܠܶܝܡܽܘܢ ܐܳܦ ܠܰܥܠܰܝܡܐ ܇ ܒܕܽܘܟܰܬ ܬܰܚܘܺܝܬܐ ܆ ܒܰܕܡܽܘܬܐ ܕܗܳܠܶܝܢ ܬܠܳܬ ܩܰܕ̈ܡܳܝܳܬܐ . ܡܶܛܽܘܠ ܕܰܐܝܟܰܢܐ ܕܺܐܝܬܰܘܗܝ ܝܰܡܐ ܠܶܐܠܦܐ ܆ ܘܳܐܐܰܪ ܠܢܶܫܪܐ ܆ ܘܫܽܘܥܐ ܠܚܶܘܝܐ ܇ ܗܳܟܰܢܐ ܐܺܝܬܰܘܗܝ ܐܳܦ ܥܠܰܝܡܐ ܠܪܶܓܬܐ . ܡܫܰܠܛܳܐܺܝܬ ܓܶܝܪ ܣܳܕܶܩ ܢܶܫܪܐ ܠܳܐܐܰܪ . ܘܰܕܠܐ ܥܽܘܟܳܪܐ ܪܳܗܶܛ ܚܶܘܝܐ ܥܰܠ ܫܽܘܥܐ . ܘܩܰܠܺܝܠܳܐܺܝܬ ܪܳܕܝܐ ܐܶܠܦܐ ܒܠܶܒܶܗ ܕܝܰܡܐ . ܗܳܟܰܢܐ ܐܳܦ ܚܽܘ̈ܫܳܒܶܐ ܕܙܳܢܝܽܘܬܐ ܒܙܰܒܢܐ ܕܰܥܠܰܝܡܽܘܬܐ ܇ ܦܫܺܝܩܳܐܺܝܬ ܡܶܫܬܰܡܠܶܝܢ ܒܓܰܘ ܢܰܦܫܐ . ܘܶܐܢ ܐܢܳܫ ܢܶܩܪܶܝܗ̇ ܠܰܥܠܰܝܡܽܘܬܐ ܐܽܘܪܚܐ ܕܙܳܢܝܽܘܬܐ ܠܐ ܡܰܣܟܶܠ . ܗܳܢܰܘ ܕܶܝܢ . ܐܰܝܟ ܕܰܩܪܳܗ̇ ܫܠܶܝܡܽܘܢ ܐܳܦ ܗܽܘ ܩܳܪܶܐ ܠܳܗ̇ . ܐܽܘܪܚܶܗ ܠܰܡ ܦܫܺܝܩܬܐ ܕܚܶܘܝܐ ܫܽܘܥܐ ܗܘ . ܕܠܐ ܒܡܶܕܶܡ ܡܶܬܬܩܶܠ ܒܳܗ̇ ܆ ܘܠܐ ܝܰܩܺܝܪܽܘܬܶܗ ܕܥܰܦܪܐ ܬܰܡܳܢ ܡܥܰܘܟܐ ܠܡܰܪܕܺܝܬܶܗ . ܘܽܐܘܪܚܶܗ ܬܽܘܒ ܕܢܶܫܪܐ ܐܳܐܰܪ ܗܘ . ܘܕܶܐܠܦܐ ܝܰܡܳܐ . ܗܳܟܰܢܐ ܐܳܦ ܐܽܘܪܚܳܗ̇ ܕܙܳܢܝܽܘܬܐ ܐܺܝܬܶܝܗ̇ ܥܠܰܝܡܽܘܬܐ ܇ ܕܰܐܝܟ ܕܰܒܓ̈ܶܦܶܐ ܟܽܠ ܐܰܝܟܐ ܕܨܳܒܝܐ ܦܳܪܚܐ ܒܳܗ̇ ܇ ܘܰܒܪ̈ܶܓܠܶܐ ܩܰܠܺܝ̈ܠܳܬܐ ܠܟܽܠ ܐܰܬܰܪ ܪܳܗܛܐ . ܡܶܛܽܠ ܓܶܝܪ ܚܰܡܺܝܡܽܘܬܐ ܕܦܰܓܪܐ ܣܰܓܺܝܳܐܐ ܗܝ ܒܙܰܒܢܐ ܕܰܥܠܰܝܡܽܘܬܐ ܆ ܗܳܘܝܐ ܠܳܗ̇ ܡܠܽܘܐܐ ܝܰܬܺܝܪܐ ܠܫܽܘܠܗܳܒܳܗ̇ ܕܪܶܓܬܐ . ܘܟܰܕ ܫܳܩܠܐ ܥܶܠܬܐ ܢܽܘܪܐ ܡܶܢ ܢܽܘܪܐ ܆ ܗܳܢܰܘ ܕܶܝܢ ܗܳܝ ܪܶܓܬܐ ܡܶܢ ܗܳܝ ܕܰܟܝܳܢܐ ܆ ܥܳܒܕܐ ܓܽܘܙܳܠܐ ܥܰܫܺܝܢܐ ܕܰܚܛܺܝܬܐ . ܘܡܶܢ ܗܳܪܟܐ ܙܳܕܶܩ ܕܰܩܪܳܒܐ ܐܰܡܺܝܢܐ ܢܶܗܘܶܐ ܫܟܺܝܚ ܠܳܗ̇ ܠܰܡܫܽܘܚܬܐ ܗܳܕܶܐ . ܘܩܽܘ̈ܦܳܚܶܐ ܘܥܰܡ̈ܠܶܐ ܘܽܐܘ̈ܠܨܳܢܶܐ ܘܰܙܥܽܘܪܽܘܬ ܡܶܐܟܽܘܠܬܐ ܆ ܘܰܒܨܺܝܪܽܘܬ ܫܶܩܝܐ . ܕܡܐ ܕܶܐܫܬܩܶܠ ܡܶܢ ܡܨܰܥܬܐ ܡܠܽܘܐܐ ܗܰܘ ܕܒܶܗ ܐܳܚܕܐ ܪܶܓܬܐ ܆ ܐܳܦ ܗܺܝ ܡܶܬܛܰܠܩܐ ܘܣܳܝܦܐ . ܘܗܳܕܶܐ ܐܰܝܟ ܕܡܶܢ ܢܶܣܝܳܢܐ ܕܰܥܒܳܕܐ ܟܽܠ ܐܢܳܫ ܡܰܪܓܶܫ ܒܳܗ̇ ܇ ܐܰܝܢܐ ܕܨܳܒܶܐ ܕܢܶܗܘܶܐ ܚܰܙܳܝܐ ܕܨܶܒ̈ܘܳܬܐ ܕܰܐܝܟ ܗܳܠܶܝܢ . ܕܡܶܢ ܗܳܪܟܐ ܐܳܦ ܟܽܘܠ ܐܰܝܢܐ ܕܒܳܥܶܐ ܕܰܠܪܶܓܬܐ ܗܳܕܶܐ ܢܶܙܟܶܐ ܆ ܢܶܬܦܰܪܰܣ ܢܪܺܝܡ ܡܶܢ ܩܕܳܡܶܝܗ̇ ܬܽܘܚܳܕܐ ܇ ܘܰܡܠܽܘܐܐ ܐܰܝܢܐ ܕܡܰܕܠܶܩ ܠܳܗ̇ ܆ ܘܗܐ ܠܐ ܐܳܚܕܐ ܒܶܗ . ܥܰܡ ܗܳܠܶܝܢ ܓܶܝܪ ܥܶܠ̈ܠܳܬܐ ܥܳܐܠܐ ܪܶܓܬܐ . ܐܰܘ ܒܰܚܙܳܬܐ ܕܢܶܫ̈ܶܐ ܆ ܐܰܘ ܒܥܶܢܝܳܢܐ ܕܡܰܡܠܠܐ ܐܰܡܺܝܢܐ ܕܫܰܪ̈ܒܶܝܗ̇ . ܐܰܘ ܒܡܶܐܟܽܘܠܬܐ ܘܫܶܩܝܐ ܕܡܶܬܝܰܗܒܺܝܢ ܠܦܰܓܪܐ ܠܒܰܪ ܡܶܢ ܣܽܘܢܩܳܢܐ . ܘܶܐܢ ܗܳܠܶܝܢ ܬܠܳܬ ܬܶܣܰܒ ܡܶܢ ܡܨܰܥܬܐ ܆ ܘܗܶܪܓܐ ܒܺܐܝܕܰܥܬܐ ܐܰܠܳܗܳܝܬܐ ܢܶܗܘܶܐ ܠܳܟ . ܐܳܦ ܠܐ ܚܽܘܫܳܒܐ ܕܪܶܓܬܐ ܫܳܚܶܩ ܠܳܟ . ܟܡܐ ܓܶܝܪ ܕܠܐ ܦܰܓܪܐ ܡܶܛܽܘܠ ܚܰܡܺܝܡܽܘܬܐ ܡܙܺܝܥ ܠܳܗ̇ ܆ ܘܠܐ ܢܰܦܫܐ ܡܶܢ ܒܶܛܠܳܢܐ ܪܳܢܝܐ ܒܳܗ̇ ܆ ܡܶܢ ܐܰܝܟܐ ܐܺܝܬ ܠܳܗ̇ ܕܬܶܬܥܺܝܪ . ܐܰܘ ܓܶܝܪ ܦܰܓܪܐ ܒܚܰܡܺܝܡܽܘܬܶܗ ܡܰܕܠܶܩ ܠܳܗ̇ ܆ ܐܰܘ ܢܰܦܫܐ ܡܶܢ ܒܠܳܝ ܚܽܘ̈ܫܳܒܶܐ ܕܺܝܕܰܥܬܐ ܪܳܢܝܐ ܒܳܗ̇ . ܠܒܰܪ ܡܶܢ ܗܳܠܶܝܢ ܓܶܝܪ ܬܰܪ̈ܬܶܝܢ ܆ ܠܪܶܓܬܐ ܒܶܝܬ ܡܰܣܡܰܟ ܪܺܫܐ ܠܰܝܬ ܠܳܗ̇ . ܡܐ ܓܶܝܪ ܕܶܐܫܟܰܚܬܶܗ ܠܦܰܓܪܐ ܕܡܰܐܺܝܬ ܡܶܢ ܥܰܡܠܐ ܆ ܘܰܠܢܰܦܫܐ ܕܚܳܝܐ ܒܪܶܢܝܐ ܐܰܠܳܗܳܝܐ ܆ ܗܳܦܟܐ ܠܳܗ̇ ܒܰܪ ܫܳܥܬܶܗ ܠܥܶܩܒܐ ܆ ܘܒܶܝܬ ܡܰܫܪܝܐ ܠܐ ܡܶܫܬܟܰܚ ܠܳܗ̇ . ܐܶܢ ܓܶܝܪ ܡܰܚܶܫ ܠܳܟ ܟܺܐܒܳܗ̇ ܕܪܶܓܬܐ ܆ ܕܰܥ ܥܶܠܬܐ ܘܰܦܣܽܘܩܳܝܗܝ . ܠܡܳܢܐ ܡܶܫܬܰܢܰܩ ܐܰܢܬ ܒܠܐ ܝܺܕܰܥܬܳܟ ܇ ܒܟܽܘܪܗܳܢܐ ܕܰܕܠܺܝܠ ܠܚܽܘܠܡܳܢܶܗ . ܠܐ ܕܶܝܢ ܡܦܳܣ ܐܢܐ ܕܺܐܝܬ ܚܰܫܳܐ ܐܚܪܺܢܐ ܕܰܕܠܺܝܠ ܠܳܐܣܝܽܘܬܶܗ ܐܰܝܟ ܗܳܢܐ . ܠܐ ܓܶܝܪ ܡܰܚܛܝܐ ܠܳܟ ܡܶܐܟܽܘܠܬܐ ܇ ܐܶܡܰܬܝ ܕܰܒܛܶܟܣܐ ܠܩܽܘܝܳܡܐ ܕܚܰܝ̈ܰܝܟ ܡܶܬܢܰܣܒܐ . ܐܺܝܬܶܝܗ̇ ܕܶܝܢ ܚܛܺܝܬܐ ܆ ܐܶܡܰܬܝ ܕܡܰܝܬܝܐ ܠܳܟ ܨܶܝܕ ܪܶܓܬܐ . ܟܡܐ ܕܠܳܟ ܐܳܟܶܠ ܐܰܢܬ ܠܰܝܬ ܚܛܺܝܬܐ ܒܡܶܐܟܽܘܠܬܳܟ . ܐܶܢ ܕܶܝܢ ܠܪܶܓܬܐ ܬܶܐܟܽܘܠ ܆ ܡܶܐܟܽܘܠܬܳܟ ܕܰܚܛܺܝܬܐ ܗܝ . ܡܶܢ ܐܰܝܟܐ ܕܶܝܢ ܐܺܝܬ ܠܳܟ ܕܬܶܕܰܥ ܇ ܐܶܡܰܬܝ ܠܰܚܛܺܝܬܐ ܐܳܟܶܠ ܐܰܢܬ ܇ ܘܶܐܡܰܬܝ ܠܰܩܢܽܘܡܳܟ . ܟܡܐ ܓܶܝܪ ܕܡܶܬܬܙܺܝܥܐ ܪܶܓܬܐ ܒܗܰܕ̈ܳܡܰܝ ܦܰܓܪܐ ܘܫܳܚܩܐ ܠܳܟ ܆ ܐܶܢ ܗܽܘ ܕܳܐܟܶܠ ܐܰܢܬ ܆ ܕܺܝܠܳܗ̇ ܐܺܝܬܶܝܗ̇ ܡܶܐܟܽܘܠܬܳܟ . ܘܗܺܝ ܡܶܬܪܰܒܝܐ ܘܡܶܬܥܰܫܢܐ ܒܳܗ̇ ܆ ܘܠܰܘ ܚܰܝܠܳܟ ܘܚܰܝ̈ܰܝܟ . ܡܙܺܝܓܐ ܓܶܝܪ ܪܶܓܬܐ ܒܚ̈ܰܝܰܝܟ ܠܩܽܘܝܳܡܐ ܕܚܰܝܰܝ̈ܟ . ܗܳܢܰܘ ܕܶܝܢ ܕܰܒܡܶܨܥܳܝܽܘܬܳܟ ܢܶܬܝܰܗܒܽܘܢ ܚܰܝ̈ܰܝܟ ܠܰܐܚܪ̈ܳܢܶܐ . ܐܶܠܐ ܨܶܒܝܳܢܐ ܗܰܘ ܕܰܠܪܶܚܡܰܬ ܚܰܝ̈ܶܐ ܙܳܟܶܐ . ܚܰܕ ܟܡܐ ܠܪܶܓܬܐ ܢܶܙܟܶܐ ܘܰܢܫܰܥܒܶܕ . ܠܐ ܓܶܝܪ ܫܰܠܺܝܛ ܠܳܟ ܕܬܶܬܶܠ ܚܰܝ̈ܰܝܟ ܠܰܐܚܪ̈ܳܢܶܐ ܡܶܛܽܠ ܕܠܰܘ ܕܺܝܠܳܟ ܐܺܝܬܰܝܗܽܘܢ ܆ ܐܶܠܐ ܕܰܡܫܺܝܚܐ . ܫܰܘܬܳܦܽܘܬܐ ܓܶܝܪ ܘܙܽܘܘܳܓܐ ܕܥܳܠܡܐ ܆ ܡܩܺܝܡܺܝܢ ܝܰܠܕܐ ܐܢܳܫܳܝܐ ܆ ܘܡܰܥܒܪܺܝܢ ܠܚܰܝ̈ܶܐ ܡܶܢ ܩܢܽܘܡܐ ܠܰܩܢܽܘܡܐ . ܕܡܶܢ ܒܰܪܢܳܫܐ ܢܶܗܘܶܐ ܒܰܪܢܳܫܐ ܆ ܘܡܶܢ ܚܰܝܐ ܢܶܬܺܝܠܶܕ ܚܰܝܐ ܕܰܐܟܘܳܬܶܗ . ܘܗܳܠܶܝܢ ܐܶܡܰܬܝ ܆ ܟܰܕ ܕܺܝܠܰܢ ܐܺܝܬܰܝܗܽܘܢ ܗܘܰܘ ܚܰܝ̈ܰܝܢ . ܒܗܰܘ ܓܶܝܪ ܙܰܒܢܐ ܆ ܫܰܠܺܝܛ ܗܘܳܐ ܠܰܢ ܇ ܕܰܒܝܰܕ ܙܽܘܘܳܓܐ ܕܫܰܘܬܳܦܽܘܬܐ ܢܦܰܠܶܓ ܐܶܢܽܘܢ ܠܰܚܪ̈ܳܢܶܐ . ܗܳܫܐ ܕܶܝܢ ܡܶܛܽܘܠ ܕܰܒܚܰܝ̈ܶܐ ܪ̈ܽܘܚܳܢܶܐ ܕܰܡܫܺܝܚܐ ܚܳܐܶܝܢ ܚܢܰܢ ܆ ܠܐ ܫܰܠܺܝܛ ܠܰܢ ܕܢܶܬܶܠ ܚܰܝ̈ܶܐ ܕܠܐ ܕܺܝܠܰܢ ܠܰܐܚܪ̈ܳܢܶܐ . ܡܶܛܽܠ ܕܠܐ ܗܘܰܝܢ ܕܢܰܦܫܰܢ . ܠܐ ܠܰܡ ܗܘܰܝܬܽܘܢ ܕܢܰܦܫܟܽܘܢ ܐܶܡܰܪ ܠܰܢ ܫܠܺܝܚܐ . ܐܶܙܕܒܶܢܬܽܘܢ ܓܶܝܪ ܒܰܕ̈ܡܰܝܳܐ . ܗܘܰܝܬܽܘܢ ܗܳܟܺܝܠ ܡܫܰܒܚܺܝܢ ܠܰܐܠܳܗܳܐ ܒܦܰܓܪܟܽܘܢ ܘܰܒܪܽܘܚܟܽܘܢ . ܗܳܢܽܘܢ ܕܺܐܝܬܰܝܗܽܘܢ ܕܰܐܠܳܗܳܐ . ܚܳܙܶܐ ܐܰܢܬ ܕܳܐܦ ܪܽܘܚܐ ܐܳܦ ܦܰܓܪܐ ܕܰܐܠܳܗܳܐ ܐܶܢܽܘܢ ܆ ܘܠܰܝܬ ܠܰܢ ܥܰܠ ܚܰܕ ܡܶܢܗܽܘܢ ܫܽܘܠܛܳܢܐ ܆ ܘܗܰܘ ܕܫܽܘܠܛܳܢܐ ܥܰܠ ܚܰܝ̈ܰܘܗܝ ܠܰܝܬ ܠܶܗ ܆ ܐܰܝܟܰܢܐ ܢܶܬܶܠ ܐܶܢܽܘܢ ܠܰܐܚܪ̈ܳܢܶܐ ܒܫܰܘܬܳܦܽܘܬܐ ܕܪܶܓܬܐ ܗܳܢܰܘ ܕܶܝܢ ܆ ܐܰܝܟܰܢܐ ܢܚܰܘܶܐ ܒܗܽܘܢ ܩܢܽܘܡܐ ܐܚܪܺܢܐ ܒܡܰܘܠܳܕܐ ܐܢܳܫܳܝܐ ܀ ܐܶܬܓܠܺܝ ܗܳܟܺܝܠ ܒܥܳܠܡܐ ܡܰܘܠܳܕܐ ܪܽܘܚܳܢܐ ܆ ܡܶܛܽܠ ܕܰܢܒܰܛܠܶܗ ܠܡܰܘܠܳܕܐ ܦܰܓܪܳܢܐ . ܘܶܐܬܩܰܒܥܰܬ ܟܰܪܣܐ ܐܚܪܺܬܐ ܕܡܰܥܡܽܘܕܺܝܬܐ ܆ ܡܶܛܽܠ ܕܰܬܫܰܠܶܐ ܠܟܰܪܣܐ ܕܰܟܝܳܢܐ ܡܶܢ ܝܰܠܕܐ . ܘܶܐܠܽܘ ܣܳܦܶܩ ܗܘܳܐ ܟܝܳܢܐ ܟܽܘܠܶܗ ܕܐܢܳܫܽܘܬܐ ܆ ܕܢܶܛܪܺܝܘܗܝ ܠܗܳܢܐ ܦܽܘܩܕܳܢܐ ܆ ܒܗܳܕܶܐ ܨܳܒܶܐ ܗܘܳܐ ܘܰܡܢܳܚ ܨܶܒܝܳܢܐ ܕܪܰܒܽܘܬܐ . ܡܶܛܽܠ ܕܶܝܢ ܕܰܚܙܐ ܦܳܪܽܘܩܰܢ ܡܚܺܝܠܽܘܬܐ ܕܐܢܳܫܽܘܬܐ ܆ ܕܠܐ ܣܳܦܩܐ ܠܰܥܒܳܕܐ ܗܳܢܐ ܆ ܣܳܡܶܗ ܠܨܶܒܝܳܢܶܗ ܡܶܨܥܰܬ ܓܰܘܳܐ ܇ ܕܳܐܦܶܢ ܕܠܺܝ̈ܠܶܐ ܢܶܗܘܽܘܢ ܠܶܗ ܥܳܒܽܘ̈ܕܶܐ . ܠܐ ܬܚܽܘܪ ܒܗܳܕܶܐ ܒܰܠܚܽܘܕ ܇ ܕܟܰܪܣܐ ܝܳܠܽܘܕܬܐ ܩܰܕܡܳܐܺܝܬ ܡܶܢ ܐܰܠܳܗܳܐ ܡܬܰܩܢܳܐ . ܐܶܠܐ ܐܶܬܒܰܩܐ ܐܳܦ ܒܗܳܕܶܐ ܆ ܕܰܚܠܳܦ ܗܳܝ ܩܰܕܡܳܝܬܐ ܟܰܪܣܐ ܐܚܪܺܬܐ ܐܶܬܒܰܪܝܰܬ . ܗܳܝ ܕܡܰܘܠܕܐ ܪ̈ܽܘܚܳܢܶܐ ܚܠܳܦ ܦܰܓܪ̈ܳܢܶܐ ܇ ܐܰܝܟ ܨܶܒܝܳܢܐ ܡܫܰܡܠܝܐ ܕܰܐܠܳܗܳܐ . ܡܶܛܽܠ ܕܗܳܢܰܘ ܨܶܒܝܳܢܐ ܛܳܒܐ ܘܰܓܡܺܝܪܐ ܘܰܡܩܰܒܠܐ ܠܘܳܬ ܐܰܠܳܗܳܐ ܆ ܕܪ̈ܽܘܚܳܢܶܐ ܢܶܗܘܽܘܢ ܟܽܠܗܽܘܢ ܦܰܓܪ̈ܳܢܶܐ . ܠܗܳܕܶܐ ܓܶܝܪ ܐܳܦ ܐܶܬܐ ܠܥܳܠܡܐ ܆ ܕܰܒܪܺܝܬܐ ܐܚܪܺܬܐ ܢܶܒܪܶܐ ܐܶܢܽܘܢ ܠܰܒܢ̈ܰܝ ܐܢܳܫܳܐ . ܐܰܢܬ ܕܶܝܢ ܠܐ ܬܚܽܘܪ ܒܗܳܕܶܐ ܇ ܕܠܐ ܦܰܣܩܶܗ ܠܙܽܘܘܳܓܐ ܇ ܘܠܐ ܩܰܛܥܶܗ ܠܪܶܕܝܐ ܕܪܶܓܬܐ ܇ ܘܬܰܣܒܰܪ ܠܳܟ ܕܰܟܒܰܪ ܒܗܳܠܶܝܢ ܡܢܳܚ . ܗܳܐ ܓܶܝܪ ܐܳܦ ܠܐ ܠܥܳܠܡܐ ܗܳܢܐ ܟܽܠܶܗ ܐܰܥܒܰܪ ܆ ܘܠܐ ܠܰܢܝܳܚܶܗ ܘܰܠܥܽܘܬܪܶܗ ܘܫܽܘܠܛܳܢܶܗ ܫܩܰܠ . ܐܶܠܐ ܐܰܪܦܝܶܗ ܐܰܝܟ ܕܺܐܝܬܰܘܗܝ ܒܬܽܘܩܳܢܶܗ ܩܰܕܡܳܝܐ ܆ ܘܦܰܩܕܳܟ ܠܳܟ ܕܬܶܗܘܶܐ ܠܶܗ ܢܽܘܟܪܳܝܐ ܆ ܘܬܶܫܠܚܺܝܘܗܝ ܐܰܝܟ ܕܰܠܢܰܚܬܐ ܒܰܠܝܐ . ܒܗܳܕܶܐ ܓܶܝܪ ܕܟܰܬܰܪ ܨܶܒ̈ܘܳܬܐ ܐܰܝܟ ܕܺܐܝܬܰܝܗܶܝܢ ܆ ܥܳܠܡܐ ܐܰܘ ܢܝܳܚ̈ܰܘܗܝ ܐܰܘ ܪܶܓܬܳܟ ܕܒܳܟ ܆ ܠܐ ܬܶܗܘܶܐ ܡܠܽܘܐܐ ܠܛܳܥܝܽܘܬܳܟ ܇ ܘܬܶܬܶܐܣܰܪ ܢܰܦܫܳܟ ܒܡܶܕܶܡ ܕܰܚܕܐ ܙܒܰܢ ܐܶܫܬܰܪܝܰܬ ܡܶܢܶܗ . ܕܢܶܗܘ̈ܝܳܢ ܓܶܝܪ ܡܠܽܘܐܐ ܠܬܰܟܬܽܘܫܳܟ ܐܶܫܬܒܶܩ ܗܳܠܶܝܢ ܘܠܰܘ ܠܪܶܓܬܳܟ . ܘܰܕܢܶܬܒܰܩܶܐ ܒܗܶܝܢ ܨܶܒܝܳܢܳܟ ܚܰܝܠܬܳܢܐ ܘܬܰܪܥܺܝܬܳܟ ܪܳܚܡܰܬ ܠܰܐܠܳܗܳܐ . ܦܳܫ ܓܶܝܪ ܥܳܠܡܐ ܡܶܛܽܠ ܕܰܢܠܰܗܩܳܟ ܒܪܶܓܬܶܗ ܕܥܳܠܡܐ ܐܚܪܺܢܐ . ܩܰܘܺܝ ܥܽܘܬܪܐ ܘܫܽܘܠܛܳܢܐ ܆ ܡܶܛܽܠ ܕܢܶܥܒܕܽܘܢ ܒܳܟ ܝܰܐܺܝܒܽܘܬܐ ܥܰܠ ܗܰܘ ܩܶܢܝܳܢܐ ܕܠܐ ܡܶܬܚܰܒܰܠ ܇ ܘܺܐܝܩܳܪܐ ܕܠܐ ܡܶܫܬܪܶܐ . ܩܰܘܺܝܘ ܐܳܦ ܢܝܳܚ̈ܶܐ ܒܓܰܘ ܥܳܠܡܐ ܆ ܡܶܛܽܠ ܕܰܠܗܳܝ ܛܥܳܡܬܐ ܕܚܰܝ̈ܶܐ ܪ̈ܽܘܚܳܢܶܐ ܬܶܬܪܰܓܪܰܓ . ܟܰܬܪܰܬ ܐܳܦ ܪܶܓܬܐ ܒܓܰܘ ܓܽܘܫܡܳܟ ܆ ܡܶܛܽܠ ܕܬܶܗܘܶܐ ܡܠܽܘܐܳܐ ܠܨܶܒܝܳܢܳܟ ܛܳܒܐ . ܕܰܒܩܰܠܺܝܠ ܩܰܠܺܝܠ ܬܶܣܒܺܝܗ̇ ܡܶܢ ܦܰܓܪܐ ܇ ܘܰܬܣܺܝܡܺܝܗ̇ ܥܰܠ ܢܰܦܫܐ ܀ ܠܐ ܗܳܟܺܝܠ ܬܶܬܶܠ ܠܳܗ̇ ܠܪܶܓܬܳܟ ܡܢܳܬܐ ܥܰܡ ܦܰܓܪܐ ܆ ܘܠܐ ܬܶܫܒܽܘܩ ܠܗܰܢܺܝܐܽܘܬܳܟ ܟܝܳܢܳܝܬܐ ܡܶܫܬܰܪܝܐ ܇ ܘܰܠܚܰܕܽܘܬܐ ܘܒܽܘܣܳܡܐ ܕܒܳܟ ܡܶܬܒܰܛܠܺܝܢ . ܐܶܠܐ ܣܒܽܘܠ ܐܶܢܽܘܢ ܐܰܝܟ ܕܡܶܢ ܒܰܝܬܐ ܠܒܰܝܬܐ ܆ ܡܶܢ ܦܰܓܪܐ ܠܘܳܬ ܢܰܦܫܐ . ܐܰܝܟ ܕܐܢܳܫ ܓܶܝܪ ܕܡܰܦܶܩ ܡܳܐܢܰܘ̈ܗܝ ܝܰܩܺܝܖ̈ܰܝ ܕܡܰܝ̈ܳܐ ܆ ܡܶܢ ܒܰܝܬܐ ܐܰܝܢܐ ܕܝܳܕܰܥ ܕܢܳܦܶܠ ܠܶܗ ܆ ܘܡܰܘܒܶܠ ܠܗܽܘܢ ܠܰܚܪܺܢܐ ܚܰܕܬܐ ܘܰܡܫܰܪܪܐ ܆ ܕܰܬܟܺܝܠ ܥܠܰܘܗܝ ܕܠܐ ܢܳܦܶܠ ܘܠܐ ܡܶܬܚܰܠܰܨ ܆ ܗܳܟܰܢܐ ܣܰܒ ܚܰܫܑ̈ܶܐ ܟܽܠܗܽܘܢ ܗܳܢܽܘܢ ܕܺܐܝܬ ܠܘܳܬ ܦܰܓܪܐ ܇ ܕܺܐܝܬܰܝܗܽܘܢ ܒܰܫܡ̈ܳܗܰܝܗܽܘܢ ܡܠܽܘܐܐ ܠܛܳܒ̈ܳܬܐ ܆ ܘܰܐܥܶܠ ܣܺܝܡ ܐܶܢܽܘܢ ܒܓܰܘ ܥܽܘܡܪܐ ܕܢܰܦܫܳܟ ܆ ܒܗܰܘ ܒܰܝܬܐ ܕܠܐ ܢܳܦܶܠ ܘܡܶܫܬܪܶܐ ܘܡܶܬܚܰܒܰܠ . ܣܰܒ ܚܰܡܺܝܡܽܘܬܐ ܡܶܢ ܦܰܓܪܐ ܆ ܘܣܺܝܡܶܝܗ̇ ܥܰܠ ܢܰܦܫܐ . ܫܩܽܘܠ ܡܶܢܶܗ ܪܶܓܬܐ ܆ ܘܰܡܙܽܘܓܶܝܗ̇ ܥܰܡ ܗܳܝ ܕܢܰܦܫܐ . ܣܰܒ ܚܰܝܠܶܗ . ܘܰܚܠܽܘܛ ܒܚܰܝܠܬܳܢܽܘܬܳܗ̇ ܕܢܰܦܫܐ . ܐܰܗܦܶܟ ܟܽܠܗܶܝܢ ܕܺܝܠܶܗ ܕܢܶܗܘ̈ܝܳܢ ܕܢܰܦܫܐ ܆ ܘܶܐܬܟܰܫܪ ܕܬܶܥܒܶܕ ܗܳܠܶܝܢ ܆ ܝܰܬܺܝܪܐܝܬ ܒܙܰܒܢܐ ܕܰܥܠܰܝܡܽܘܬܐ ܇ ܡܐ ܕܰܡܫܰܪ̈ܶܝܢ ܚܰܫܑ̈ܶܐ ܕܰܢܚܰܘܽܘܢ ܢܰܦܫܗܽܘܢ . ܡܶܛܽܠ ܕܠܐ ܒܛܰܠܝܽܘܬܐ ܘܠܐ ܒܣܰܝܒܽܘܬܐ ܐܺܝܬܰܝܗܽܘܢ ܠܳܟ . ܘܡܶܕܶܡ ܕܠܐ ܐܺܝܬܰܘܗܝ ܆ ܐܰܝܟܰܢܐ ܦܫܺܝܩ ܠܳܟ ܕܬܶܣܰܒ ܘܬܶܬܶܠ ܠܰܐܚܪ̈ܳܢܶܐ . ܙܰܒܢܽܗܘܢ ܓܶܝܪ ܕܚܰܫܑ̈ܶܐ ܙܰܒܢܐ ܗܘ ܕܰܥܠܰܝܡܽܘܬܐ . ܗܳܢܰܘ ܕܶܝܢ ܐܳܦ ܙܰܒܢܐ ܕܚܰܝܠܬܳܢܽܘܬܐ . ܘܫܰܦܺܝܪ ܥܰܡܗܽܘܢ ܕܚܰܫ̈ܶܐ ܆ ܐܳܦ ܚܰܝܠܬܳܢܽܘܬܐ ܐܶܬܓܰܠܝܰܬ ܕܒܳܗ̇ ܬܶܬܟܰܬܰܫ ܇ ܘܰܬܦܰܠܶܛ ܛܳܒ̈ܳܬܳܟ ܡܶܢ ܦܰܓܪܳܟ ܆ ܘܬܶܛܥܰܢ ܘܬܰܘܒܶܠ ܥܽܘܬܪܳܟ ܡܶܢ ܐܰܬܪܐ ܠܰܐܬܪܐ . ܐܰܝܢܐ ܓܶܝܪ ܕܰܒܙܰܒܢܐ ܕܰܥܠܰܝܡܽܘܬܶܗ ܡܶܬܟܰܬܰܫ ܘܙܳܟܶܐ ܪ̈ܓܺܝܓܳܬܶܗ ܆ ܗܳܢܐ ܡܶܫܟܰܚ ܕܢܶܗܘܶܐ ܚܰܝܠܬܳܢܐ ܒܢܰܦܫܶܗ . ܘܗܳܢܐ ܒܰܠܚܽܘܕ ܡܨܶܐ ܡܶܬܝܰܬܰܪ ܒܟܽܠܳܗ̇ ܬܰܪܒܺܝܬܐ ܕܛܳܒ̈ܳܬܐ ܆ ܡܶܛܽܠ ܕܺܐܝܬ ܠܶܗ ܕܢܶܬܶܠ ܘܰܕܢܶܣܰܒ . ܣܰܝܒܽܘܬܐ ܓܶܝܪ ܒܰܛܺܝܠܬܐ ܗܝ ܡܶܢ ܬܰܪ̈ܬܰܝܗܶܝܢ . ܘܛܰܠܝܽܘܬܐ ܠܐ ܥܕܰܟܺܝܠ ܠܰܚܕܐ ܡܶܢܗܶܝܢ ܐܶܬܡܰܛܝܰܬ . ܠܐ ܬܟܰܬܰܪ ܠܳܗ̇ ܠܪܶܓܬܐ ܇ ܕܗܺܝ ܡܶܢ ܢܰܦܫܳܗ̇ ܬܶܫܬܰܗܶܐ ܆ ܘܥܰܡ ܟܝܳܢܐ ܐܳܦ ܗܺܝ ܒܩܰܠܺܝܠ ܩܰܠܺܝܠ ܬܶܬܒܰܛܰܠ . ܒܗܳܕܶܐ ܓܶܝܪ ܛܰܝܒܽܘ ܠܳܟ ܠܰܝܬ ܠܳܟ . ܐܰܟܙܢܐ ܓܶܝܪ ܕܠܐ ܡܶܬܶܐܡܰܪ ܡܰܘܬܳܟ ܟܝܳܢܳܝܐ ܆ ܣܳܗܕܽܘܬܐ ܕܰܚܠܳܦ ܐܰܠܳܗܳܐ ܆ ܕܰܓܙܰܪ ܕܺܝܢܐ ܕܣܺܝܡ ܥܰܠ ܚܰܝ̈ܰܝܟ ܡܩܰܒܶܠ ܐܰܢܬ ܆ ܘܠܐ ܐܺܝܬ ܠܳܟ ܒܗܳܕܶܐ ܫܡܐ ܐܰܘ ܬܶܫܒܽܘܚܬܐ ܆ ܗܳܟܰܢܐ ܐܳܦܠܐ ܒܗܳܝ ܐܺܝܬ ܠܳܟ ܫܽܘܒܗܳܪܐ : ܡܐ ܕܪܶܓܬܐ ܥܰܡ ܚܰܝܠܐ ܆ ܐܰܘ ܒܣܰܝܒܽܘܬܐ ܐܰܘ ܒܟܽܘܪܗܳܢܐ ܬܶܬܒܰܛܰܠ . ܐܶܠܐ ܐܺܝܬܰܘܗܝ ܢܶܨܚܳܢܳܟ ܆ ܡܐ ܕܡܰܩܰܪ ܐܰܢܬ ܠܳܗ̇ ܒܙܰܒܢܐ ܕܚܰܡܺܝܡܐ ܒܶܗ̇ . ܘܰܡܕܰܥܶܟ ܐܰܢܬ ܠܳܗ̇ ܒܙܰܒܢܐ ܕܡܶܬܓܰܘܙܠܐ ܒܶܗ . ܘܡܶܚܕܐ ܕܰܡܫܰܪܝܐ ܕܬܶܬܙܺܝܥ ܒܗܰܕ̈ܳܡܶܐ ܆ ܕܰܬܥܰܬܶܕ ܐܰܢܬ ܟܰܬܦܐ ܕܚܽܘܫܳܒܳܟ ܆ ܘܬܶܛܥܢܺܝܗ̇ ܘܬܰܘܒܶܠ ܬܣܺܝܡܺܝܗ̇ ܥܰܠ ܪܶܓܰܬ ܢܰܦܫܐ . ܟܰܕ ܐܳܡܰܪ ܐܰܢܬ ܠܘܳܬܳܗ̇ ܗܳܟܰܢܐ . ܕܰܠܡܳܢܐ ܡܶܬܬܙܺܝܥܐ ܐܰܢܬܝ ܐܰܝܟܐ ܕܡܶܬܚܰܒܠܰܬܝ . ܘܒܳܛܶܠ ܠܶܗ ܒܰܪ ܫܳܥܬܶܗ ܪܶܓܫܐ ܕܗܰܢܺܝܐܽܘܬܶܟܝ . ܐܶܠܐ ܬܳܝ ܐܶܬܬܙܺܝܥ ܒܰܐܬܪܐ ܕܰܟܝܳܢܶܟܝ ܇ ܐܰܝܟܐ ܕܠܐ ܡܶܫܬܰܪܝܐ ܘܒܳܛܠܐ ܚܰܠܝܽܘܬܐ ܕܪܶܓܬܶܟܝ ܇ ܘܠܐ ܬܘܳܬܐ ܬܽܘܒ ܩܳܪܒܐ ܠܫܽܘܠܳܡܶܟܝ ܇ ܘܠܐ ܬܽܘܒ ܡܚܺܝܠܽܘܬܐ ܥܰܠ ܢܰܦܫܐ ܥܳܐܠܐ ܒܥܶܩܒܶܟܝ ܇ ܘܠܐ ܟܝܳܢܐ ܕܚܰܡܺܝܡܽܘܬܐ ܩܳܐܰܪ ܡܶܢ ܒܳܬܰܪ ܫܽܘܡܠܳܝܐ ܕܰܥܒܳܕܶܟܝ . ܐܶܠܐ ܒܟܽܠܙܒܰܢ ܒܚܰܝܠܬܳܢܽܘܬܐ ܩܳܝܡܰܬܝ ܘܰܛܥܳܡܬܶܟܝ ܒܰܣܺܝܡܬܐ ܢܛܺܝܪܐ ܕܠܐ ܫܽܘܚܠܳܦܐ ܘܦܰܪܶܗܣܺܝܰܐ ܘܬܽܘܟܠܳܢܐ ܡܶܬܥܰܫܢܺܝܢ ܒܶܟܝ . ܟܰܕ ܪܳܓܰܬܝ ܆ ܠܰܘ ܠܰܐܝܠܶܝܢ ܕܠܐ ܦܰܐܝ̈ܳܢ ܠܶܟܝ ܇ ܗܳܠܶܝܢ ܕܫܳܘ̈ܝܳܢ ܠܟܽܘܐܳܪܐ ܘܰܠܓܽܘܢܳܝܐ . ܐܶܠܐ ܗܳܠܶܝܢ ܕܰܟܝܳܢܳܐܺܝܬ ܡܶܬܬܙܺܝܥܰܬܝ ܒܪܶܓܰܬܗܶܝܢ ܆ ܘܗܺܝ ܬܽܘܒ ܪܶܓܬܐ ܕܰܥܠܰܝܗܶܝܢ ܬܶܫܒܽܘܚܬܐ ܗܝ . ܘܝܽܘܡ ܡܶܢ ܝܽܘܡ ܥܳܫܢܐ ܘܝܳܪܒܐ . ܗܺܝ ܗܳܕܶܐ ܪܶܓܬܐ ܡܝܰܬܰܪܬܐ . ܘܠܰܩܕܳܡܰܝܟܝ ܡܶܫܬܰܘܫܛܰܬܝ . ܠܘܳܬ ܦܰܓܪܐ ܓܶܝܪ ܥܶܕܳܢܐ ܗܘ ܙܥܽܘܪܐ ܥܶܕܳܢܶܟܝ . ܠܘܳܬ ܢܰܦܫܐ ܕܶܝܢ ܠܐ ܗܳܘܶܐ ܠܶܟܝ ܫܽܘܠܳܡܐ . ܐܶܠܐ ܥܰܡ ܚܰܝ̈ܶܝܗ̇ ܕܢܰܦܫܐ ܡܟܰܬܪܐ ܗܰܢܺܝܐܽܘܬܶܟܝ ܠܐ ܡܳܝܽܘܬܳܐܺܝܬ . ܠܘܳܬ ܦܰܓܪܐ ܓܶܝܪ ܢܶܩܦܐ ܕܦܰܓܪܐ ܐܚܪܺܢܐ ܡܫܰܠܗܶܒ ܠܶܟܝ . ܠܘܳܬ ܢܰܦܫܐ ܕܶܝܢ ܆ ܢܶܩܦܐ ܕܪܽܘܚܐ ܕܩܽܘܕܫܐ ܡܓܰܘܙܶܠ ܠܶܟܝ . ܠܐ ܗܳܟܺܝܠ ܬܶܬܢܰܩܦܺܝܢ ܠܦܰܓܪܐ ܕܰܚܒܳܠܐ . ܗܰܘ ܕܶܐܠܐ ܐܶܢ ܐܰܘܒܕܰܬ ܢܰܦܫܐ ܦܽܘܪ̈ܫܳܢܶܝܗ̇ ܆ ܘܶܐܬܟܰܣܺܝ ܚܒܳܠܶܗ ܘܰܡܟܰܐܪ̈ܳܬܶܗ ܕܦܰܓܪܐ ܡܶܢ ܩܕܳܡ ܐܰܦܶܝ̈ܗ̇ ܆ ܐܳܦ ܠܐ ܕܬܶܬܙܺܝܥܺܝܢ ܬܰܡܳܢ ܐܺܝܬ ܠܶܟܝ ܐܰܬܪܐ . ܐܶܢ ܕܶܝܢ ܢܶܓܕܰܫ ܆ ܘܰܒܥܶܕܳܢܐ ܕܬܳܒܥܰܬܝ ܗܰܢܺܝܐܽܘܬܶܟܝ ܆ ܦܽܘܪܫܳܢܐ ܢܶܕܢܰܚ ܥܰܠ ܢܰܦܫܐ ܆ ܒܰܪ ܫܳܥܬܶܗ ܡܶܬܒܰܛܰܠ ܠܶܗ ܥܒܳܕܶܟܝ ܆ ܘܠܐ ܗܳܘܶܐ ܡܰܦܩܳܢܐ ܠܗܰܢܺܝܐܘ̈ܳܬܶܟܝ ܡܶܬܚܰܒ̈ܠܳܢܝܳܬܐ ܀ ܗܳܠܶܝܢ ܘܕܰܐܟܘܳܬܗܶܝܢ ܢܶܬܰܐܡܖ̈ܳܢ ܡܶܢܰܢ ܠܘܳܬ ܪܶܓܬܐ ܇ ܡܐ ܕܡܶܢ ܦܰܓܪܐ ܠܰܐܬܪܳܗ̇ ܕܢܰܦܫܐ ܡܰܝܬܶܐ ܐܰܢܬ ܠܳܗ̇ . ܬܶܣܰܒ ܗܳܟܺܝܠ ܡܶܢܳܟ ܫܽܘܘ̈ܕܳܝܶܐ ܘܡܽܘ̈ܠܟܳܢܶܐ ܛܳܒ̈ܶܐ ܆ ܘܰܕܡܶܕܶܡ ܕܰܡܝܰܬܰܪ ܡܶܢ ܗܰܘ ܕܫܳܒܩܐ ܥܬܺܝܕܐ ܕܰܬܩܰܒܶܠ . ܒܗܳܝ ܓܶܝܪ ܕܡܽܘܬܐ ܕܣܺܝܡܐ ܪܶܓܬܐ ܒܓܰܘ ܦܰܓܪܐ ܟܝܳܢܳܐܺܝܬ ܆ ܗܳܟܰܢܐ ܣܺܝܡܐ ܒܓܰܘ ܢܰܦܫܐ ܪܶܓܬܐ ܕܰܡܝܰܬܪ̈ܳܬܐ . ܘܡܐ ܕܪܳܓܐ ܢܰܦܫܐ ܟܝܳܢܳܐܺܝܬ ܆ ܒܪ̈ܽܘܚܳܢܝܳܬܐ ܐܺܝܬܶܝܗ̇ ܪܶܓܬܳܗ̇ . ܘܡܐ ܕܗܳܘܝܐ ܠܳܗ̇ ܫܰܘܬܳܦܽܘܬܐ ܢܳܡܽܘܣܳܝܬܐ ܆ ܥܰܡ ܪܽܘܚܐ ܡܶܫܬܰܘܬܦܐ ܘܡܶܢܳܗ̇ ܕܗܳܕܶܐ ܫܰܘܬܳܦܽܘܬܐ ܆ ܡܰܦܪܝܐ ܆ ܝܰܠܕ̈ܶܐ ܩܰܕܺܝ̈ܫܶܐ ܘܰܕܟܰܝ̈ܳܐ . ܘܰܐܟܙܢܐ ܕܫܰܘܬܳܦܽܘܬܐ ܕܦܰܓܪܐ ܗܰܢܺܝܐܽܘܬܐ ܥܳܒܕܐ ܒܗܰܕ̈ܳܡܶܐ ܆ ܘܚܰܡܺܝܡܽܘܬܐ ܡܶܬܚܰܒܠܳܢܺܝܬܐ ܡܙܺܝܥܐ ܒܟܽܠܶܗ ܓܽܘܫܡܐ ܆ ܗܳܟܰܢܐ ܐܳܦ ܡܐ ܕܡܶܫܬܰܘܬܦܐ ܢܰܦܫܐ ܠܪܽܘܚܐ ܆ ܗܰܢܺܝܐܽܘܬܐ ܕܪܽܘܚ ܡܩܰܒܠܐ . ܘܚܰܡܺܝܡܽܘܬܐ ܒܪܶܗܛܐ ܘܰܒܚܰܝܠܐ ܩܳܢܝܐ ܇ ܕܬܶܬܟܰܬܰܫ ܠܽܘܩܒܰܠ ܒܺܝ̈ܫܳܬܐ ܆ ܕܺܐܝܬܰܝܗܶܝܢ ܣܰܩܽܘܒܠܐ ܕܗܰܢܺܝܐܽܘܬܳܗ̇ . ܘܡܐ ܕܛܶܥܡܰܬ ܢܰܦܫܳܗ̇ ܚܰܠܝܽܘܬܐ ܗܳܕܶܐ ܕܗܳܘܝܐ ܠܳܗ̇ ܡܶܢ ܫܰܘܬܳܦܽܘܬܐ ܕܪܽܘܚܐ ܆ ܡܳܝܬܐ ܠܳܗ̇ ܒܳܗ̇ ܡܰܠܝܳܐܺܝܬ ܪܶܓܬܶܗ ܕܙܽܘܘܳܓܐ ܀ ܗܘܰܝܬ ܕܶܝܢ ܝܳܕܰܥ ܐܰܝܟ ܕܰܒܢܶܣܝܳܢܐ ܆ ܕܡܶܢ ܒܠܳܝ ܡܰܪܓܫܳܢܽܘܬܐ ܕܪܶܓܬܐ ܕܪܽܘܚܐ ܇ ܡܶܬܬܥܺܝܪܐ ܒܗܰܕ̈ܳܡܰܝܟ ܪܶܓܬܶܗ ܕܒܶܣܪܐ . ܬܰܪ̈ܬܰܝܗܶܝܢ ܕܶܝܢ ܕܰܢܕܽܘ̈ܠܳܢ ܒܳܟ ܐܰܟܚܰܕ . ܠܐ ܡܰܨܝܐ . ܟܡܐ ܓܶܝܪ ܕܚܰܡܺܝܡܐ ܒܳܟ ܕܪܽܘܚܐ ܩܰܪܺܝܪܐ ܕܦܰܓܪܐ . ܘܰܟܡܐ ܕܚܰܡܺܝܡܐ ܒܳܟ ܕܦܰܓܪܐ ܩܰܪܺܝܪܐ ܕܪܽܘܚܐ . ܖ̈ܓܺܝܓܳܬܐ ܓܶܝܪ ܬܰܪ̈ܬܰܝܗܶܝܢ ܣܺܝ̈ܡܳܢ ܚܕܐ ܠܽܘܩܒܰܠ ܚܕܐ . ܠܽܘܩܒܰܠ ܪܶܓܬܐ ܕܪܽܘܚܐ ܪܶܓܬܐ ܕܦܰܓܪܐ . ܘܰܐܝܟ ܕܰܡܫܰܚ̈ܠܦܳܢ ܗܶܢܶܝܢ ܡܶܢ ܚܕ̈ܳܕܶܐ . ܐܳܦ ܣܽܘܥܪ̈ܳܢܰܝܗܶܝܢ ܟܽܠܗܽܘܢ ܡܫܰܓܢܺܝܢ ܚܰܕ ܡܶܢ ܚܰܕ . ܗܳܝ ܐܳܚܕܐ ܒܗܰܕ̈ܳܡܶܐ ܆ ܘܗܳܝ ܕܳܠܩܐ ܒܚܽܘ̈ܫܳܒܶܐ . ܕܗܳܝ ܐܺܝܬܰܘܗܝ ܡܳܐܢܳܗ̇ . ܓܽܘܫܡܐ ܕܦܰܓܪܐ ܆ ܘܰܕܗܳܝ ܐܚܪܺܬܐ ܟܝܳܢܐ ܕܢܰܦܫܐ . ܠܗܳܝ ܢܰܩܺܝܦܐ ܫܓܺܝܫܽܘܬܐ ܆ ܘܰܠܗܳܝ ܡܛܰܟܣܽܘܬܐ . ܗܳܝ ܒܥܶܕܳܢܐ ܕܡܶܫܬܰܡܠܝܐ ܆ ܡܥܰܡܛܐ ܢܽܘܗܪܐ ܕܚܽܘ̈ܫܳܒܶܐ ܆ ܘܰܡܒܰܛܠܐ ܡܶܢ ܪܶܥܝܳܢܐ ܝܺܕܰܥܬܐ ܘܚܶܟܡܬܐ . ܗܳܝ ܕܶܝܢ ܐܚܪܺܬܐ ܢܽܘܗܪܐ ܡܳܠܝܐ ܠܶܗ ܠܪܶܥܝܳܢܐ . ܘܰܡܟܰܢܫܐ ܒܓܰܘ ܢܰܦܫܐ ܝܺܕܰܥܬܐ ܘܚܶܟܡܬܐ ܕܪܽܘܚܐ . ܘܗܳܝ ܕܦܰܓܪܐ ܡܐ ܕܶܐܬܓܰܡܪܰܬ ܆ ܡܚܺܝܠܐ ܘܡܰܬܘܝܐ ܥܳܒܕܐ ܠܶܗ ܠܒܰܪ ܐܢܳܫܐ . ܕܢܶܒܗܰܬ ܡܶܢ ܟܽܠ ܐܢܳܫ ܆ ܐܳܦ ܡܶܢ ܢܰܦܫܶܗ . ܘܢܶܕܚܰܠ ܡܶܢ ܟܽܠ ܡܶܕܶܡ ܆ ܗܳܝ ܕܶܝܢ ܕܪܽܘܚܐ ܆ ܚܰܝܠܬܳܢܽܘܬܐ ܘܓܰܢܒܳܪܽܘܬܐ ܣܳܝܡܐ ܒܓܰܘ ܢܰܦܫܐ ܆ ܘܰܡܒܰܣܪܳܢܽܘܬܐ ܕܥܰܠ ܟܽܠܡܶܕܶܡ ܕܡܶܬܚܙܶܐ . ܘܦܰܪܶܗܣܺܝܰܐ ܕܰܠܘܳܬ ܒܢ̈ܰܝ ܐܢܳܫܐ . ܘܚܰܘܪܐ ܢܰܩܕܐ ܕܰܠܘܳܬ ܐܰܠܳܗܐ . ܘܬܽܘܟܠܳܢܐ ܕܠܶܗ ܠܒܰܪ ܐܢܳܫܐ ܗܳܘܶܐ ܐܺܝܬ ܠܶܗ ܠܘܳܬ ܢܰܦܫܶܗ . ܘܗܳܝ ܕܦܰܓܪܐ ܐܺܝܬܶܝܗ̇ ܆ ܡܰܠܦܳܢܺܝܬܐ ܕܣܰܟܠܽܘܬܐ . ܠܐ ܓܶܝܪ ܡܶܫܟܰܚ ܕܢܶܗܘܶܐ ܚܰܟܺܝܡܐ ܇ ܒܰܪ ܐܢܳܫܐ ܕܰܐܡܺܝܢ ܡܫܰܡܶܫ ܠܪܶܓܬܐ ܗܳܕܶܐ ܆ ܗܳܝ ܕܶܝܢ ܪܶܓܬܐ ܕܪܽܘܚܐ ܆ ܠܰܘ ܒܰܠܚܽܘܕ ܐܺܝܕܰܥܬܐ ܢܰܦܫܳܢܳܝܬܐ ܕܥܳܠܡܐ ܡܰܩܢܝܐ ܠܒܰܪ ܐܢܳܫ̈ܳܐ ܆ ܐܶܠܐ ܐܳܦ ܒܙܰܘ̈ܥܰܝ ܪܽܘܚܐ ܚܰܝ̈ܶܐ ܨܳܒܥܐ ܠܶܗ ܠܡܰܕܥܐ . ܘܰܥܬܺܝܕܽܘܬܐ ܘܰܡܛܰܝܒܽܘܬܐ ܕܰܠܘܳܬ ܟܽܠ ܡܶܕܶܡ ܕܛܳܒ ܆ ܡܰܠܒܫܐ ܠܶܗ ܠܒܰܪ ܐܢܳܫܐ . ܥܳܒܕܐ ܓܶܝܪ ܠܡܰܕܥܶܗ ܆ ܕܢܶܗܘܶܐ ܢܦܺܝܨ ܘܩܰܠܺܝܠ ܠܟܽܠ ܥܒܳܕ ܕܪܽܘܚ . ܘܟܽܠܗܽܘܢ ܙܰܘ̈ܥܶܐ ܕܢܰܦܫܶܗ ܆ ܒܓܰܢܒܳܪܽܘܬܐ ܘܰܒܚܰܝܠܐ ܘܰܒܥܽܘܫܢܐ ܡܶܬܬܙܺܝܥܺܝܢ . ܟܰܕ ܐܳܦܠܐ ܠܡܰܐܺܝܢܽܘܬܐ ܕܦܰܓܪܐ ܝܳܗܒܐ ܗܺܝ ܗܳܕܶܐ ܪܶܓܬܐ ܕܬܶܬܩܰܪܰܒ ܨܶܝܕ ܒܰܪ ܐܢܳܫܐ . ܕܶܐܢ ܢܶܓܕܰܫ ܘܡܶܢ ܩܰܪܺܝܪܽܘܬܶܗ ܟܝܳܢܳܝܬܐ ܆ ܐܰܘ ܡܶܢ ܥܶܠܰܬ ܟܺܐܒ̈ܶܐ ܘܰܡܚܺܝܠܽܘܬܐ ܆ ܦܰܓܪܐ ܡܰܐܺܝܢܽܘܬܐ ܢܶܛܥܰܢ ܆ ܒܰܪ ܫܳܥܬܶܗ ܪܶܬܚܳܗ̇ ܕܺܝܠܳܗ̇ ܕܪܶܓܬܐ ܗܳܕܶܐ ܡܰܚܶܡ ܠܶܗ ܇ ܘܰܒܚܰܡܺܝܡܽܘܬܳܗ̇ ܪܳܕܦܐ ܠܳܗ̇ ܠܩܰܪܺܝܪܽܘܬܶܗ ܕܦܰܓܪܐ . ܘܡܶܢ ܗܳܪܟܐ ܆ ܥܺܝܪܐ ܘܰܥܬܺܝܕܐ ܗܳܘܶܐ ܒܰܪ ܐܢܳܫܐ ܠܣܽܘܥܪ̈ܳܢܶܐ ܐܰܠܳܗ̈ܳܝܶܐ . ܠܰܘ ܓܶܝܪ ܒܚܰܡܺܝܡܽܘܬܐ ܕܰܟܝܳܢܐ ܕܦܰܓܪܐ ܇ ܡܫܰܡܠܶܝܢ ܪ̈ܽܘܚܳܢܶܐ ܕܽܘܒܳܪܐ ܕܰܥܒܳܕ̈ܰܝܗܽܘܢ ܆ ܐܶܠܐ ܡܶܛܽܠ ܕܪܳܬܚܺܝܢ ܒܪܽܘܚ ܇ ܐܺܝܬܰܝܗܽܘܢ ܩܰܠܺܝ̈ܠܶܐ ܘܰܥܬܺܝ̈ܕܶܐ ܠܰܥܒ̈ܳܕܶܐ ܕܰܐܝܟ ܗܳܠܶܝܢ . ܐܰܝܟ ܕܳܐܦ ܦܰܘܠܳܘܣ ܡܦܰܩܶܕ ܕܰܢܥܺܝܪ ܒܰܢ ܗܽܘ ܗܳܢܐ ܪܶܬܚܐ ܕܪܽܘܚܐ ܇ ܕܒܶܗ ܟܽܠܗܽܘܢ ܣܽܘܥܪ̈ܳܢܶܐ ܪ̈ܽܘܚܳܢܶܐ ܡܶܫܬܰܡܠܶܝܢ . ܘܰܒܚܰܝܠܐ ܕܡܶܢܶܗ ܓܳܡܪܺܝܢ ܚܢܰܢ ܪܶܗܛܐ ܕܽܐܘܪܚܐ ܗܳܕܶܐ . ܗܘܰܝܬܽܘܢ ܠܰܡ ܪܳܬܚܺܝܢ ܒܪܽܘܚ . ܡܶܛܽܠ ܓܶܝܪ ܕܺܐܝܬ ܗܽܘ ܪܶܬܚܐ ܐܳܦ ܠܪܶܓܬܐ ܕܦܰܓܪܐ ܆ ܦܳܪܶܫ ܠܰܢ ܦܰܘܠܳܘܣ ܒܡܶܠܬܶܗ ܆ ܘܰܐܠܦܰܢ ܕܒܰܐܝܕܐ ܪܶܓܬܐ ܢܶܗܘܶܐ ܪܳܬܚܺܝܢ ܚܢܰܢ . ܒܪܶܓܬܐ ܠܰܡ ܕܪܽܘܚܐ ܗܘܰܝܬܽܘܢ ܪܳܬܚܺܝܢ ܕܟܽܠܶܗ ܪܶܗܛܟܽܘܢ ܘܰܥܒܳܕܟܽܘܢ ܪܽܘܚܳܢܐ ܢܶܗܘܶܐ . ܐܰܟܙܢܐ ܓܶܝܪ ܕܚܰܡܺܝܡܽܘܬܶܗ ܕܰܕܡܐ ܆ ܪܳܕܦܐ ܡܶܢ ܦܰܓܪܐ ܡܰܐܺܝܢܽܘܬܐ ܕܡܰܘܠܕܐ ܩܰܪܺܝܪܽܘܬܶܗ ܕܰܦܠܶܓܡܐ ܆ ܗܳܟܰܢܐ ܪܶܬܚܐ ܕܪܽܘܚܐ ܇ ܪܳܕܶܦ ܡܶܢ ܢܰܦܫܐ ܘܡܶܢ ܦܰܓܪܐ ܇ ܒܶܣܝܳܢܐ ܕܡܶܬܺܝܠܶܕ ܡܶܢ ܛܳܥܝܽܘܬܐ ܇ ܘܠܐ ܪܶܚܡܬܐ ܕܰܐܠܳܗܳܐ . ܘܰܐܟܙܢܐ ܕܡܐ ܕܡܶܬܥܰܠܝܐ ܚܰܡܺܝܡܽܘܬܐ ܟܝܳܢܳܝܬܐ ܆ ܘܩܳܪܒܐ ܠܠܶܒܐ ܘܡܶܬܡܰܙܓܐ ܒܶܗ ܆ ܚܦܺܝܛܐ ܘܰܥܬܺܝܕܐ ܘܥܺܝܪܐ ܘܩܰܠܺܝܠܐ ܆ ܥܳܒܕܐ ܠܒܰܪ ܐܢܳܫܐ ܠܘܳܬ ܣܽܘܥܪ̈ܳܢܶܐ ܕܥܳܠܡܐ ܆ ܗܳܟܰܢܐ ܘܳܐܦ ܚܰܡܺܝܡܽܘܬܐ ܕܪܽܘܚܐ ܇ ܡܐ ܕܩܳܪܒܐ ܠܘܳܬ ܡܰܕܥܳܗ̇ ܕܢܰܦܫܐ ܇ ܚܠܳܦ ܕܥܳܠܡܐ ܠܘܳܬ ܗܳܠܶܝܢ ܕܰܫܡܰܝܳܐ ܡܚܰܦܛܐ ܠܶܗ ܠܒܰܪ ܐܢܳܫܐ ܠܒܶܢܝܳܢܐ ܕܰܩܢܽܘܡܶܗ ܆ ܠܟܽܘܢܳܫܐ ܕܬܶܐܓܽܘܪܬܐ ܪܽܘܚܳܢܳܝܬܐ . ܕܢܺܐܡܰܪ ܕܺܝܢܐ ܠܽܘܩܒܰܠ ܗܳܢܽܘܢ ܕܒܳܙܺܝܢ ܝܳܪܬܽܘܬܶܗ . ܕܢܶܬܪܰܓܪܰܓ ܠܫܰܘܬܳܦܽܘܬܐ ܕܠܐ ܡܶܬܚܰܒܠܳܐ . ܕܢܶܗܘܶܐ ܐܰܒܐ ܠܰܒܢܰܝ̈ܳܐ ܠܐ ܡܳܝܽܘ̈ܬܶܐ ܕܢܺܐܨܰܦ ܘܢܶܩܢܶܐ ܘܢܶܪܢܶܐ ܘܰܢܟܰܢܶܫ ܘܢܶܚܡܽܘܠ ܘܢܶܛܰܪ . ܘܗܳܠܶܝܢ ܟܽܠܗܶܝܢ ܪ̈ܽܘܚܳܢܝܳܬܐ ܘܰܫܡܰܝܳܢ̈ܝܳܬܐ . ܠܗܳܠܶܝܢ ܗܳܟܺܝܠ ܟܽܠܗܶܝܢ ܡܶܢ ܪܶܬܚܐ ܕܪܽܘܚܐ ܡܶܬܥܗܰܕ ܒܰܪܢܳܫܐ . ܘܫܰܦܺܝܪ ܐܰܠܶܦ ܠܰܢ ܦܰܘܠܳܘܣ ܕܢܶܗܘܶܐ ܪܳܬܚܺܝܢܰܢ ܒܪܽܘܚ . ܡܶܛܽܠ ܕܰܐܝܟܰܢܐ ܕܡܶܫܬܰܪܝܐ ܘܒܳܛܠܐ ܩܰܪܺܝܪܽܘܬܐ ܡܶܢ ܩܕܳܡ ܚܰܡܺܝܡܽܘܬܐ ܆ ܗܳܟܰܢܐ ܡܶܢ ܩܕܳܡ ܪܶܬܚܐ ܕܚܰܡܺܝܡܽܘܬܐ ܗܳܕܶܐ ܕܪܘܚܐ ܆ ܥܳܪܩܐ ܡܰܐܺܝܢܽܘܬܐ . ܘܡܶܬܪܕܶܦ ܒܶܣܝܳܢܐ . ܘܡܶܬܒܰܛܰܠ ܩܽܘܛܳܥܐ . ܘܡܶܫܬܰܪܝܐ ܡܰܣܒܪܳܢܽܘܬܐ . ܘܡܶܫܬܰܩܠܐ ܛܳܥܝܽܘܬܐ . ܘܦܳܢܶܝܢ ܕܢܶܬܛܰܫܽܘܢ ܡܰܠܝܳܐܺܝܬ ܟܽܠܗܽܘܢ ܛܶܠܴ̈ܠܶܝܗ̇ ܕܰܚܛܺܝܬܐ . ܘܰܐܟܙܢܐ ܕܡܶܬܺܝܠܶܕ ܚܰܝܠܐ ܟܝܳܢܳܝܐ ܡܶܢ ܚܰܡܺܝܡܽܘܬܐ ܆ ܘܫܳܠܛܐ ܡܚܺܝܠܽܘܬܐ ܒܗܰܕ̈ܳܡܶܐ ܒܝܰܕ ܩܰܪܺܝܪܽܘܬܐ ܆ ܗܳܟܰܢܐ ܡܶܢ ܚܰܡܺܝܡܽܘܬܐ ܕܪܽܘܚܐ ܆ ܩܳܢܝܐ ܢܰܦܫܐ ܚܰܝܠܐ ܘܰܙܪܺܝܙܽܘܬܐ ܘܓܰܢܒܳܪܽܘܬܐ . ܘܪܳܕܦܐ ܡܰܠܝܳܐܺܝܬ ܟܽܠܳܗ̇ ܡܰܐܺܝܢܽܘܬܐ ܕܗܳܘܝܐ ܠܢܰܦܫܐ ܐܰܘ ܠܦܰܓܪܐ ܒܣܽܘܥܪ̈ܳܢܶܐ ܕܫܰܦܺܝܪ̈ܳܬܐ . ܘܰܐܟܙܢܐ ܕܠܽܘܩܒܰܠ ܓܽܘܙܳܠܳܗ̇ ܕܢܽܘܪܐ ܕܗܳܘܝܐ ܇ ܐܺܝܬܶܝܗ̇ ܐܳܦ ܡܫܽܘܚܬܐ ܕܕܶܠܩܳܗ̇ ܘܣܰܓܺܝܐܽܘܬܐ ܕܢܽܘܗܪܳܗ̇ ܆ ܗܳܟܰܢܐ ܠܦܽܘܬ ܡܫܽܘܚܬܐ ܕܚܰܡܺܝܡܽܘܬܐ ܕܡܶܫܬܰܟܚܐ ܒܓܰܘ ܢܰܦܫܐ ܇ ܐܺܝܬܰܘܗܝ ܠܘܳܬܳܗ̇ ܪܶܬܚܳܗ̇ ܕܰܒܪ̈ܽܘܚܳܢܝܳܬܐ ܇ ܘܺܝܕܰܥܬܐ ܘܚܶܟܡܬܐ ܫܰܠܺܝܛܰܬ ܥܰܠ ܓܰܙ̈ܶܐ ܐܰܠܳܗܳܝ̈ܶܐ ܀ ܒܙܰܒܢܐ ܗܳܟܺܝܠ ܕܰܥܕܰܟܺܝܠ ܐܺܝܬ ܚܰܡܺܝܡܽܘܬܐ ܒܓܰܘ ܦܰܓܪܳܟ ܇ ܘܪܶܓܬܐ ܕܰܟܝܳܢܐ ܚܰܝܐ ܒܗܰܕ̈ܳܡܰܝܟ ܆ ܐܶܬܚܰܦܛ ܘܰܐܕܠܶܩ ܒܳܟ ܚܰܡܺܝܡܽܘܬܐ ܕܪܽܘܚܐ ܆ ܘܰܐܥܺܝܪ ܒܚܽܘ̈ܫܳܒܰܝܟ ܪܶܓܬܐ ܐܰܠܳܗܳܝܬܐ . ܕܟܰܕ ܛܳܢܐ ܪܶܓܬܐ ܒܪܶܓܬܐ ܇ ܘܰܡܡܰܪܶܐ ܕܶܠܩܐ ܥܰܡ ܕܶܠܩܐ ܆ ܬܶܬܥܰܫܰܢ ܘܬܶܣܰܒ ܙܳܟܽܘܬܐ ܪܶܓܬܐ ܕܪܽܘܚܐ ܇ ܗܳܝ ܕܠܳܗ̇ ܦܰܐܝܐ ܙܳܟܽܘܬܐ ܟܝܳܢܳܐܺܝܬ . ܒܙܰܒܢܐ ܓܶܝܪ ܕܺܐܝܬ ܒܳܟ ܚܰܝܠܐ ܠܬܶܫܡܶܫܬܐ ܕܪܶܓܬܐ ܕܦܰܓܪܐ ܆ ܒܶܗ ܐܶܬܚܰܦܛ ܘܰܥܒܶܕܳܝܗܝ ܠܚܰܝܠܳܟ ܕܢܶܗܘܶܐ ܡܫܰܡܫܳܢܐ ܕܪܶܓܬܐ ܕܪܽܘܚܐ . ܡܶܛܽܠ ܕܠܐ ܡܰܥܒܕܐ ܪܽܘܚܐ ܕܩܽܘܕܫܐ ܣܽܘܥܪ̈ܳܢܶܝܗ̇ ܒܓܽܘ̈ܫܡܶܐ ܒܰܛܺܝ̈ܠܶܐ . ܘܳܐܦ ܠܐ ܒܰܩܢܽܘ̈ܡܶܐ ܐܰܝܠܶܝܢ ܕܩܰܪܘ ܡܶܢ ܣܰܝܒܽܘܬܐ ܇ ܡܰܕܢܚܐ ܦܽܘܪ̈ܫܳܢܶܐ ܕܚܶܟܡܬܐ ܐܰܠܳܗܳܝܬܐ . ܗܰܘ ܓܶܝܪ ܕܰܒܙܰܒܢܐ ܕܰܥܠܰܝܡܽܘܬܶܗ ܇ ܡܥܰܦܶܩ ܠܶܗ ܠܚܰܝܠܶܗ ܒܬܶܫܡܶܫܬܐ ܕܰܖ̈ܓܺܝܓܳܬܐ ܒܺܝ̈ܫܳܬܐ ܆ ܒܙܰܒܢܐ ܟܪܺܝܗܐ ܕܣܰܝܒܽܘܬܶܗ ܝܺܕܰܥܬܐ ܐܰܠܳܗܳܝܬܐ ܠܐ ܡܩܰܒܶܠ . ܐܶܠܐ ܡܐ ܕܦܳܫܰܬ ܡܶܢܶܗ ܚܠܺܝܡܽܘܬܐ ܕܰܟܝܳܢܐ ܇ ܘܰܡܛܐ ܠܶܗ ܠܰܡܫܽܘܚܬܐ ܕܣܰܝܒܽܘܬܐ ܆ ܗܳܘܶܐ ܠܶܗ ܟܽܠܶܗ ܥܰܡ ܟܽܘܠܶܗ ܒܰܛܺܝܠܐ . ܘܩܳܐܰܪ ܘܢܳܐܶܫ ܠܶܗ ܫܰܘܝܳܐܺܝܬ ܒܢܰܦܫܶܗ ܘܰܒܦܰܓܪܶܗ . ܐܰܢܬ ܕܶܝܢ ܐܶܢ ܨܳܒܶܐ ܐܰܢܬ ܕܚܰܡܺܝܡܽܘܬܐ ܕܰܥܠܰܝܡܽܘܬܳܟ ܒܙܰܒܢܐ ܕܣܰܝܒܽܘܬܳܟ ܬܶܫܬܟܰܚ ܠܳܟ ܆ ܥܡܰܠ ܒܚܰܝܠܳܟ ܒܙܰܒܢܐ ܕܰܥܠܰܝܡܽܘܬܳܟ ܆ ܘܰܐܓܥܶܠܳܗ̇ ܠܚܰܡܺܝܡܽܘܬܐ ܗܳܕܶܐ ܒܺܐܝ̈ܕܰܝ ܢܰܦܫܳܟ . ܘܡܶܛܽܠ ܕܗܺܝ ܢܰܦܫܐ ܥܰܡ ܦܰܓܪܐ ܠܐ ܣܳܐܒܐ ܆ ܒܙܰܒܢܐ ܕܡܶܬܡܚܶܠ ܦܰܓܪܐ ܒܣܰܝܒܽܘܬܐ ܆ ܡܰܦܶܩ ܐܰܢܬ ܡܶܢ ܒܶܝܬ ܓܰܙܐ ܕܢܰܦܫܳܟ ܆ ܘܡܶܬܦܰܪܢܰܣ ܐܰܢܬ ܒܙܰܒܢܐ ܕܣܰܝܒܽܘܬܳܟ ܡܶܢ ܓܽܘܥ̈ܠܳܢܶܐ ܗܳܠܶܝܢ ܕܰܐܫܠܶܡܬ ܠܳܗ̇ ܠܢܰܦܫܐ . ܘܡܐ ܕܶܐܬܡܚܶܠ ܚܰܝܠܶܗ ܕܦܰܓܪܐ ܆ ܡܶܫܬܟܰܚ ܠܳܟ ܚܰܝܠܐ ܠܘܳܬܳܗ̇ . ܘܡܐ ܕܩܶܪܰܬ ܚܰܡܺܝܡܽܘܬܶܗ ܆ ܡܶܢ ܪܶܬܚܳܗ̇ ܕܺܝܠܳܗ̇ ܡܶܬܚܡܶܡ ܐܰܢܬ ܒܰܥܒ̈ܳܕܰܝܟ . ܘܡܐ ܕܰܐܘܦܺܝ ܥܽܘܫܢܐ ܕܗܰܕ̈ܳܡܶܐ ܆ ܡܶܬܥܫܶܢ ܐܰܢܬ ܒܰܥܒ̈ܳܕܰܝܟ ܡܶܢ ܚܽܘ̈ܫܳܒܰܝܟ . ܘܡܐ ܕܩܶܛܥܰܬ ܪܶܓܬܐ ܕܰܟܝܳܢܐ ܥܰܡ ܚܰܡܺܝܡܽܘܬܶܗ ܕܦܰܓܪܐ ܆ ܡܟܰܬܪܐ ܠܘܳܬܳܟ ܪܶܓܬܐ ܕܪܽܘܚ ܆ ܗܳܝ ܕܰܒܟܽܠܙܒܰܢ ܡܶܫܬܰܘܬܦܐ ܘܡܰܦܪܝܐ ܝܰܠ̈ܕܶܐ ܪ̈ܽܘܚܳܢܶܐ ܀ ܐܚܪܺܢܐ ܗܘ ܓܶܝܪ ܙܰܒܢܐ ܕܙܰܪܥܐ ܘܰܐܚܪܺܢܐ ܕܰܥܠܰܠܬܐ . ܙܪܽܘܥܶܝܗ̇ ܗܳܟܺܝܠ ܠܢܰܦܫܳܟ ܛܳܒ̈ܳܬܐ ܒܙܰܒܢܐ ܕܰܥܠܰܝܡܽܘܬܳܟ ܆ ܕܬܶܚܨܽܘܕ ܐܶܢܶܝܢ ܡܶܢܳܗ̇ ܒܙܰܒܢܐ ܕܣܰܝܒܽܘܬܳܟ ܆ ܐܶܢ ܪܳܐܶܓ ܐܰܢܬ ܗܳܟܺܝܠ ܕܰܒܙܽܘܘܳܓܐ ܬܶܗܘܶܐ ܆ ܐܶܬܦܰܪܣ ܣܺܝܡ ܒܳܟ ܪܶܓܬܐ ܗܳܕܶܐ ܆ ܕܳܐܦ ܒܣܰܝܒܽܘܬܐ ܒܳܛܢܐ ܘܝܳܠܕܐ . ܫܰܘܬܳܦܽܘܬܐ ܓܶܝܪ ܕܦܰܓܪܐ ܠܰܘ ܥܰܠ ܟܽܠ ܙܰܒ̈ܢܺܝܢ ܫܰܠܺܝܛܐ . ܘܠܰܘ ܒܟܽܠ ܡܽܘ̈ܫܚܳܢ ܡܶܬܢܰܛܪܐ ܪܶܓܬܐ ܕܰܟܝܳܢܐ ܒܗܰܕ̈ܳܡܶܐ . ܗܳܕܶܐ ܕܶܝܢ ܕܪܽܘܚܐ ܠܰܘ ܗܳܟܰܢܐ . ܐܶܠܐ ܟܽܘܠ ܙܰܒ̈ܢܺܝܢ ܕܺܝܠܳܗ̇ ܐܶܢܽܘܢ ܇ ܐܶܢ ܗܽܘ ܕܗܳܘܶܐ ܠܳܗ̇ ܙܰܒܢܐ ܝܺܕܺܝܥܐ ܙܰܒܢܐ ܕܰܥܠܰܝܡܽܘܬܐ . ܥܒܰܪ ܗܳܟܺܝܠ ܡܶܢ ܦܰܓܪܐ ܠܘܳܬ ܢܰܦܫܐ ܥܰܕ ܐܺܝܬ ܓܺܫܪܐ ܕܡܰܥܒܰܪ . ܥܰܕ ܐܺܝܬ ܚܰܝܠܐ ܒܪ̈ܶܓܠܰܝܟ ܕܰܬܗܰܠܶܟ . ܥܰܕ ܐܺܝܬ ܠܳܟ ܢܽܘܗܪܐ ܕܰܬܗܰܠܶܟ ܒܶܗ . ܥܰܕ ܠܐ ܪ̈ܳܟܢܺܝܢ ܥܠܰܝܟ ܛܶܠܳܠܶܝ̈ܗ̇ ܕܣܰܝܒܽܘܬܐ ܇ ܘܦܳܐܶܫ ܐܰܢܬ ܠܳܟ ܒܓܰܘ ܐܰܬܪܶܗ ܕܦܰܓܪܐ . ܐܰܙܺܝܥ ܒܳܟ ܗܳܟܺܝܠ ܚܶܡܬܐ ܠܽܘܩܒܰܠ ܪܶܓܬܐ . ܘܡܶܛܽܠ ܕܗܺܝ ܪܶܓܬܐ ܡܐ ܕܡܶܬܬܙܺܝܥܐ ܪܶܚܡܬܐ ܠܰܘܝܐ ܠܳܗ̇ ܆ ܐܰܢܬ ܣܰܒ ܠܳܟ ܚܶܡܬܐ ܘܪܽܘܓܙܐ ܕܢܶܗܘܽܘܢ ܠܳܟ ܣܺܝܥܬܐ ܘܦܽܘܩ ܠܩܽܘܒܠܳܗ̇ . ܘܰܐܟܙܢܐ ܕܡܶܬܒܰܥܝܐ ܠܳܟ ܪܶܚܡܬܐ ܠܽܘܩܒܰܠ ܚܶܡܬܐ ܆ ܗܳܟܰܢܐ ܚܳܫܚܐ ܠܳܟ ܚܶܡܬܐ ܠܽܘܩܒܰܠ ܪܶܓܬܐ . ܡܫܰܝܢܐ ܓܶܝܪ ܘܰܒܗܺܝܠܐ ܪܶܓܬܐ ܒܡܶܐܬܺܝܬܳܗ̇ . ܟܰܕ ܠܰܘܝܐ ܠܳܗ̇ ܡܰܪܦܝܽܘܬܐ ܘܰܡܫܰܗܝܽܘܬܐ ܘܡܰܗܝܽܘܬܐ ܆ ܘܶܐܣ̈ܟܺܡܶܐ ܕܙܰܠܺܝܠܽܘܬܐ ܇ ܘܙܰܘ̈ܥܶܐ ܘܶܐܣ̈ܟܺܡܶܐ ܡܟܰܐܪ̈ܶܐ ܇ ܗܳܢܽܘܢ ܕܺܐܝܬܰܝܗܽܘܢ ܣܰܩܽܘ̈ܒܠܶܐ ܕܰܚܠܺܝܨܽܘܬܐ . ܐܶܠܐ ܡܐ ܕܰܡܕܺܝܩܐ ܥܠܰܝܟ ܪܶܓܬܐ ܒܗܳܠܶܝܢ ܐܶܣ̈ܟܺܡܶܐ ܆ ܠܒܰܫ ܐܰܢܬ ܙܰܝܢܐ ܕܚܶܡܬܐ ܘܦܽܘܩ ܠܩܽܘܒܠܳܗ̇ . ܐܰܟܙܢܐ ܓܶܝܪ ܕܪܰܦܝܽܘܬܐ ܕܫܶܢܰܬܗܽܘܢ ܕܰܛܠܳܝ̈ܶܐ ܡܶܬܚܰܝܨܐ ܠܩܰܠܺܝܠܽܘܬܐ ܕܰܥܪܽܘܩܝܐ ܆ ܡܶܢ ܩܕܳܡ ܐܢܳܫ ܕܰܒܦܰܪܨܽܘܦܐ ܕܰܡܠܶܐ ܕܶܚܠܬܐ ܡܕܺܝܩ ܥܠܰܝܗܽܘܢ ܘܰܡܬܰܘܰܗ ܠܗܽܘܢ ܆ ܗܳܟܰܢܐ ܐܳܦ ܐܰܢܬ ܠܫܰܒܪܽܘܬܳܗ̇ ܘܰܠܙܺܝܙܽܘܬܳܗ̇ ܕܪܶܓܬܐ ܪܳܕܶܦ ܐܰܢܬ ܇ ܐܶܢ ܬܚܰܘܶܐ ܠܳܗ̇ ܐܰܦ̈ܶܐ ܕܡܰܠ̈ܝܳܢ ܚܶܡܬܐ ܘܰܠܚܺܝܡܽܘܬܐ . ܚܛܽܘܦ ܗܳܟܺܝܠ ܡܶܢ ܛܰܗܪܐ ܕܰܥܠܰܝܡܽܘܬܐ ܦܰܩ̈ܚܶܐ ܕܰܡܝܰܬܪ̈ܳܬܐ ܆ ܘܟܰܢܶܫ ܘܰܐܥܶܠ ܚܡܽܘܠ ܠܳܟ ܦܺܐܪ̈ܶܐ ܘܳܐܕ̈ܫܶܐ ܇ ܕܢܶܬܢܰܛܪܽܘܢ ܠܳܟ ܠܣܰܬܘܐ ܕܣܰܝܒܽܘܬܐ . ܒܰܪ ܐܢܳܫܐ ܓܶܝܪ ܐܰܝܢܐ ܕܒܰܦܓܰܪ ܟܽܠܶܗ ܚܰܝ ܆ ܒܙܰܒܢܐ ܕܣܰܝܒܽܘܬܶܗ ܡܰܠܝܳܐܺܝܬ ܒܳܛܶܠ ܠܶܗ . ܐܰܝܢܐ ܕܶܝܢ ܕܒܰܥܠܰܝܡܽܘܬܶܗ ܪܳܬܰܚ ܒܪܶܓܬܐ ܕܪܽܘܚܐ ܆ ܥܕܰܡܐ ܠܫܽܘܠܳܡ ܚܰܝ̈ܰܘܗܝ ܕܠܐ ܫܽܘܚܠܳܦܐ ܡܟܰܬܰܪ . ܠܰܝܬ ܠܶܗ ܓܶܝܪ ܠܦܰܓܪܐ ܕܢܶܛܰܪ ܟܝܳܢ̈ܝܳܬܶܗ ܕܠܐ ܫܽܘܠܳܡܐ . ܐܺܝܬ ܡܶܢܗܶܝܢ ܩܕܳܡ ܫܽܘܠܳܡ ܚܰܝ̈ܶܐ ܡܶܬܒܰܛ̈ܠܳܢ ܆ ܘܡܶܢܗܶܝܢ ܥܰܡ ܚܰܝ̈ܶܐ ܡܰܘ̈ܦܝܳܢ . ܡܶܬܚ̈ܰܠܨܳܢ ܕܶܝܢ ܟܽܠܗܶܝܢ ܘܡܶܫ̈ܬܰܩܠܳܢ ܡܶܢ ܦܰܓܪܐ ܘܰܠܢܰܦܫܐ ܡܶܬܦܰܢ̈ܝܳܢ ܆ ܐܶܢ ܐܺܝܬ ܡܰܕܥܐ ܦܳܪܽܘܫܐ ܕܝܳܕܰܥ ܕܢܰܦܢܶܐ ܐܶܢܶܝ̈ܢ . ܗܐ ܓܶܝܪ ܐܳܦ ܚܰܝ̈ܶܐ ܟܝܳܢ̈ܳܝܶܐ : ܟܰܕ ܛܳܒ ܒܡܰܘܬܐ ܕܰܟܝܳܢܐ ܓܰܠܝܳܐܺܝܬ ܡܶܫܬܪܶܝܢ ܆ ܐܶܠܐ ܒܪܽܘܚ ܢܛܺܝܪܺܝܢ ܐܶܢܽܘܢ ܠܘܳܬ ܢܰܦܫܐ . ܗܳܟܰܢܐ ܒܰܕܡܽܘܬܐ ܗܳܕܶܐ ܐܳܦ ܫܰܪܟܐ ܕܰܟܝܳܢ̈ܝܳܬܐ ܕܦܰܓܪܐ : ܗܳܠܶܝܢ ܕܡܶܢ ܣܰܝܒܽܘܬܐ ܘܡܶܢ ܦܰܓܪܐ ܒ̈ܳܛܠܳܢ ܆ ܡܐ ܕܡܶܬܓܰܥ̈ܠܳܢ ܒܺܐܝ̈ܕܰܝ ܢܰܦܫܐ ܆ ܥܰܡܗܽܘܢ ܕܚܰܝ̈ܶܝܗ̇ ܕܢܰܦܫܐ ܕܠܐ ܫܽܘܠܳܡܐ ܡܟܰܬܪ̈ܳܢ . ܠܰܝܬ ܗܳܟܺܝܠ ܚܰܝܠܐ ܒܪܶܓܬܐ ܕܰܬܦܺܝܣܳܟ ܇ ܐܶܢ ܨܶܒܝܳܢܳܟ ܡܦܺܝܣܳܢܐ ܥܰܡܳܗ̇ ܠܐ ܢܳܣܒܐ . ܘܥܰܠ ܗܳܕܶܐ ܐܳܦ ܗܺܝ ܐܰܝܟ ܡܰܢ ܕܝܳܕܥܐ ܡܚܺܝܠܽܘܬܳܗ̇ ܆ ܠܐ ܩܳܪܒܐ ܠܘܳܬܳܟ ܒܶܠܥܳܕ ܨܶܒܝܳܢܳܟ . ܐܶܠܐ ܡܐ ܕܰܢܣܰܒܬܶܗ ܠܚܽܘܫܳܒܐ ܕܢܶܗܘܶܐ ܠܳܗ̇ ܐܰܠܺܝܠܐ ܆ ܗܳܝܕܶܝܢ ܥܳܐܠܐ ܡܰܘܚܕܐ ܢܽܘܪܳܗ̇ ܒܗܰܕ̈ܳܡܶܐ . ܐܰܢܬ ܕܶܝܢ ܡܐ ܕܰܐܪܓܶܫܬ ܒܢܽܘܪܐ ܕܰܚܒܳܠܐ ܕܫܳܠܛܐ ܒܓܰܘ ܦܰܓܪܳܟ ܆ ܐܰܕܠܶܩ ܢܽܘܪܐ ܚܰܝܬܐ ܕܰܒܓܰܘ ܢܰܦܫܳܟ . ܘܡܐ ܕܰܐܪܓܶܫܬ ܒܗܰܕ̈ܳܡܰܝܟ ܕܶܐܬܡܰܫܟܰܢܘ ܠܬܶܫܡܶܫܬܳܗ̇ ܕܪܶܓܬܐ ܆ ܐܰܥܢܳܐ ܚܽܘ̈ܫܳܒܰܝܟ ܒܬܶܫܡܶܫܬܐ ܕܺܝܕܰܥܬܐ ܕܪ̈ܳܐܙܶܐ ܐܰܠܳܗܳܝ̈ܶܐ . ܠܐ ܗܳܟܺܝܠ ܬܺܐܬܶܐ ܪܶܓܬܐ ܬܶܫܟܚܳܟ ܒܰܛܺܝܠܐ ܆ ܘܗܐ ܠܐ ܓܳܡܪܐ ܒܳܟ ܨܶܒ̈ܝܳܢܶܝܗ̇ . ܐܶܫܬܟܰܚ ܩܕܳܡܶܝܗ̇ ܚܰܝ ܒܪܽܘܚܐ ܆ ܕܡܶܢ ܢܽܘܪܐ ܕܒܳܟ ܢܽܘܪܳܗ̇ ܬܶܕܥܰܟ . ܡܶܢ ܟܽܠ ܐܰܝܟܐ ܕܫܳܩܠܐ ܥܶܠܬܐ ܡܶܢ ܬܰܡܳܢ ܦܣܽܘܩܶܝܗ̇ . ܘܡܶܢ ܐܰܝܟܐ ܕܰܡܫܰܪܝܐ ܕܬܶܥܽܘܠ ܥܠܰܝܟ . ܡܶܢ ܬܰܡܳܢ ܐܰܚܽܘܕ ܬܰܪܥܐ ܩܕܳܡܶܝܗ̇ ܘܰܚܒܽܘܫܶܝܗ̇ ܠܒܰܪ . ܪܶܓܬܐ ܓܶܝܪ ܣܢܺܝܬܐ ܡܶܢ ܠܒܰܪ ܥܳܐܠܐ ܥܠܰܝܢ . ܗܳܝ ܓܶܝܪ ܕܒܰܢ ܩܒܺܝܥܐ ܟܝܳܢܳܐܺܝܬ ܐܶܢ ܕܢܰܦܫܐ ܘܶܐܢ ܕܦܰܓܪܐ ܆ ܠܬܶܫܡܶܫܬܐ ܕܛܳܒ̈ܳܬܐ ܣܺܝܡܐ ܒܰܢ . ܡܶܛܽܠ ܓܶܝܪ ܕܳܐܦ ܠܢܰܦܫܐ ܐܺܝܬ ܠܳܗ̇ ܕܬܶܪܰܓ ܠܰܐܠܳܗܳܐ . ܘܰܠܦܰܓܪܐ ܬܽܘܒ ܕܢܶܬܬܙܺܝܥ ܒܪܶܓܬܐ ܕܰܟܝܳܢܶܗ ܆ ܫܰܦܺܝܪ ܐܶܬܬܣܺܝܡܰܬ ܪܶܓܬܐ ܠܽܘܩܒܰܠ ܪܶܓܬܐ . ܕܟܰܕ ܡܶܬܡܰܙ̈ܓܳܢ ܒܰܚܕ̈ܳܕܶܐ ܆ ܢܩܺܝ̈ܡܳܢ ܚܰܕ ܣܽܘܥܪܳܢܐ ܕܪܶܓܬܐ ܕܟܺܝܬܐ ܘܩܰܕܺܝܫܬܐ . ܥܶܠ̈ܠܳܬܐ ܓܶܝܪ ܕܰܡܙܺܝ̈ܥܳܢ ܠܪܶܓܬܐ ܕܢܰܦܫܐ ܡܶܢ ܠܥܶܠ ܐܺܝܬܰܝܗܶܝܢ . ܕܦܰܓܪܐ ܕܶܝܢ ܆ ܡܶܢ ܠܬܰܚܬ ܡܶܢ ܐܰܝܟܐ ܕܺܐܝܬܰܘܗܝ ܐܳܦ ܟܝܳܢܶܗ ܕܦܰܓܪܐ . ܐܶܠܐ ܠܰܘ ܡܶܛܽܠ ܗܳܕܶܐ ܒܪܳܝܗܝ ܕܰܠܗܳܠܶܝܢ ܢܶܐܪܰܓ . ܐܶܠܐ ܕܰܒܫܰܘܬܳܦܽܘܬܐ ܥܰܡ ܢܰܦܫܐ ܢܶܪܰܓ ܪ̈ܽܘܚܳܢܝܳܬܐ . ܢܗܶܐ ܓܶܝܪ ܐܳܦܶܢ ܡܶܢ ܐܰܪܥܐ ܓܒܺܝܠ ܆ ܘܡܶܢ ܚܽܘ̈ܠܛܳܢܶܐ ܡܫܰܚ̈ܠܦܶܐ ܡܶܬܩܰܝܰܡ . ܐܶܠܐ ܠܰܘ ܠܰܐܪܥܐ ܓܒܺܝܠ . ܗܳܢܰܘ ܕܶܝܢ ܕܢܶܫܬܰܡܰܗ ܐܰܘ ܢܶܬܩܪܶܐ ܦܰܓܪܳܗ̇ ܕܰܐܪܥܐ . ܐܶܠܐ ܕܢܶܗܘܶܐ ܠܢܰܦܫܐ ܐܶܬܒܪܺܝ ܡܶܢ ܒܳܪܽܘܝܐ . ܗܳܢܰܘ ܕܶܝܢ ܡܫܰܡܫܳܢܐ ܠܨܶܒ̈ܝܳܢܶܝܗ̇ ܒܟܽܠܡܶܕܶܡ . ܘܫܰܘܬܳܦܐ ܒܟܽܠܗܶܝܢ ܛܳܒ̈ܳܬܐ . ܘܡܶܟܺܝܠ ܚܰܝܳܒܺܝܢ ܚܢܰܢ ܆ ܕܠܰܘ ܡܶܢ ܐܰܝܟܐ ܕܺܐܝܬܰܘܗܝ ܦܰܓܪܰܢ ܢܶܚܫܽܘܒ ܕܺܐܝܬܰܝܗܽܘܢ ܣܽܘܥܪ̈ܳܢܰܘܗܝ ܆ ܐܶܠܐ ܠܰܐܝܟܐ ܕܰܥܒܺܝܕ ܆ ܠܬܰܡܳܢ ܢܚܽܘܪ ܢܺܝܫܐ ܕܰܥܒ̈ܳܕܰܘܗܝ . ܠܪܽܘܚܐ ܗܘ ܓܶܝܪ ܥܒܺܝܕ ܘܠܰܘ ܠܰܐܪܥܐ . ܘܰܕܢܶܗܘܶܐ ܪܽܘܚܳܢܐ ܡܰܬܩܰܢ ܘܠܰܘ ܡܶܬܚܰܒܠܳܢܐ . ܡܶܬܩܪܶܐ ܓܶܝܪ ܦܰܓܪܐ ܆ ܕܰܒܗܳܢܐ ܫܡܐ ܢܶܬܺܝܕܰܥ ܕܡܶܢ ܐܰܪܥܐ ܢܣܺܝܒ . ܡܶܬܶܐܡܰܪ ܬܽܘܒ ܒܰܪ ܐܢܳܫܐ ܆ ܕܰܒܗܳܕܶܐ ܢܶܬܓܠܶܐ ܕܰܠܢܰܦܫܐ ܚܰܝܬܐ ܢܰܩܺܝܦ . ܫܰܦܺܝܪ ܓܶܝܪ ܡܶܬܩܪܶܐ ܩܢܽܘܡܐ ܗܳܢܐ ܕܒܰܪ ܐܢܳܫܐ ܒܰܬܠ̈ܳܬܐ ܫܡܳܗ̈ܺܝܢ . ܒܺܐܝܚܺܝ̈ܕܳܝܶܐ ܘܒܰܫܡܐ ܕܓܰܘܐ . ܦܰܓܪܐ ܘܢܰܦܫܐ ܘܒܰܪ ܐܢܳܫܐ . ܕܰܒܗܰܘ ܕܦܰܓܪܐ ܬܶܬܺܝܕܰܥ ܦܰܓܪܳܢܽܘܬܶܗ ܆ ܕܡܶܢ ܐܰܪܥܐ ܗܝ . ܘܒܰܫܡܐ ܕܢܰܦܫܐ ܢܶܬܒܰܕܰܩ ܟܝܳܢܐ ܚܰܝܐ ܕܥܳܡܰܪ ܒܶܗ . ܘܰܒܟܽܘܢܳܝܐ ܕܒܰܪ ܐܢܳܫܐ ܆ ܢܺܐܠܰܦ ܚܽܘܠܛܳܢܶܗ ܕܰܩܢܽܘܡܐ ܕܶܐܬܩܰܝܰܡ ܡܶܢ ܬܪ̈ܰܝܗܽܘܢ . ܡܶܛܽܠ ܓܶܝܪ ܕܰܠܦܰܓܪܐ ܠܰܝܬ ܠܶܗ ܚܽܘ̈ܫܳܒܶܐ ܆ ܘܰܠܢܰܦܫܐ ܠܰܝܬ ܣܽܘܥܪ̈ܳܢܶܐ ܡܶܬܚܰܙ̈ܝܳܢܶܐ ܆ ܟܺܐܢܳܐܺܝܬ ܐܶܬܚܰܠܰܛܘ ܒܰܚܕ̈ܳܕܶܐ ܇ ܗܰܘ ܕܺܐܝܬܰܘܗܝ ܡܥܺܝܢܐ ܕܚܽܘ̈ܫܳܒܶܐ ܇ ܥܰܡ ܗܳܝ ܕܺܐܝܬܰܘܗܝ ܡܳܐܢܐ ܕܬܶܫܡܶܫܬܐ ܕܰܥܒ̈ܳܕܶܐ ܆ ܕܡܶܢ ܬܪ̈ܰܝܗܽܘܢ ܢܶܬܩܰܝܰܡ ܓܽܘܫܡܐ ܕܰܡܝܰܬܪܽܘܬܐ . ܕܰܐܝܢܐ ܕܒܳܥܶܐ ܕܰܢܒܰܨܰܪ ܠܦܰܓܪܐ ܡܶܛܽܠ ܕܠܰܝܬ ܠܶܗ ܚܽܘ̈ܫܳܒܶܐ ܆ ܢܝܰܩܪܺܝܘܗܝ ܡܶܛܽܠ ܕܺܐܝܬܰܘܗܝ ܡܫܰܡܫܳܢܐ ܕܰܥܒ̈ܳܕܶܐ ܆ ܘܰܐܝܢܐ ܕܒܳܥܶܐ ܕܰܢܫܽܘܛ ܠܢܰܦܫܐ ܡܶܛܽܠ ܕܠܐ ܡܫܰܡܫܳܐ ܛܳܒ̈ܳܬܐ ܒܣܽܘܥܪ̈ܳܢܶܐ ܕܰܓܠܶܝܢ ܆ ܬܺܐܪܰܒ ܒܥܰܝ̈ܢܰܘܗܝ ܆ ܒܗܳܝ ܕܺܐܝܬܶܝܗ̇ ܡܰܒܽܘܥܐ ܕܚܽܘ̈ܫܳܒܰܝܗܶܝܢ ܕܛܳܒ̈ܳܬܐ . ܚܰܡܺܝܡܐ ܓܶܝܪ ܪܶܓܬܐ ܕܪܽܘܚܐ ܆ ܒܗܰܘ ܛܽܘܦܣܐ ܕܚܰܡܺܝܡܐ ܐܳܦ ܪܶܓܬܐ ܕܦܰܓܪܐ . ܐܶܠܐ ܠܰܘ ܒܰܚܕܐ ܡܫܽܘܚܬܐ ܐܺܝܬܰܝܗܶܝܢ ܇ ܕܰܐܝܟ ܩܰܛܺܝܢܽܘܬܳܗ̇ ܕܢܰܦܫܐ ܐܳܦ ܚܰܡܺܝܡܽܘܬ ܪܶܓܬܳܗ̇ ܇ ܘܰܠܦܽܘܬ ܥܰܒܝܽܘܬܶܗ ܕܦܰܓܪܐ ܆ ܗܳܟܰܢܐ ܩܰܪܺܝܪܐ ܢܽܘܪܐ ܕܪܶܓܬܶܗ . ܘܶܐܢܗܽܘ ܕܡܶܣܬܰܒܪܐ ܕܚܰܡܺܝܡܐ : ܒܰܐܝܠܶܝܢ ܕܺܐܝܬܰܝܗܽܘܢ ܦܰܓܪ̈ܳܢܶܐ ܘܰܪ̈ܦܰܝܳܐ ܆ ܠܰܘ ܡܶܛܽܠ ܕܰܟܝܳܢܳܗ̇ ܚܰܝܠܬܳܢ ܘܚܰܡܺܝܡ . ܐܶܠܐ ܡܶܛܽܠ ܕܨܶܒܝܳܢܗܽܘܢ ܪܦܶܐ ܘܩܰܪܺܝܪ . ܘܶܐܣܬܰܟܠ ܕܰܟܡܐ ܩܰܪܺܝܪܐ ܚܰܡܺܝܡܽܘܬܐ ܕܪܶܓܰܬ ܦܰܓܪܐ ܇ ܘܰܟܡܐ ܚܰܡܺܝܡܐ ܪܶܓܰܬ ܢܰܦܫܐ ܆ ܡܶܢ ܐܰܝܠܶܝܢ ܕܓܳܕ̈ܫܳܢ ܠܘܳܬ ܬܪ̈ܰܝܗܽܘܢ . ܗܐ ܓܶܝܪ ܐܶܡܰܬܝ ܕܡܶܬܬܙܺܝܥܐ ܪܶܓܰܬ ܦܰܓܪܐ ܒܗܰܕ̈ܳܡܶܐ ܆ ܐܳܦ ܚܙܳܬܐ ܕܰܒܢܰܝ̈ܢܳܫܳܐ ܡܰܩܪܳܐ ܠܳܗ̇ . ܘܛܶܒܐ ܕܠܽܘܚܡܐ ܐܶܢ ܢܶܫܬܡܰܥ . ܘܰܓܙܳܡܐ ܕܡܳܢ ܕܗܽܘ ܐܶܢ ܢܶܬܡܰܠܰܠ ܠܩܽܘܒܠܳܗ̇ ܆ ܘܰܬܘܰܗܬܐ ܕܡܶܢ ܫܶܠܝ . ܘܚܰܫܳܐ ܐܚܪܺܢܐ ܣܰܩܽܘܒܠܳܗ̇ . ܐܶܢ ܢܶܬܬܥܺܝܪ ܒܶܗ ܒܒܰܪ ܐܢܳܫܐ . ܘܟܽܘܘܳܐܢܐ ܘܡܰܟܣܳܢܽܘܬܐ ܕܪ̈ܳܚܡܶܐ ܐܰܘ ܕܩܰܪ̈ܺܝܒܶܐ . ܘܥܽܘܗܕܳܢܐ ܕܕܺܝܢܐ ܕܡܶܢ ܒܢ̈ܰܝ ܐܢܳܫܐ . ܘܕܽܘܟܪܳܢܐ ܕܬܰܚܽܘܒܽܘܬܶܗ ܕܰܟܝܳܢܐ . ܘܪܶܢܝܐ ܕܰܡܟܰܐܪ̈ܳܬܶܗ ܕܦܰܪܨܽܘܦܐ ܗܰܘ ܕܒܶܗ ܪܶܓܬܐ ܡܶܬܬܰܚܕܐ . ܘܟܰܦܢܐ ܘܨܶܗܝܐ ܘܚܽܘܡܐ ܘܩܽܘܪܳܫܐ ܕܰܠܒܰܪ ܡܶܢ ܡܫܽܘܚܬܐ . ܘܟܽܘܪܗܳܢܐ ܘܟܺܐܒܐ ܐܶܢ ܢܶܓܕܰܫ . ܘܕܰܐܝܟ ܗܳܠܶܝܢ ܣܰܓܺܝ̈ܳܐܬܐ ܐܚܪ̈ܳܢܝܳܬܐ ܐܶܡܰܬܝ ܕܢܶܓܕ̈ܫܳܢ ܆ ܩܰܠܺܝܠܳܐܺܝܬ ܠܚܰܡܺܝܡܽܘܬ ܪܶܓܬܐ ܕܦܰܓܪܐ ܡܕܰܥ̈ܟܳܢ ܘܰܡܒ̈ܰܛܠܳܢ . ܠܪܶܓܬܐ ܕܶܝܢ ܚܰܡܺܝܡܬܐ ܘܪܽܘܚܳܢܳܝܬܐ ܕܢܰܦܫܐ ܆ ܐܶܡܰܬܝ ܕܡܰܠܝܳܐܺܝܬ ܒܚܽܘ̈ܫܳܒܶܝܗ̇ ܕܢܰܦܫܐ ܬܶܐܚܽܘܕ . ܠܰܝܬ ܡܶܕܶܡ ܕܣܳܦܶܩ ܕܰܢܕܰܥܶܟ . ܐܰܝܟ ܡܐ ܕܣܳܗܕܺܝܢ ܒܗܽܘܢ ܒܣܽܘܥܪ̈ܳܢܶܐ ܇ ܗܳܢܽܘܢ ܕܶܐܚܕܰܬ ܒܗܽܘܢ ܢܽܘܪܐ ܐܰܠܳܗܳܝܬܐ ܕܺܝܠܳܗ̇ ܕܪܶܓܬܐ ܗܳܕܶܐ ܆ ܕܥܳܠܡܐ ܟܽܠܶܗ ܐܶܬܟܰܬܰܫ ܥܰܡܗܽܘܢ ܘܠܐ ܐܶܫܟܰܚ ܕܰܢܕܰܥܶܟ ܪܶܓܰܬܗܽܘܢ . ܘܡܰܠܟ̈ܶܐ ܘܪ̈ܺܫܳܢܶܐ ܘܫܰܠܺܝ̈ܛܳܢܶܐ . ܠܰܘ ܒܰܓܙܳܡܐ ܕܡ̈ܶܠܶܐ ܒܰܠܚܽܘܕ ܆ ܐܶܠܐ ܐܳܦ ܒܽܐܘ̈ܠܨܳܢܶܐ . ܘܫܽܘ̈ܢܳܩܶܐ ܩܫܰܝ̈ܳܐ . ܘܰܚܒܽܘ̈ܫܝܶܐ ܘܢܶܓ̈ܕܶܐ . ܘܒܶܝܬ ܐܰܣܺܝܪ̈ܶܐ . ܘܰܡܣܳܡ ܒܪ̈ܺܝܫܶܐ ܬܰܩܺܝ̈ܦܶܐ ܕܟܽܠ ܫܽܘ̈ܚܠܳܦܺܝܢ . ܢܽܘܪܐ ܘܰܣܪ̈ܳܩܶܐ . ܘܣܰܝ̈ܦܶܐ ܘܚܰܝ̈ܘܳܬܐ . ܘܟܽܠܡܶܕܶܡ ܕܡܰܚܶܫ ܘܡܰܟܶܐܒ ܒܽܐܘ̈ܠܨܳܢܰܘܗܝ ܕܙܰܒܢܐ . ܘܠܐ ܐܶܬܡܨܺܝ ܡܶܕܶܡ ܡܶܢ ܗܳܠܶܝܢ ܟܽܠܗܶܝܢ ܘܕܰܐܟܘܳܬܗܶܝܢ ܇ ܕܰܢܫܰܗܶܐ ܘܢܰܩܰܪ ܚܰܝܠܳܗ̇ ܚܰܡܺܝܡܐ ܕܪܶܓܬܐ ܗܳܕܶܐ . ܐܶܠܐ ܕܰܠܩܽܘܒܠܐ ܓܳܕܫܐ ܗܘܳܬ . ܘܗܶܢܶܝܢ ܗܳܠܶܝܢ ܬܽܘܪܣܳܝܐ ܠܢܽܘܪܐ ܕܪܶܓܰܬܗܽܘܢ ܗܳܘ̈ܝܳܢ ܗܘ̈ܰܝ . ܘܰܐܝܟ ܢܽܘܪܐ ܕܡܶܬܬܰܪܣܝܐ ܡܶܢ ܩܰܝ̈ܣܶܐ ܘܬܽܘܚܳܕܐ ܘܡܶܢ ܕܰܗܺܝܢܽܘܬܐ ܕܡܶܫܚܐ . ܗܳܟܰܢܐ ܐܳܦ ܪܶܓܬܐ ܛܳܒܬܐ ܕܰܒܗܽܘܢ ܆ ܡܶܢ ܐܽܘ̈ܠܨܳܢܶܐ ܘܫܶܢ̈ܕܶܐ ܬܽܘܪܣܳܝܐ ܡܩܰܒܠܐ ܗܘܳܬ . ܘܡܐ ܕܡܶܬܩܰܪܒܐ ܗܘܳܬ ܢܽܘܪܐ ܠܓܽܘ̈ܫܡܰܝܗܽܘܢ ܆ ܗܳܝ ܢܽܘܪܐ ܕܪܶܓܬܐ ܐܰܠܳܗܳܝܬܐ ܕܰܒܗܽܘܢ ܆ ܝܰܬܺܝܪܳܐܺܝܬ ܡܶܬܥܰܫܢܐ ܗܘܳܬ ܘܡܶܬܓܰܘܙܠܐ . ܝܰܬܺܝܪܳܐܺܝܬ ܕܶܝܢ ܡܶܛܽܠ ܕܙܳܟܝܐ ܗܘܳܬ ܣܰܩܽܘ̈ܒܠܶܐ . ܡܶܛܽܠ ܕܰܡܥܳܕܐ ܗܝ ܙܳܟܽܘܬܐ ܗܳܝ ܕܗܳܘܝܐ ܠܽܘܩܒܰܠ ܢܶܟ̈ܝܳܢܶܐ ܇ ܡܬܰܩܦܐ ܘܰܡܥܰܫܢܐ ܠܶܗ ܠܒܰܪܢܳܫܐ ܒܚܽܘܒܐ ܕܗܰܘ ܡܶܕܶܡ ܕܪܳܚܶܡ . ܡܐ ܓܶܝܪ ܕܰܐܪܺܝܡ ܡܶܢ ܩܕܳܡܰܘܗܝ ܬܽܘܩ̈ܠܳܬܐ ܆ ܘܰܫܩܰܠ ܫܦܳܝ̈ܶܐ ܡܶܢ ܩܕܳܡ ܪ̈ܶܓܠܰܘܗܝ ܆ ܕܠܺܝܠܳܐܺܝܬ ܡܗܰܠܶܟ ܆ ܘܰܕܠܐ ܥܘܳܟ ܪܳܗܶܛ . ܘܡܐ ܕܰܟܒܰܫ ܬܚܶܝܬ ܚܰܝܠܶܗ ܒܥܶܠܕ̈ܒܳܒܰܘܗܝ ܆ ܬܽܘܒ ܝܰܬܺܝܪܳܐܺܝܬ ܚܰܝܠܶܗ ܡܶܬܓܰܢܒܰܪ . ܡܶܛܽܠ ܕܗܰܘ ܥܽܘܫܢܐ ܕܡܶܫܬܩܶܠ ܡܶܢ ܣܳܢܰܐܘ̈ܗܝ ܠܶܗ ܡܶܬܬܰܘܣܰܦ . ܘܚܰܝܠܐ ܗܰܘ ܕܡܶܢܗܽܘܢ ܡܶܬܒܰܨܰܪ ܠܘܳܬܶܗ ܦܳܢܶܐ . ܡܐ ܕܶܝܢ ܕܡܶܬܟܰܬܫܐ ܪܶܓܰܬ ܢܰܦܫܐ ܥܰܡ ܪܶܓܰܬ ܒܶܣܪܐ ܆ ܠܰܘ ܒܰܠܚܽܘܕ ܡܶܢ ܚܰܡܺܝܡܽܘܬܶܗ ܡܰܩܪܳܐ ܠܶܗ ܆ ܐܶܠܐ ܠܳܗ̇ ܠܚܰܡܺܝܡܽܘܬܶܗ ܠܘܳܬܳܗ̇ ܡܰܦܢܝܐ ܠܳܗ̇ . ܕܬܶܗܘܶܐ ܡܫܰܡܫܳܢܺܝܬܐ ܠܨܶܒܝܳܢܳܗ̇ . ܘܬܶܬܚܰܠܰܛ ܒܳܗ̇ ܒܪܶܬܚܐ ܪܽܘܚܳܢܐ . ܘܠܰܘ ܕܰܬܫܰܡܶܫ ܠܪܶܓܬܐ ܕܦܰܓܪܐ ܒܢܶܩܦܐ ܕܰܚܪܺܢܐ . ܡܶܛܽܠ ܗܳܕܶܐ ܐܳܦ ܒܳܪܽܘܝܐ ܚܰܡܺܝܡܬܐ ܥܰܒܕܳܗ̇ ܠܪܶܓܰܬ ܦܰܓܪܐ ܆ ܡܶܛܽܘܠ ܕܳܐܦ ܪܶܓܬܐ ܕܣܺܝܡܐ ܒܓܰܘ ܢܰܦܫܐ ܆ ܚܰܡܺܝܡܬܐ ܗܝ . ܘܡܶܢ ܗܳܪܟܐ ܟܽܘܠ ܐܶܡܰܬܝ ܕܨܳܒܝܐ ܢܰܦܫܐ ܕܬܶܬܙܺܝܥ ܒܪܶܓܬܐ ܕܰܟܝܳܢܳܗ̇ ܆ ܬܫܰܘܬܶܦ ܠܳܗ̇ ܚܰܡܺܝܡܽܘܬܐ ܕܪܶܓܰܬ ܦܰܓܪܐ ܆ ܟܰܕ ܡܰܦܢܝܐ ܠܳܗ̇ ܠܘܳܬ ܨܶܒܝܳܢܳܗ̇ ܛܳܒܐ ܆ ܘܗܳܟܰܢܐ ܬܫܰܡܶܫ ܥܒܳܕܐ ܫܰܦܺܝܪܐ . ܘܠܰܘ ܒܰܠܚܽܘܕ ܒܗܳܕܶܐ ܆ ܐܶܠܐ ܘܳܐܦ ܒܟܽܘܠ ܚܕܐ ܡܶܢ ܡܢܰܘ̈ܳܬܐ ܕܰܟܝܳܢܐ : ܐܶܡܰܬܝ ܕܨܳܒܝܐ ܢܰܦܫܐ ܕܬܶܬܙܺܝܥ ܠܬܶܫܡܶܫܬܐ ܕܗܳܠܶܝܢ ܕܰܠܒܰܪ ܆ ܠܘܳܬ ܗܰܕ̈ܳܡܶܐ ܕܰܡܚܰܝܢܺܝܢ ܠܰܡܢܰܘ̈ܳܬܳܗ̇ ܟܰܣ̈ܝܳܬܐ ܡܶܬܩܰܪܒܐ . ܟܰܕ ܚܳܙܝܐ ܒܝܰܕ ܥܰܝܢܐ ܘܫܳܡܥܐ ܒܝܰܕ ܐܶܕܢܐ . ܥܰܡ ܫܰܪܟܐ ܕܟܽܠܗܽܘܢ ܪ̈ܶܓܫܶܐ ܘܗܰܕ̈ܳܡܶܐ ܆ ܕܺܐܝܬܰܝܗܽܘܢ ܡܫܰܡ̈ܫܳܢܶܐ ܕܨܶܒܝܳܢܳܗ̇ ܓܰܘܳܝܐ . ܘܰܐܝܟ ܕܰܒܗܳܠܶܝܢ ܐܳܦ ܡܐ ܕܒܳܥܝܐ ܕܬܶܪܰܓ ܆ ܠܪܶܓܰܬ ܦܰܓܪܐ ܡܫܰܘܬܦܐ ܥܰܡ ܪܶܓܬܳܗ̇ ܪܽܘܚܳܢܳܝܬܐ ܆ ܘܠܰܥܒܳܕܐ ܕܚܽܘܒܐ ܐܰܠܳܗܳܝܐ ܡܫܰܡܫܐ . ܘܰܒܪܶܚܡܰܬ ܚܰܝ̈ܶܐ ܕܙܰܕܺܝܩܽܘܬܐ ܡܶܬܓܰܘܙܠܐ . ܐܰܝܟܰܢܐ ܕܳܐܬܘ̈ܳܬܐ ܕܫܽܘܠܗܳܒܳܗ̇ ܕܪܶܓܬܐ ܗܳܕܶܐ ܐܳܦ ܒܗܰܕ̈ܳܡܶܐ ܒܰܪ̈ܳܝܶܐ ܕܦܰܓܪܐ ܢܶܬܚܰܙ̈ܝܳܢ . ܠܰܘ ܠܙܰܘ̈ܥܶܐ ܡܫܰܟܪ̈ܶܐ ܇ ܐܰܘ ܠܰܥܒܳܕܐ ܕܬܶܫܡܶܫܬܐ ܕܪܶܓܬܐ ܣܰܟܠܬܐ . ܐܶܠܐ ܕܟܰܕ ܚܰܡܺܝ̈ܡܺܝܢ ܒܗܺܝܠܺܝܢ . ܘܟܰܕ ܪܳܬܚܺܝܢ ܡܫܰܝܢܺܝܢ ܀ ܠܐ ܡܳܕܶܝܢ ܬܶܗܘܶܐ ܠܰܢ ܥܶܠܬܐ ܠܚܰܝܳܒܽܘܬܐ ܇ ܚܰܡܺܝܡܽܘܬܐ ܕܪܶܓܬܐ ܕܰܡܙܺܝܓܐ ܒܗܰܕ̈ܳܡܰܝܢ . ܐܶܠܐ ܢܚܽܘܪ ܒܢܺܝܫܐ ܗܰܘ ܕܡܶܛܽܠܳܬܶܗ ܡܰܙܓܳܗ̇ ܒܰܢ ܥܳܒܽܘܕܐ . ܘܰܠܦܽܘܬ ܛܶܟܣܐ ܗܳܢܐ ܢܶܬܚܰܫܰܚ ܒܳܗ̇ . ܐܶܡܰܬܝ ܕܶܝܢ ܕܰܒܦܰܓܪܐ ܚܰܡܺܝܡܐ ܪܶܓܰܬ ܦܰܓܪܐ ܣܰܩܽܘܒܠܐ ܗܝ ܕܢܰܟܦܽܘܬܐ . ܡܐ ܓܶܝܪ ܕܥܰܡ ܪܶܓܰܬ ܢܰܦܫܐ ܡܙܺܝܓܐ ܡܥܰܕܪܳܢܺܝܬܐ ܗܝ ܠܰܒܬܽܘܠܽܘܬܐ . ܟܺܐܢܐ ܗܝ ܡܳܕܶܝܢ ܕܠܐ ܢܶܬܒܰܕܰܪ ܚܰܝܠܳܗ̇ ܕܪܶܓܬܐ ܠܒܰܪ . ܐܶܠܐ ܢܶܬܟܢܶܫ ܘܢܶܬܚܡܶܠ ܠܓܰܘ ܪܶܓܰܬ ܢܰܦܫܐ . ܕܟܰܕ ܡܶܬܡܰܙ̈ܓܳܢ ܚܕܐ ܒܰܚܕܐ ܐܰܝܟ ܢܽܘܗܪܐ ܒܢܽܘܗܪܐ ܆ ܢܰܕ̈ܠܩܳܢ ܚܰܕ ܢܽܘܗܪܐ ܕܰܡܫܰܡܠܰܝ ܒܢܰܟܦܽܘܬܐ . ܬܽܘܪ̈ܣܳܝܶܐ ܕܶܝܢ ܕܗܳܘܶܝܢ ܠܟܽܠ ܚܕܐ ܡܶܢ ܗܳܠܶܝܢ ܖ̈ܓܺܝܓܳܬܐ ܆ ܡܫܰܚܠܦܺܝܢ ܡܶܢ ܚܕ̈ܳܕܶܐ . ܒܨܰܘܡܐ ܓܶܝܪ ܘܥܳܢܘܳܝܽܘܬܐ ܘܫܰܗܪܐ ܘܰܨܠܽܘܬܐ ܆ ܘܩܽܘ̈ܦܳܚܶܐ ܘܥܰܡ̈ܠܶܐ ܦܰܓܪ̈ܳܢܶܐ ܆ ܪܶܓܬܐ ܕܢܰܦܫܐ ܡܶܬܬܰܘܣܦܐ ܘܥܳܫܢܐ . ܘܰܒܗܳܠܶܝܢ ܕܰܠܩܽܘܒܠܐ ܆ ܢܝ̈ܳܚܶܐ ܘܒܽܘ̈ܣܳܡܶܐ ܘܦܽܘܪ̈ܓܳܝܶܐ : ܘܡܶܐܟܽܘܠܬܐ ܘܡܰܫܬܝܐ ܘܨܶܒܬܐ ܕܰܠܒܽܘܫܐ ܆ ܘܥܶܢܝܳܢܐ ܕܥܰܡ ܙܰܠܺܝ̈ܠܶܐ ܘܰܪ̈ܦܰܝܳܐ ܆ ܪܶܓܬܐ ܕܦܰܓܪܐ ܝܳܪܒܐ ܘܡܶܬܓܰܘܙܠܐ ܒܰܢ . ܠܰܘ ܕܶܝܢ ܡܶܛܽܠ ܕܬܳܚܶܒ ܦܰܓܪܐ ܒܥܰܡ̈ܠܶܐ ܇ ܗܐ ܡܶܢ ܗܳܕܶܐ ܐܳܦ ܢܰܦܫܐ ܥܰܡܶܗ ܡܶܬܡܰܚܠܐ . ܐܶܠܐ ܟܡܐ ܕܗܽܘ ܡܶܬܡܚܶܠ ܆ ܗܺܝ ܢܰܦܫܐ ܝܰܬܺܝܪܳܐܺܝܬ ܡܶܬܓܰܢܒܪܐ ܘܥܳܫܢܐ . ܝܰܬܺܝܪܳܐܺܝܬ ܕܶܝܢ ܡܶܛܽܠ ܗܳܕܶܐ ܡܡܰܚܠܐ ܠܶܗ ܕܗܺܝ ܬܶܬܚܰܝܰܠ . ܦܽܘܪܫܳܢܐ ܓܶܝܪ ܐܺܝܬ ܒܰܝܢܳܬ ܗܳܝ ܕܡܶܢ ܟܝܳܢܶܗ ܬܳܚܶܒ ܦܰܓܪܐ ܇ ܘܰܠܗܳܝ ܕܗܺܝ ܢܰܦܫܐ ܡܡܰܚܠܐ ܠܳܗ̇ . ܒܢܺܝܫܐ ܗܳܢܐ ܕܗܺܝ ܬܩܽܘܡ ܒܚܰܝܠܬܳܢܽܘܬܐ ܕܰܟܝܳܢܳܗ̇ . ܡܐ ܓܶܝܪ ܕܰܒܦܰܪܨܽܘܦܐ ܗܳܢܐ ܡܡܰܚܠܐ ܠܶܗ ܢܰܦܫܐ ܠܦܰܓܪܐ ܇ ܘܰܡܫܰܦܠܐ ܥܽܘܫܢܐ ܕܚܰܝܠܶܗ ܒܽܐܘ̈ܠܨܳܢܶܐ ܆ ܗܳܝ ܕܶܐܡܰܪ ܦܰܘܠܳܘܣ ܡܶܬܓܰܡܪܐ ܠܘܳܬܗܽܘܢ . ܕܰܟܡܐ ܕܒܰܪ ܐܢܳܫܐ ܒܰܪܳܝܐ ܡܶܬܚܰܒܰܠ ܆ ܗܰܘ ܕܡܶܢ ܠܓܰܘ ܡܶܬܚܰܕܰܬ ܝܽܘܡ ܡܶܢ ܝܽܘܡ . ܡܶܛܽܠ ܗܳܕܶܐ ܐܳܦ ܫܠܶܝܡܽܘܢ ܡܳܠܶܟ ܠܰܢ ܕܡܶܢ ܛܰܠܝܽܘܬܰܢ ܢܫܰܪܶܐ ܒܥܰܡ̈ܠܶܐ ܕܰܚܠܳܦ ܛܳܒ̈ܳܬܐ ܆ ܘܡܶܢ ܫܽܘܪܳܝ ܩܰܘܡܬܰܢ ܒܝܽܘܠܦܳܢܐ ܗܳܢܐ ܢܶܬܕܰܪܰܫ . ܕܰܠܡܶܕܶܡ ܕܺܐܝܬܰܘܗܝ ܒܰܢ ܘܠܐ ܫܳܠܶܡ ܠܰܢ ܆ ܢܶܙܟܶܐ . ܘܰܠܪܶܓܬܐ ܕܺܐܝܬܶܝܗ̇ ܣܰܩܽܘܒܠܐ ܠܪܶܓܬܰܢ ܢܫܰܥܒܶܕ . ܘܡܶܢ ܗܳܪܟܐ ܟܽܠ ܒܰܪܢܳܫܐ ܕܰܒܙܰܒܢܐ ܕܚܰܝܠܬܳܢܽܘܬܶܗ ܙܳܟܶܐ ܠܰܡܚܺܝܠܽܘܬܐ ܕܒܶܗ ܆ ܒܙܰܒܢܐ ܕܰܡܚܺܝܠܽܘܬܶܗ ܚܰܝܠܬܳܢܐ ܡܶܫܬܟܰܚ . ܗܳܢܰܘ ܕܶܝܢ ܐܶܢ ܫܳܩܶܠ ܥܠܰܘܗܝ ܒܰܥܠܰܝܡܽܘܬܶܗ ܬܰܩܢܽܘܬܐ ܕܣ̈ܳܒܶܐ ܆ ܡܶܫܬܟܰܚ ܠܶܗ ܒܙܰܒܢܐ ܕܣܰܝܒܽܘܬܶܗ ܚܰܝܠܐ ܕܰܥܠܰܝ̈ܡܶܐ ܀ ܣܰܒ ܠܳܟ ܗܳܟܺܝܠ ܙܘܳܕ̈ܶܐ ܠܙܰܒܢܐ ܕܣܰܝܒܽܘܬܳܟ ܐܳܘ ܬܰܠܡܺܝܕܐ ܆ ܡܶܢ ܚܰܩܠܐ ܕܰܥܠܰܝܡܽܘܬܳܟ . ܕܡܳܐ ܕܦܳܫܬ ܡܶܢ ܥܰܡܠܐ ܕܦܰܓܪܳܟ ܆ ܬܶܫܟܰܚ ܠܳܟ ܢܝܳܚܐ ܕܢܰܦܫܐ . ܠܰܘ ܓܶܝܪ ܟܽܠܶܗ ܙܰܒܢܐ ܕܚܰܝ̈ܰܝܟ ܐܺܝܬ ܠܳܟ ܩܪܳܒܐ . ܘܗܳܕܶܐ ܟܰܕ ܚܳܐܶܣ ܥܠܰܝܟ ܥܳܒܽܘܕܳܟ ܬܰܚܡܶܗ ܠܬܰܟܬܽܘܫܳܟ ܒܙܰܒܢܐ ܐܺܝܕܺܝܥܐ . ܠܒܽܘܣܳܡܳܟ ܕܶܝܢ ܥܰܒܕܶܗ ܕܠܐ ܫܽܘܠܳܡܐ . ܒܫܽܘܪܳܝܐ ܓܶܝܪ ܘܫܽܘܠܳܡܐ ܆ ܕܠܐ ܩܪܳܒܐ ܐܺܝܬܰܝܟ . ܐܰܘ ܡܶܛܽܘܠ ܕܠܐ ܥܕܰܟܺܝܠ ܐܶܬܬܙܺܝܥܰܬ ܪܶܓܬܐ ܆ ܐܰܘ ܕܩܶܪܰܬ ܠܳܗ̇ ܡܶܢ ܒܳܬܰܪ ܡܶܬܬܙܺܝܥܳܢܽܘܬܐ . ܐܶܢ ܨܳܒܶܝܬ ܓܶܝܪ ܘܶܐܢ ܠܐ ܆ ܒܙܰܒܢܐ ܕܣܰܝܒܽܘܬܳܟ ܒܰܛܺܝܠܐ ܡܶܫܬܰܟܚܰܬ . ܘܠܐ ܡܨܶܝܬ ܡܶܛܽܘܠ ܡܚܺܝܠܽܘܬܶܗ ܕܦܰܓܪܐ ܠܰܡܫܰܡܠܳܝܽܘ ܪܶܓܬܳܟ . ܟܰܕ ܠܰܘ ܐܰܢܬ ܡܕܰܥܟܰܬ ܠܳܗ̇ ܠܪܶܓܬܐ ܆ ܐܶܠܐ ܗܺܝ ܕܳܥܟܐ ܒܳܟ . ܢܽܘܪܐ ܓܶܝܪ ܕܪܶܓܬܐ ܕܣܳܡ ܥܳܒܽܘܕܐ ܒܰܟܝܳܢܶܗ ܕܦܰܓܪܐ : ܠܡܰܪܦܝܳܢܽܘܬܐ ܕܓܶܢܣܐ ܐܢܳܫܳܝܐ . ܠܰܐܦ̈ܰܝ ܫܽܘܠܳܡܐ ܕܚܰܝ̈ܰܘܗܝ ܕܒܰܪ ܐܢܳܫܐ ܒܙܰܒܢܐ ܕܣܰܝܒܽܘܬܐ ܒܳܛܠܐ ܠܳܗ̇ . ܡܶܛܽܠ ܕܠܰܘ ܟܽܠܶܗ ܙܰܒܢܐ ܕܚܰܝ̈ܰܘܗܝ ܡܰܦܪܝܳܢܐ ܗܘ . ܕܠܐ ܒܛܰܠܝܽܘܬܶܗ ܘܠܐ ܒܣܰܝܒܽܘܬܶܗ ܡܨܶܐ ܠܡܶܥܒܰܕ ܗܳܕܶܐ . ܘܰܒܗܳܕܶܐ ܡܶܬܕܰܡܶܐ ܆ ܠܰܘ ܒܰܠܚܽܘܕ ܠܢܰܦܫܶܗ ܆ ܐܶܠܐ ܐܳܦ ܠܰܒܥܺܝܪܐ ܘܚܰܝ̈ܘܳܬܐ ܘܦܳܪܰܚܬܐ ܘܢܶܨ̈ܒܳܬܐ . ܗܳܟܰܢܐ ܓܶܝܪ ܐܺܝܬܰܝܗܽܘܢ ܐܳܦ ܗܳܠܶܝܢ ܓܶܢ̈ܣܶܐ ܕܠܐ ܒܛܰܠܝܽܘܬܗܽܘܢ ܘܠܐ ܒܣܰܝܒܽܘܬܗܽܘܢ ܡܚܰܘܶܝܢ ܦܺܐܪ̈ܶܐ ܕܓܶܢ̈ܣܰܝܗܽܘܢ . ܡܶܛܽܠ ܓܶܝܪ ܕܟܽܠ ܚܰܕ ܡܶܢ ܓܶܢ̈ܣܶܐ ܡܬܰܚܡܐ ܗܘ ܆ ܘܳܐܦ ܡܰܦܪܝܳܢܽܘܬܶܗ ܬܚܶܝܬ ܬܚܽܘܡܐ ܣܺܝܡܐ . ܝܰܬܺܝܪܳܐܺܝܬ ܡܶܛܽܠ ܕܗܽܘ ܦܶܪܝܐ ܒܦܰܓܪܐ ܘܰܒܝܰܕ ܦܰܓܪܐ ܡܶܬܝܰܒܰܠ ܘܥܰܠ ܗܳܕܶܐ ܡܬܰܚܡܰܐ ܗ̣ܘ ܐܰܟܘܳܬܶܗ ܕܦܰܓܪܐ ܀ ܐܰܟܙܢܐ ܓܶܝܪ ܕܰܡܬܰܚܡܺܝܢ ܚܰܝ̈ܰܘܗܝ ܕܦܰܓܪܐ ܆ ܗܳܟܰܢܐ ܡܬܰܚܰܡ ܐܳܦ ܚܰܝܠܶܗ . ܟܰܕ ܐܳܦܠܐ ܒܟܽܠܶܗ ܡܶܬܚܐ ܕܚܰܝ̈ܰܘܗܝ ܡܶܬܺܝܕܰܥ ܚܰܝܠܶܗ . ܕܰܐܝܟ ܕܶܐܡܪܶܬ ܆ ܠܐ ܒܫܽܘܪܳܝܐ ܘܠܐ ܒܫܽܘܠܳܡܐ ܕܚܰܝ̈ܰܘܗܝ ܐܺܝܬܰܘܗܝ ܠܘܳܬܶܗ ܚܰܝܠܐ ܡܰܦܪܝܳܢܐ . ܒܢܰܦܫܐ ܕܶܝܢ ܡܶܛܽܠ ܕܠܰܝܬ ܪܽܘܟܳܒܐ ܠܰܝܬ ܣܰܝܒܽܘܬܐ . ܘܠܐ ܡܬܽܘܡ ܒܳܛܠܐ ܚܰܡܺܝܡܽܘܬܐ ܕܪܶܓܬܶܗ ܇ ܐܶܠܐ ܐܶܢ ܓܕܰܫ ܠܳܗ̇ ܟܽܘܪܗܳܢܐ ܕܒܺܝܫܽܘܬܐ . ܐܰܟܙܢܐ ܓܶܝܪ ܕܦܰܓܪܐ ܡܶܢ ܡܽܘܙܳܓܐ ܕܪ̈ܽܘܟܳܒܰܘܗܝ ܣܳܐܶܒ ܐܰܘ ܡܶܬܡܚܶܠ ܆ ܗܳܟܰܢܐ ܐܳܦ ܢܰܦܫܐ ܡܶܢ ܚܛܺܝܬܐ ܘܡܶܢ ܒܺܝܫܽܘܬܐ ܡܶܬܟܰܪܗܐ ܘܡܶܬܡܰܚܠܐ . ܘܰܒܝܰܕ ܡܚܺܝܠܽܘܬܳܗ̇ ܕܳܥܟܐ ܚܰܡܺܝܡܽܘܬܐ ܕܪܶܓܬܳܗ̇ . ܕܡܶܢ ܗܳܪܟܐ ܘܳܐܦܠܐ ܦܺܐܪ̈ܶܐ ܡܶܫܟܚܐ ܠܰܡܚܰܘܳܝܽܘ . ܐܰܝܢܐ ܗܳܟܺܝܠ ܕܰܡܡܰܚܶܠ ܠܳܗ̇ ܠܪܶܓܬܐ ܒܰܥܠܰܝܡܽܘܬܶܗ ܆ ܗܳܢܐ ܡܶܫܬܟܰܚ ܚܰܝܠܬܳܢܐ ܒܢܰܦܫܶܗ ܒܙܰܒܢܐ ܕܣܰܝܒܽܘܬܶܗ . ܘܡܶܢ ܒܳܬܰܪ ܕܰܡܫܰܠܶܡ ܩܪܳܒܶܗ ܆ ܚܰܝܠܶܗ ܠܘܳܬܶܗ ܡܩܰܘܶܐ . ܗܳܝ ܕܓܳܕܫܐ ܐܳܦ ܠܰܩܪ̈ܳܒܬܳܢܶܐ ܕܥܳܠܡܐ . ܕܠܰܘ ܒܰܠܚܽܘܕ ܟܰܕ ܩܳܝܡܺܝܢ ܒܣܶܕܪܐ ܕܰܩܪܳܒܐ ܆ ܘܡܶܬܟܰܬܫܺܝܢ ܥܰܡ ܒܥܶܠܕ̈ܒܳܒܰܝܗܽܘܢ ܩܢܶܝܢ ܠܶܗ ܠܚܰܝܠܗܽܘܢ ܆ ܐܶܠܐ ܐܳܦ ܡܶܢ ܒܳܬܰܪ ܕܫܳܩܶܠ ܩܪܳܒܐ ܫܽܘܠܳܡܐ ܆ ܚܰܝܠܗܽܘܢ ܒܗܽܘܢ ܡܶܬܚܙܶܐ ܘܠܐ ܡܰܘܦܶܐ ܚܰܝܠܗܽܘܢ ܥܰܡ ܬܰܟܬܽܘܫܗܽܘܢ . ܘܳܐܦܶܢ ܒܙܰܒܢܐ ܕܺܝܠܶܗ ܕܬܰܟܬܽܘܫܐ ܝܰܬܺܝܪܐ ܐܶܬܚܰܙܝܰܬ ܡܰܥܒܕܳܢܽܘܬܶܗ ܇ ܒܗܳܝ ܕܡܶܬܥܰܕܰܪ ܘܗܳܘܶܐ ܡܶܢ ܛܰܢ̈ܳܢܶܐ . ܗܳܟܰܢܐ ܘܳܐܦ ܐܰܢܬ ܕܰܠܒܺܝܫܐ ܢܰܦܫܳܟ ܚܰܝܠܐ ܕܢܰܟܦܽܘܬܐ ܆ ܕܢܶܗܘܶܐ ܠܳܟ ܡܠܽܘܐܐ ܠܰܩܪܳܒܐ ܕܠܽܘܩܒܰܠ ܙܳܢܝܽܘܬܐ ܆ ܠܐ ܬܰܣܒܰܪ ܠܳܟ ܕܥܰܡ ܫܽܘܠܳܡܶܗ ܕܰܩܪܳܒܳܟ ܫܳܠܶܡ ܐܳܦ ܙܰܒܢܐ ܕܚܰܝܠܳܟ . ܐܶܠܐ ܒܫܽܘܠܳܡ ܩܪܳܒܐ ܝܰܬܺܝܪܳܐܺܝܬ ܡܶܬܚܰܕܰܬ . ܘܳܐܦܶܢ ܠܰܘ ܠܡܰܩܪܳܒܽܘ ܆ ܐܶܠܐ ܠܡܶܦܠܰܚ ܛܳܒ̈ܳܬܐ . ܒܶܗ ܓܶܝܪ ܒܚܰܝܠܐ ܬܰܪ̈ܬܰܝܗܶܝܢ ܡܫܰܡܠܶܝܬ . ܕܥܰܡ ܙܳܢܝܽܘܬܐ ܡܰܩܪܒܰܬ ܆ ܘܰܠܒܶܢܝܳܢܐ ܕܢܰܟܦܽܘܬܐ ܡܫܰܡܠܶܝܬ . ܐܰܟܙܢܐ ܓܶܝܪ ܕܽܐܘܡܳܢܐ ܡܐ ܕܡܶܬܺܝܗܶܒ ܠܶܗ ܒܶܢܝܳܢܐ ܥܰܬܺܝܩܐ ܕܰܢܚܰܕܬܶܗ ܆ ܒܚܰܝܠܶܗ ܣܳܬܰܪ ܠܶܗ ܘܰܒܚܰܝܠܶܗ ܒܳܢܶܐ ܠܶܗ ܆ ܗܳܟܰܢܐ ܘܳܐܦ ܒܶܢܝܳܢܐ ܚܰܕܬܐ ܕܺܝܠܳܟ ܘܰܣܬܳܪܶܗ ܕܒܶܢܝܳܢܳܟ ܥܰܬܺܝܩܐ ܆ ܬܰܪ̈ܬܰܝܗܶܝܢ ܒܶܗ ܒܚܰܝܠܳܟ ܡܶܫܬܰܡ̈ܠܝܳܢ . ܟܰܕ ܣܳܬܪܰܬ ܠܙܳܢܝܽܘܬܐ ܗܳܝ ܕܺܐܝܬܶܝܗ̇ ܐܽܘܪܚܐ ܕܟܽܠܗܶܝܢ ܒܺܝ̈ܫܳܬܐ ܆ ܘܒܳܢܶܝܬ ܠܢܰܟܦܽܘܬܐ ܕܺܐܝܬܶܝܗ̇ ܐܽܘܪܚܐ ܫܦܺܝܬܐ ܕܡܰܣܩܐ ܠܰܫܡܰܝܳܐ ܀ ܐܰܝܕܐ ܗܝ ܓܶܝܪ ܒܺܝܫܬܐ ܕܠܰܝܬ ܒܳܗ̇ ܒܙܳܢܝܽܘܬܐ . ܘܰܐܝܕܐ ܗܝ ܣܢܺܝܬܐ ܕܠܐ ܥܳܐܠܐ ܡܶܢ ܬܰܪܥܳܗ̇ ܇ ܐܶܢ ܪܶܚܡܰܬ ܟܰܪܣܐ ܡܚܰܝܠܳܢܺܝܬܳܗ̇ ܗܝ . ܘܶܐܢ ܪܶܚܡܰܬ ܕܰܗܒܐ ܠܳܗ̇ ܡܫܰܡܫܳܐ ܆ ܪܽܘܓܙܐ ܘܚܶܡܬܐ ܠܳܗ̇ ܢܰܩܺܝܦܺܝܢ . ܘܰܒܗܽܘܢ ܡܶܬܟܰܬܫܐ ܠܽܘܩܒܰܠ ܣܰܩܽܘܒ̈ܠܶܝܗ̇ . ܥܳܩܬܐ ܒܥܶܩܒܳܗ̇ ܪܳܕܝܐ . ܘܒܶܗܬܬܐ ܒܫܽܘܠܳܡ ܣܽܘܥܪܳܢܳܗ̇ ܠܰܘܝܐ . ܘܛܳܟ ܐܳܦ ܫܽܘܒܚܐ ܣܪܺܝܩܐ ܗܰܘ ܕܡܶܣܬܒܰܪ ܕܺܐܝܬܰܘܗܝ ܣܰܩܽܘܒܠܳܗ̇ ܆ ܡܥܰܕܪܳܢܐ ܕܰܥܒܳܕܳܗ̇ ܣܰܢܝܐ ܐܺܝܬܰܘܗܝ . ܡܶܢܶܗ ܓܶܝܪ ܣܰܓܺܝ̈ܶܐܐ ܟܡܐ ܙܰܒ̈ܢܺܝܢ ܦܢܰܘ ܠܘܳܬ ܚܰܫܳܐ ܕܙܳܢܝܽܘܬܐ . ܕܡܶܢ ܒܳܬܰܪ ܫܽܘܠܳܡܐ ܕܥܰܡ̈ܠܰܝܗܽܘܢ . ܟܰܕ ܣܒܰܪܘ ܕܡܰܢܰܥܘ ܠܰܐܘܳܘܢܐ ܕܰܢܝܳܚܐ ܆ ܥܰܠ ܕܶܐܬܬܚܶܕܘ ܒܶܗ ܒܝܰܕ ܡܰܗܡܝܳܢܽܘܬܗܽܘܢ ܆ ܥܰܒܝܳܗ̇ ܠܬܰܪܥܺܝܬܗܽܘܢ . ܘܰܐܥܡܛܶܗ ܠܰܚܙܳܝܗܽܘܢ ܗܰܘ ܕܶܐܬܕܰܟܺܝ ܒܝܰܕ ܙܳܟܽܘܬܐ ܕܰܪ̈ܓܺܝܓܳܬܶܗ ܕܦܰܓܪܐ ܆ ܘܰܐܦܢܺܝ ܐܶܢܽܘܢ ܠܘܳܬ ܪܶܓܬܐ ܕܙܳܢܝܽܘܬܐ ܆ ܗܳܝ ܕܰܙܟܰܐܽܘܗ̇ ܡܶܢ ܫܽܘܪܳܝ ܐܰܓܽܘܢܗܽܘܢ . ܡܳܕܶܝܢ ܠܐ ܡܰܣܟܶܠ ܗܰܘ ܕܩܳܪܶܐ ܠܳܗ̇ ܠܙܳܢܝܽܘܬܐ ܐܽܘܪܚܐ ܕܟܽܠܗܶܝܢ ܒܺܝ̈ܫܳܬܐ . ܙܳܢܝܽܘܬܐ ܕܶܝܢ ܐܳܡܰܪ ܐܢܐ ܆ ܠܰܘ ܗܳܝ ܕܦܰܓܪܐ ܒܰܠܚܽܘܕ ܆ ܐܶܠܐ ܝܰܬܺܝܪ ܡܶܢܳܗ̇ ܗܳܝ ܕܢܰܦܫܐ . ܡܶܛܽܠ ܕܰܠܘܳܬ ܥܳܠܡܳܝܐ ܒܣܽܘܥܪܳܢܐ ܗܘ ܓܰܘܪܐ . ܠܘܳܬ ܕܰܝܪܳܝܐ ܕܶܝܢ ܒܚܽܘ̈ܫܳܒܶܐ . ܘܰܠܘܳܬ ܥܳܠܡܳܝܐ ܐܶܬܰܐܡܪܰܬ ܕܠܐ ܬܓܽܘܪ . ܠܘܳܬ ܕܰܝܪܳܝܐ ܕܶܝܢ ܕܠܐ ܬܶܪܰܓ . ܩܪܳܒܐ ܕܶܝܢ ܕܚܽܘ̈ܫܳܒܶܐ ܟܽܠ ܟܽܠܶܗ ܠܐ ܝܺܕܺܝܥ ܠܶܗ ܠܥܳܠܡܳܝܐ . ܘܡܶܛܽܠ ܗܳܕܶܐ ܘܳܐܦ ܠܐ ܙܳܟܶܐ ܠܪܶܓܬܶܗ ܚܰܝܠܬܳܢܳܐܺܝܬ . ܐܶܠܐ ܡܫܰܡܶܫ ܠܳܗ̇ ܢܳܡܽܘܣܳܐܺܝܬ . ܗܳܕܶܐ ܕܺܐܝܬܶܝܗ̇ ܕܰܟܝܳܢܐ . ܠܕܰܝܪܳܝܐ ܕܶܝܢ ܠܰܝܬ ܠܶܗ ܗܳܢܐ ܫܽܘܠܛܳܢܐ . ܘܠܰܘ ܒܒܽܘܛܳܠܶܗ ܕܣܽܘܥܪܳܢܐ ܡܶܬܚܰܙܝܐ ܙܳܟܽܘܬܶܗ ܆ ܐܶܠܐ ܒܙܳܟܽܘܬܶܗ ܕܚܽܘܫܳܒܐ . ܡܶܬܟܪܶܙ ܢܶܨܚܳܢܶܗ . ܡܶܛܽܠ ܓܶܝܪ ܕܦܳܠܚܐ ܗܘ ܪܽܘܚܳܢܐ ܠܰܡܫܺܝܚܐ ܘܳܐܦ ܙܳܟܽܘܬܶܗ ܪܽܘܚܳܢܳܐܺܝܬ ܡܶܬܓܰܡܪܐ ܒܚܽܘ̈ܫܳܒܶܐ ܕܰܠܓܰܘ . ܘܰܡܕܰܟܶܐ ܒܝܰܕ ܡܣܰܝܒܪܳܢܽܘܬܶܗ ܠܰܐܬܪܐ ܕܢܰܦܫܶܗ . ܕܡܐ ܕܡܶܢ ܬܰܡܳܢ ܛܳܪܶܕ ܠܶܗ ܠܚܽܘܫܳܒܐ ܆ ܟܽܠܶܗ ܒܰܝܬܐ ܕܢܰܦܫܶܗ ܒܢܽܘܗܪܐ ܡܶܬܚܙܶܐ . ܘܰܐܝܟܰܢܐ ܕܺܐܝܬ ܢܽܘܗܪܐ ܥܰܡܛܳܢܐ ܕܰܚܛܺܝܬܐ ܠܐ ܥܳܐܶܠ . ܡܶܛܽܠ ܕܰܚܛܺܝܬܐ ܒܚܶܫܽܘܟܐ ܡܶܬܦܰܠܚܐ . ܐܰܝܟ ܕܳܐܦ ܙܰܕܺܝܩܽܘܬܐ ܒܢܽܘܗܪܐ . ܠܐ ܗܳܟܺܝܠ ܢܚܰܬܚܬܳܟ ܚܰܫܳܐ ܗܳܢܐ ܡܰܘܒܕܳܢܐ ܆ ܘܠܐ ܢܶܫܬܰܠܰܛ ܩܰܛܺܝܢܳܐܺܝܬ ܒܚܽܘ̈ܫܳܒܰܝܟ . ܣܰܓܺܝ ܓܶܝܪ ܡܠܽܘܐܐܶܗ ܠܘܳܬܳܟ . ܝܰܬܺܝܪܐܝܬ ܡܐ ܕܥܰܡ ܒܢ̈ܰܝ ܐܢܳܫܐ ܥܳܡܰܪ ܐܰܢܬ . ܟܰܕ ܡܶܬܪܰܒܶܐ ܒܥܽܘܗܕܳܢܐ ܕܦܰܪ̈ܨܽܘܦܶܐ ܡܫܰܚ̈ܠܦܶܐ . ܘܰܒܝܰܕ ܫܽܘܦܪܐ ܘܰܚܙܳܬܐ ܕܦܰܓܪܐ . ܪܶܓܬܐ ܓܶܝܪ ܕܙܳܢܝܽܘܬܐ ܡܶܛܽܠ ܕܡܶܢ ܒܶܣܪܐ ܡܶܬܝܰܠܕܐ ܆ ܘܳܐܦ ܠܒܶܣܪܐ ܪܳܐܓܐ . ܘܰܐܟܙܢܐ ܕܪܶܓܰܬ ܟܰܪܣܐ ܡܶܬܝܰܐܒܐ ܠܰܛܥܽܘ̈ܡܶܐ ܡܫܰܚ̈ܠܦܶܐ ܆ ܗܳܟܰܢܐ ܚܰܫܳܐ ܕܙܳܢܝܽܘܬܐ ܪܳܐܶܓ ܦܰܪ̈ܨܽܘܦܶܐ ܦܰܐܝ̈ܰܝ ܚܙܳܬܐ . ܘܠܐ ܡܟܰܬܰܪ ܚܽܘܒܶܗ ܒܰܚܙܳܬܐ ܕܚܰܕ ܡܶܢܗܽܘܢ . ܡܶܛܽܠ ܕܠܰܘ ܒܢ̈ܰܝ ܐܢܳܫܐ ܡܰܚܶܒ . ܐܶܠܐ ܠܫܽܘܦܪܐ ܠܚܰܫܳܐ . ܐܶܡܰܬܝ ܕܶܝܢ ܕܣܰܓܺܝ ܚܽܘܬܚܳܬܶܗ ܆ ܐܳܦ ܠܐ ܥܰܠ ܦܰܐܝܽܘܬܐ ܕܰܚܙܳܬܐ ܡܩܺܝܡ . ܐܶܠܐ ܡܶܬܪܰܒܶܐ ܘܡܶܬܥܰܫܰܢ ܗܘ ܡܶܢܶܗ . ܘܡܐ ܕܰܟܒܰܫ ܚܰܝܠܳܗ̇ ܕܢܰܦܫܐ ܟܰܣܝܳܐܺܝܬ ܆ ܙܳܟܶܐ ܐܳܦ ܡܣܰܝܒܪܳܢܽܘܬܶܗ ܕܦܰܓܪܐ ܓܰܠܝܳܐܺܝܬ . ܐܶܢ ܕܶܝܢ ܢܶܙܕܟܶܐ ܘܳܐܦ ܡܶܢ ܦܰܓܪܐ ܒܥܺܝܪܽܘܬܐ ܆ ܦܳܢܶܐ ܠܶܗ ܕܰܒܝܰܕ ܫܶܢܬܐ ܢܶܬܟܰܬܰܫ . ܘܥܽܘ̈ܗܕܳܢܶܐ ܕܦܰܪ̈ܨܽܘܦܶܐ ܗܳܢܽܘܢ ܕܰܒܥܺܝܪܽܘܬܐ ܐܶܬܛܪܶܕܘ ܡܶܢ ܢܰܦܫܐ ܆ ܒܝܰܕ ܫܶܢܬܐ ܡܟܰܬܶܡ ܘܡܳܠܶܐ ܠܳܗ̇ . ܘܥܳܒܶܕ ܠܶܗ ܠܒܰܪܢܳܫܐ ܕܢܶܙܕܟܶܐ ܩܛܺܝܪܳܐܺܝܬ ܒܝܰܕ ܫܶܢܬܶܗ . ܘܡܶܛܽܠܗܳܕܶܐ ܡܶܬܒܰܥܝܐ ܠܳܟ ܥܳܢܘܳܝܽܘܬܐ ܆ ܕܒܺܐܝܕܳܗ̇ ܬܙܰܥܰܪ ܝܰܬܺܝܪܽܘܬܶܗ ܕܦܰܓܪܐ ܆ ܕܳܐܦܠܐ ܒܝܰܕ ܫܶܢܬܐ ܬܶܫܟܰܚ ܠܳܗ̇ ܙܳܢܝܽܘܬܐ ܡܠܽܘܐܐ ܒܗܰܕ̈ܳܡܰܝܟ . ܗܳܢܰܘ ܓܶܝܪ ܥܝܳܕܶܗ ܕܚܰܫܳܐ ܗܳܢܐ ܕܠܽܘܩܕܰܡ ܒܝܰܕ ܗܰܕ̈ܳܡܶܐ ܕܦܰܓܪܐ ܡܶܬܟܰܬܰܫ . ܘܰܐܝܟ ܕܰܠܚܰܝܽܘܬܐ ܡܙܺܝܥ ܠܶܗ ܠܘܳܬ ܪܶܓܬܐ . ܐܶܢ ܕܶܝܢ ܢܶܩܢܶܐ ܒܰܪ ܐܢܳܫܐ ܦܽܘܪܫܳܢܐ ܘܢܰܟܠܶܐ ܙܰܘܥܐ ܕܗܰܕ̈ܳܡܰܘܗܝ ܡܶܢ ܥܒܳܕܐ ܆ ܦܳܢܶܐ ܥܳܐܶܠ ܠܶܗ ܠܘܳܬ ܚܽܘܫܳܒܐ ܆ ܘܠܶܗ ܡܚܰܬܚܶܬ ܟܰܣܝܳܐܺܝܬ . ܕܒܺܐܝܕܶܗ ܢܥܺܝܪ ܐܳܦ ܠܗܰܕ̈ܳܡܶܐ ܠܰܥܒܳܕܐ ܕܪܶܓܬܐ . ܐܶܢ ܕܶܝܢ ܢܶܙܕܟܶܐ ܐܳܦ ܡܶܢ ܚܽܘ̈ܫܳܒܶܐ ܆ ܡܶܙܕܟܶܐ ܗܽܘ ܕܶܝܢ ܡܶܢ ܟܽܠ ܦܪܽܘܣ ܡܐ ܕܚܳܐܰܪ ܚܽܘܫܳܒܐ ܒܰܐܠܳܗܳܐ : ܘܰܫܟܺܝܚܐ ܠܘܳܬܶܗ ܐܳܦ ܡܣܰܝܒܪܳܢܽܘܬܐ ܘܥܳܢܘܳܝܽܘܬܐ ܆ ܗܳܝܕܶܝܢ ܐܳܬܶܐ ܠܶܗ ܗܽܘ ܗܳܢܐ ܚܰܫܳܐ ܒܺܝܫܐ ܠܘܳܬ ܫܶܢܬܐ ܆ ܘܰܒܝܰܕ ܫܶܢܬܐ ܡܶܬܟܰܬܰܫ ܥܰܡ ܡܣܰܝܒܪܳܢܽܘܬܳܗ̇ ܕܢܰܦܫܐ . ܐܶܠܐ ܐܳܦ ܠܐ ܠܳܗ̇ ܠܗܳܕܶܐ ܐܶܢ ܬܶܓܕܰܫ ܠܰܢ ܢܰܪܦܶܝܗ̇ ܕܠܐ ܬܘܳܬܐ . ܝܰܬܺܝܪܳܐܺܝܬ ܕܶܝܢ ܐܶܢ ܚܙܳܬܐ ܕܦܰܪ̈ܨܽܘܦܶܐ ܐܶܬܬܨܺܝܪܰܬ ܒܪܶܥܝܳܢܰܢ . ܗܳܕܶܐ ܕܢܰܗܺܝܪܳܐܺܝܬ ܡܰܘܕܥܐ ܆ ܕܫܰܪܟܳܢܐ ܗܘ ܕܡܶܢ ܥܺܝܪܽܘܬܐ . ܐܶܢ ܕܶܝܢ ܕܠܐ ܚܙܳܬܐ ܕܦܰܪ̈ܨܽܘܦܶܐ ܢܶܗܘܶܐ ܪܶܕܝܶܗ ܕܦܰܓܪܐ ܆ ܝܰܬܺܝܪܘܬܐ ܗܝ ܕܰܫܟܺܝܚܐ ܒܗܰܕ̈ܳܡܶܐ . ܡܶܛܽܠ ܓܶܝܪ ܕܠܐ ܐܶܬܩܰܦܰܚ ܦܰܓܪܐ ܒܥܳܢܘܳܝܽܘܬܐ ܇ ܐܶܫܬܟܰܚ ܠܳܗ̇ ܡܠܽܘܐܐ ܠܪܶܓܬܐ ܒܗܰܕ̈ܳܡܰܘܗܝ . ܐܶܢ ܕܶܝܢ ܐܳܦܠܐ ܟܽܠ ܟܽܠܶܗ ܢܰܪܓܶܫ ܒܳܗ̇ ܒܗܳܝ ܕܗܳܘܝܐ ܛܽܘܒܳܥܐ ܗܘ ܝܰܬܺܝܪܐ ܕܫܶܢܬܐ ܀܀ ܒܟܽܠ ܦܽܘܪ̈ܣܺܝܢ ܗܳܟܺܝܠ ܚܰܝܳܒ ܬܰܠܡܺܝܕܐ ܕܢܶܙܟܶܝܘܗܝ ܠܚܰܫܳܐ ܆ ܒܣܽܘܥܪܳܢܐ ܘܰܒܚܽܘܫܳܒܐ ܆ ܘܰܒܪܶܕܝܐ ܕܫܶܢܬܐ . ܗܳܝ ܕܶܝܢ ܕܰܒܫܶܢܬܐ ܢܶܙܕܟܶܐ ܆ ܬܰܚܘܺܝܬܐ ܗܝ ܕܠܐ ܙܟܳܐ ܒܚܽܘܫܳܒܐ . ܘܗܳܝ ܕܠܐ ܙܟܳܐ ܒܚܽܘܫܳܒܐ ܆ ܣܳܗܕܽܘܬܐ ܐܺܝܬܶܝܗ̇ ܕܗܳܝ ܕܡܶܙܕܟܶܐ ܒܣܽܘܥܪܳܢܐ . ܡܶܛܽܠ ܗܳܕܶܐ ܚܳܫܚܐ ܒܨܺܝܪܽܘܬ ܡܶܐܟܽܘܠܬܐ ܘܰܙܥܽܘܪܽܘܬ ܫܶܢܬܐ ܆ ܕܠܐ ܝܰܬܺܝܪܽܘܬܐ ܬܶܬܟܰܬܰܫ ܒܦܰܓܪܐ ܆ ܘܰܒܚܶܠܡܐ ܠܒܰܪ ܡܶܢ ܨܶܒܝܳܢܰܢ ܢܶܙܕܟܶܐ ܀ ܐܰܟܙܢܐ ܓܶܝܪ ܕܠܰܐܝܠܶܝܢ ܕܰܡܚܺܝܠܺܝܢ ܘܥܰܬܺܝܩܺܝܢ ܒܰܫܢ̈ܰܝܳܐ : ܐܳܦ ܠܐ ܒܫܶܢܬܐ ܓܳܕܫܐ ܠܗܽܘܢ ܗܳܕܶܐ ܆ ܡܶܛܽܠ ܕܡܶܢ ܟܰܕܽܘ ܐܶܬܛܰܠܰܩ ܘܶܐܬܝܰܒܰܫ ܠܶܗ ܪܶܕܝܐ ܕܙܳܢܝܽܘܬܐ ܡܶܢ ܗܰܕ̈ܳܡܰܝܗܽܘܢ . ܗܳܟܰܢܐ ܘܳܐܦ ܠܦܰܓܪܐ ܕܶܐܬܡܚܶܠ ܒܝܰܕ ܥܰܡ̈ܠܶܐ ܕܥܳܢܘܳܝܽܘܬܐ ܇ ܠܐ ܓܳܕܫܐ ܠܶܗ ܙܳܢܝܽܘܬܐ ܕܠܺܠܝܐ . ܡܶܛܽܠ ܕܳܐܦ ܐܶܢ ܢܙܺܝܥܽܘܢ ܚܽܘ̈ܫܳܒܶܐ ܘܰܢܚܰܬܚܬܽܘܢ ܫܺܐܕ̈ܶܐ ܆ ܠܐ ܡܶܫܬܟܰܚ ܡܠܽܘܐܐ ܒܗܰܕ̈ܳܡܶܐ ܠܪܶܕܝܳܗ̇ ܕܪܶܓܬܐ . ܝܺܚܺܝ̈ܕܳܝܶܐ ܓܶܝܪ ܘܳܐܦ ܥܰܡ ܫܶܢܬܐ ܡܶܬܟܰܬܫܺܝܢ ܐܰܝܟ ܕܥܰܡ ܪܶܓܬܐ ܘܡܶܐܟܽܘܠܬܐ . ܡܶܛܽܠ ܕܳܐܦ ܗܺܝ ܐܰܟܘܳܬܗܶܝܢ ܕܗܳܠܶܝܢ ܡܥܰܒܝܐ ܗܰܘܢܐ ܘܡܰܣܓܝܳܐ ܪܶܓܬܐ . ܐܶܢ ܕܶܝܢ ܐܢܳܫ ܢܩܰܪܶܒ ܣܰܝܒܳܪܬܐ ܠܦܰܓܪܐ ܒܰܠܚܽܘܕ ܡܶܛܽܠ ܣܽܘܢܩܳܢܶܗ ܆ ܘܒܳܗ̇ ܒܰܕܡܽܘܬܐ ܢܶܬܶܠ ܠܰܢ ܐܳܦ ܫܶܢܬܐ ܆ ܐܰܝܟ ܟܡܐ ܕܺܐܝܬ ܦܽܘܪܣܐ ܡܶܬܚܰܪܰܪ ܡܶܢ ܚܰܫܳܐ ܕܙܳܢܝܽܘܬܐ . ܐܶܢ ܕܶܝܢ ܗܺܝ ܥܺܝܪܽܘܬܶܗ ܠܐ ܬܶܗܘܶܐ ܒܦܶܗܝܐ ܕܚܽܘ̈ܫܳܒܶܐ ܆ ܐܶܠܐ ܒܪܶܥܝܳܢܐ ܕܰܟܢܺܝܫ ܘܰܡܙܰܡܰܪ ܘܰܡܨܰܠܶܐ ܆ ܘܳܐܦ ܡܶܢ ܚܽܘ̈ܫܳܒܶܐ ܛܳܪܶܕ ܠܶܗ ܠܚܰܫܳܐ ܗܳܢܐ . ܘܶܐܢ ܡܶܢ ܢܰܦܫܐ ܢܦܰܩ ܆ ܘܳܐܦ ܠܐ ܠܘܳܬ ܦܰܓܪܐ ܡܩܰܘܶܐ . ܐܰܡܺܝܬܘ ܗܳܟܺܝܠ ܗܰܕ̈ܳܡܰܝܟܽܘܢ ܕܒܰܐܪܥܐ ܡܦܰܩܶܕ ܠܰܢ ܛܽܘܒܳܢܐ ܦܰܘܠܳܘܣ . ܘܶܐܢ ܡܳܝܬܺܝܢ ܗܰܕ̈ܳܡܶܐ ܐܰܝܟ ܡܰܠܦܳܢܽܘܬܶܗ ܕܰܫܠܺܝܚܐ ܆ ܠܐ ܗܳܘܶܐ ܐܺܝܬ ܒܗܽܘܢ ܐܰܬܪܐ ܠܙܰܘܥܳܗ̇ ܕܪܶܓܬܐ . ܡܳܢܐ ܓܶܝܪ ܡܶܫܟܚܐ ܪܶܓܬܐ ܠܡܶܥܒܰܕ ܒܦܰܓܪܐ ܡܺܝܬܐ . ܕܡܰܨܝܐ ܓܶܝܪ ܕܰܢܡܽܘܬܽܘܢ ܗܰܕ̈ܳܡܶܐ ܆ ܗܺܝ ܡܶܠܬܶܗ ܕܰܫܠܺܝܚܐ ܡܚܰܘܝܐ . ܡܶܛܽܠ ܕܠܐ ܡܦܰܩܶܕ ܗܘܳܐ ܡܶܕܶܡ ܕܠܐ ܡܶܫܟܰܚ ܕܢܶܗܘܶܐ . ܝܰܬܺܝܪܳܐܺܝܬ ܕܶܝܢ ܕܶܐܡܰܪ ܕܗܰܕ̈ܳܡܰܝܟܽܘܢ ܕܒܰܐܪܥܐ . ܐܰܝܟ ܗܰܘ ܕܺܐܝܬ ܠܰܢ ܗܰܕ̈ܳܡܶܐ ܐܚܪ̈ܳܢܶܐ ܒܰܫܡܰܝܳܐ ܐܰܘ ܡܶܢ ܫܡܰܝܳܐ . ܗܳܕܶܐ ܗܳܟܺܝܠ ܡܣܰܟܠܐ ܗܳܝ ܕܰܐܡܺܝܬܘ ܗܰܕ̈ܳܡܰܝܟܽܘܢ ܕܒܰܐܪܥܐ . ܡܶܛܽܠ ܓܶܝܪ ܕܰܖ̈ܓܺܝܓܳܬܐ ܡܶܢ ܐܰܪܥܐ ܐܶܢܶܝ̈ܢ ܆ ܒܗܰܕ̈ܳܡܶܐ ܕܡܶܢ ܐܰܪܥܐ ܡܶܫ̈ܬܰܠܛܳܢ . ܐܶܢ ܕܶܝܢ ܢܡܺܝܬ ܐܶܢܽܘܢ ܠܗܳܠܶܝܢ ܗܰܕ̈ܳܡܶܐ ܒܝܰܕ ܡܣܰܝܒܪܳܢܽܘܬܐ ܕܨܰܘܡܐ ܘܕܰܢܙܺܝܪܽܘܬܐ ܘܰܕܥܳܢܘܳܝܽܘܬܐ ܆ ܘܳܐܦ ܥܰܡ ܗܳܠܶܝܢ ܘܳܐܦ ܒܝܰܕ ܫܰܗܪܐ ܐܰܡܺܝܢܐ ܘܥܺܝܪܽܘܬܐ ܕܰܨܠܽܘܬܐ ܆ ܠܐ ܡܶܟܺܝܠ ܡܶܬܩܰܒ̈ܠܳܢ ܒܗܽܘܢ ܖ̈ܓܺܝܓܳܬܐ ܕܡܶܢ ܐܰܪܥܐ . ܡܳܢܐ ܓܶܝܪ ܐܺܝܬ ܠܗܽܘܢ ܠܚܰܫ̈ܶܐ ܕܢܶܥܒܕܽܘܢ ܠܘܳܬ ܗܰܕ̈ܳܡܶܐ ܡܺܝ̈ܬܶܐ . ܗܰܕ̈ܳܡܶܐ ܓܶܝܪ ܕܒܰܫܡܰܝܳܐ ܩܳܪܶܐ ܠܗܳܠܶܝܢ ܕܒܰܪ ܐܢܳܫܐ ܚܰܕܬܐ ܆ ܘܰܠܗܽܘܢ ܐܶܡܰܪ ܕܺܐܝܬܰܝܗܽܘܢ ܡܶܢ ܫܡܰܝܳܐ . ܐܰܝܟܰܢܐ ܠܰܡ ܕܺܐܝܬܰܘܗܝ ܗܰܘ ܕܡܶܢ ܐܰܪܥܐ ܆ ܗܳܟܰܢܐ ܐܳܦ ܐܰܪ̈ܥܳܢܶܐ . ܘܰܐܝܟܰܢܐ ܕܺܐܝܬܰܘܗܝ ܗܰܘ ܕܡܶܢ ܫܡܰܝܳܐ ܆ ܗܳܟܰܢܐ ܐܳܦ ܫܡܰܝ̈ܳܢܶܐ . ܫܡܰܝ̈ܳܢܶܐ ܗܳܟܺܝܠ ܠܗܳܠܶܝܢ ܕܒܰܪ ܐܢܳܫܐ ܚܰܕܬܐ ܩܳܪܶܐ ܆ ܘܰܒܗܳܠܶܝܢ ܠܐ ܙܳܕܶܩ ܕܢܶܫܠܛܽܘܢ ܒܗܽܘܢ ܚܰܫܑ̈ܶܐ ܥܰܬܺܝ̈ܩܶܐ . ܡܶܛܽܠ ܕܠܐ ܠܳܚܡܺܝܢ ܠܗܽܘܢ ܘܠܐ ܐܺܝܬܰܝܗܽܘܢ ܕܺܝܠܗܽܘܢ . ܐܰܝܟܰܢܐ ܗܳܟܺܝܠ ܫܳܠܶܛ ܚܰܫܳܐ ܕܙܳܢܝܽܘܬܐ ܒܗܰܕܳܡܐ ܕܒܰܪ ܐܢܳܫܐ ܚܰܕܬܐ ܇ ܗܰܘ ܕܰܗܘܳܐ ܠܶܗ ܚܰܕ ܦܰܓܪܐ ܥܰܡ ܡܫܺܝܚܐ . ܐܶܢܐ ܕܶܝܢ ܠܰܘ ܡܶܢ ܪܰܒܽܘܬܐ ܕܡܰܘܗܰܒܬܐ ܕܰܠܘܳܬܰܢ ܒܰܠܚܽܘܕ ܆ ܘܡܶܢ ܣܰܓܺܝܐܽܘܬ ܐܺܝܩܳܪܰܢ ܐܳܡܰܪ ܐܢܐ ܕܙܳܕܶܩ ܠܰܢ ܕܢܶܙܟܶܝܘܗܝ ܠܚܰܫܳܐ ܗܳܢܐ ܕܙܳܢܝܽܘܬܐ ܆ ܐܶܠܐ ܐܳܦ ܡܶܢ ܗܳܠܶܝܢ ܕܠܶܗ ܠܚܰܫܳܐ ܕܰܒܺܝ̈ܩܳܢ . ܕܺܐܝܬܰܝܗܶܝܢ ܒܶܗܬܰܬ ܐܰܦ̈ܶܐ ܘܥܳܩܬܐ ܘܰܬܘܳܬܐ ܘܰܓܠܺܝܙܽܘܬܐ ܕܦܰܪܶܗܣܺܝܰܐ . ܘܥܰܡܛܳܢܐ ܕܗܰܘܢܐ ܘܥܰܒܝܽܘܬܐ ܕܚܽܘ̈ܫܳܒܶܐ . ܘܕܽܘܘܳܕܐ ܕܬܰܪ̈ܥܝܳܬܐ . ܗܳܠܶܝܢ ܗܳܟܺܝܠ ܟܽܠܗܶܝܢ ܘܕܰܐܟܘܳܬܗܶܝܢ ܥ̈ܳܐܠܳܢ ܥܰܠ ܢܰܦܫܐ ܒܳܬܰܪ ܚܰܫܳܐ ܕܙܳܢܝܽܘܬܐ . ܐܶܢ ܕܶܝܢ ܢܣܰܝܒܰܪ ܘܢܶܙܟܶܐ ܆ ܘܰܢܩܺܝܡ ܒܢܰܦܫܰܢ ܨܰܠܡܐ ܦܰܐܝܐ ܕܢܰܟܦܽܘܬܐ ܆ ܒܳܬܰܪ ܙܳܟܽܘܬܐ ܕܗܳܕܶܐ ܪܶܓܬܐ ܆ ܡܶܬܡܰܠܝܐ ܢܰܦܫܐ ܒܰܪ ܫܳܥܬܶܗ ܚܰܕܽܘܬܐ . ܘܦܰܪܶܗܣܺܝܰܐ ܕܰܠܘܳܬ ܐܰܠܳܗܳܐ . ܘܰܠܘܳܬ ܒܢ̈ܰܝ ܐܢܳܫܐ . ܘܡܶܬܒܰܣܡܐ ܒܰܢܝܳܚܐ ܕܚܽܘ̈ܫܳܒܶܝܗ̇ . ܘܰܡܩܰܒܠܐ ܢܽܘܗܪܐ ܕܺܝܕܰܥܬܐ ܐܰܠܳܗܳܝܬܐ . ܘܠܳܒܫܐ ܐܳܦ ܚܰܝܠܐ ܘܡܶܬܡܰܠܝܐ ܬܽܘܟܠܳܢܐ . ܘܕܰܐܝܟ ܗܳܢܐ ܢܝܳܚܐ ܡܩܰܒܶܠ ܠܳܗ̇ ܠܢܰܦܫܐ ܡܶܢ ܗܳܕܶܐ ܙܳܟܽܘܬܐ ܆ ܐܰܝܢܐ ܕܰܢܦܰܫܩܶܗ ܒܡܶܠܬܐ ܠܐ ܡܶܫܟܚܺܝܢܰܢ . ܡܶܛܽܠ ܕܳܐܦܠܐ ܗܺܝ ܢܰܦܫܐ ܒܝܰܕ ܡܶܠܬܐ ܐܶܫܟܰܚܬܶܗ . ܗܰܘ ܓܶܝܪ ܡܶܕܶܡ ܕܰܒܝܰܕ ܣܽܘܥܪܳܢܐ ܡܶܫܬܟܰܚ ܆ ܐܳܦ ܣܽܘܥܪܳܢܳܐܺܝܬ ܡܒܰܣܶܡ . ܘܗܳܠܶܝܢ ܕܰܒܡܶܠܬܐ ܡܶܬܩܰܢ̈ܝܳܢ ܆ ܐܳܦ ܒܡܶܠܬܐ ܡܚܰܕ̈ܝܳܢ . ܙܳܟܽܘܬܐ ܗܳܟܺܝܠ ܕܪܶܓܬܐ ܡܶܛܽܠ ܕܰܒܚܰܝܠܐ ܕܢܰܦܫܐ ܗܘܳܬ ܥܰܡ ܥܽܘܕܪܳܢܐ ܕܛܰܝܒܽܘܬܐ ܆ ܐܳܦ ܒܽܘܣܳܡܐ ܕܓܳܕܶܫ ܠܳܗ̇ ܡܶܢ ܒܳܬܰܪ ܗܳܕܶܐ ܆ ܒܶܗ ܒܛܶܟܣܐ ܡܶܫܬܰܡܰܫ ܠܘܳܬܳܗ̇ . ܕܺܐܝܬܰܘܗܝ ܡܶܢ ܚܽܘܠܡܳܢܐ ܕܰܟܝܳܢܳܗ̇ ܆ ܘܡܶܢ ܡܰܘܗܰܒܬܐ ܕܛܰܝܒܽܘܬܐ ܕܰܐܠܳܗܳܐ . ܒܗܰܘ ܓܶܝܪ ܛܶܟܣܐ ܕܺܐܝܬܰܘܗܝ ܥܦܺܝܦܐ ܒܽܘܣܳܡܶܗ ܘܰܢܝܳܚܶܗ ܕܦܰܓܪܐ ܆ ܕܺܐܝܬ ܐܶܡܰܬܝ ܕܡܶܢ ܚܽܘܠܡܳܢܶܗ ܟܝܳܢܳܝܐ ܡܶܬܒܰܣܰܡ ܆ ܘܺܐܝܬ ܐܶܡܰܬܝ ܕܡܶܢ ܣܰܝܒܪ̈ܳܬܐ ܘܰܖ̈ܓܺܝܓܳܬܐ ܕܡܶܢ ܠܒܰܪ ܡܩܰܒܶܠ ܒܽܘ̈ܣܳܡܶܐ ܆ ܗܳܟܰܢܐ ܓܳܕܶܫ ܐܳܦ ܠܢܰܦܫܐ . ܕܺܐܝܬ ܐܶܡܰܬܝ ܕܡܐ ܕܩܳܝܡܐ ܒܕܰܟܝܽܘܬܐ ܕܗܰܘܢܳܗ̇ ܇ ܘܩܳܢܝܐ ܚܽܘܠܡܳܢܳܗ̇ ܟܝܳܢܳܝܐ ܆ ܡܰܪܓܫܐ ܒܒܽܘܣܳܡܶܗ . ܘܺܐܝܬ ܐܶܡܰܬܝ ܕܡܐ ܕܡܶܫܬܰܘܝܐ ܠܛܰܝܒܽܘܬܐ ܕܰܐܠܳܗܳܐ ܇ ܘܰܠܬܶܘܳܐܪܺܝܰܐ ܕܓܶܠ̈ܝܳܢܶܐ ܪ̈ܽܘܚܳܢܶܐ ܇ ܡܩܰܒܠܐ ܠܶܗ ܠܒܽܘܣܳܡܐ ܗܳܢܐ . ܘܰܕܡܶܬܒܰܣܡܐ ܒܶܗ ܝܳܕܥܐ ܘܡܰܪܓܫܐ ܒܗܰܢܺܝܐܽܘܬܐ ܪܽܘܚܳܢܳܝܬܐ ܇ ܕܡܶܬܰܐܫܕܐ ܒܟܽܠܗܶܝܢ ܡܢܰܘ̈ܳܬܳܗ̇ . ܕܬܰܝܬܶܝܘܗܝ ܕܶܝܢ ܠܡܶܠܬܐ ܐܰܘ ܠܝܽܘܠܦܳܢܐ ܕܩ̈ܳܠܶܐ ܆ ܠܒܽܘܣܳܡܐ ܗܳܢܐ ܘܰܠܗܰܢܺܝܐܽܘܬܐ ܕܪܽܘܚ ܕܰܐܪܓܫܰܬ ܒܶܗ ܆ ܠܰܝܬ ܦܽܘܪܣܐ . ܡܶܛܽܘܠ ܕܪܽܘܚܳܢܳܐܺܝܬ ܩܰܒܠܰܬ ܛܥܳܡܬܶܗ ܕܗܳܢܐ ܒܽܘܣܳܡܐ . ܐܶܡܰܬܝ ܓܶܝܪ ܕܡܶܢ ܛܥܳܡ̈ܳܬܐ ܕܓܽܘܫ̈ܡܶܐ ܆ ܘܡܶܢ ܡܽܘ̈ܕܳܟܶܐ ܕܨܶܒ̈ܘܳܬܐ ܆ ܡܩܰܒܶܠ ܦܰܓܪܐ ܗܰܢܺܝܽܘܬܐ ܕܡܶܐܟܽܘܠܬܐ ܆ ܐܰܘ ܡܶܢ ܚܙܳܬܐ ܕܦܰܪܨܽܘܦܐ ܡܶܬܬܙܺܝܥ ܒܗܰܢܺܝܽܘܬܐ ܕܪܶܓܬܐ . ܐܰܘ ܡܶܢ ܩ̈ܳܠܶܐ ܗܰܢܺܝ̈ܶܐܐ ܕܰܙܡܳܪܐ ܡܶܬܒܰܣܡܐ ܡܰܫܡܰܥܬܶܗ ܒܫܽܘܚܠܳܦ ܩܺܝ̈ܢܳܬܐ ܕܰܙܡܳܪܐ ܆ ܐܰܘ ܡܶܢ ܓܶܫܬܐ ܕܪܰܟܺܝܟܐ ܆ ܡܩܰܒܶܠ ܦܰܓܪܐ ܗܰܢܺܝܽܘܬܐ ܕܰܢܝܳܚܐ ܆ ܠܗܳܠܶܝܢ ܟܽܠܗܶܝܢ ܡܶܛܽܠ ܕܦܰܓܪ̈ܳܢܝܳܬܐ ܐܶܢܶܝ̈ܢ ܆ ܘܓܽܘܫܡܳܢܳܐܺܝܬ ܘܣܽܘܥܪܳܢܳܝܺܬ ܡܒܰܣ̈ܡܳܢ ܠܶܗ ܠܦܰܓܪܐ ܆ ܡܶܫܟܰܚ ܐܢܳܫ ܕܰܒܡܶܠܬܐ ܢܡܰܠܠܺܝܗ̇ ܠܗܳܕܶܐ ܗܰܢܺܝܐܽܘܬܐ . ܘܡܶܛܽܘܠ ܕܓܽܘܫ̈ܡܳܢܝܳܬܐ ܠܓܽܘܫܡܐ ܒܰܣܶܡ ܆ ܘܰܐܢܺܝܚ ܒܩܳܠܐ ܡܪܰܟܒܐ ܘܰܡܓܰܫܡܐ ܆ ܟܡܐ ܕܢܶܨܒܶܐ ܐܢܳܫ ܡܡܰܠܶܠ ܥܰܠ ܗܰܢܺܝܐܽܘܬܗܶܝܢ . ܒܽܘܣܳܡܳܗ̇ ܓܶܝܪ ܕܢܰܦܫܐ ܡܶܛܽܠ ܕܠܰܘ ܡܶܢ ܓܽܘܫ̈ܡܶܐ ܗܘ ܆ ܘܠܰܘ ܡܶܢ ܣܳܥܽܘܪܽܘܬܗܽܘܢ ܦܰܓܪ̈ܳܢܝܳܬܐ ܆ ܘܠܐ ܡܶܢ ܛܥܳܡ̈ܳܬܗܽܘܢ ܡܶܬܚܰܒ̈ܠܳܢܝܳܬܐ ܆ ܐܶܠܐ ܡܶܢ ܬܶܐܘܳܪܺܝܰܐ ܪܽܘܚܳܢܳܝܬܐ ܕܟܽܠܡܶܕܶܡ ܐܺܝܬܰܘܗܝ ܒܽܘܣܳܡܳܗ̇ ܆ ܗܳܕܶܐ ܕܡܰܨܝܐ ܠܡܰܪܓܳܫܽܘ ܒܳܗ̇ ܆ ܡܐ ܕܶܐܫܟܚܰܬ ܚܽܘܠܡܳܢܐ ܕܰܟܝܳܢܳܗ̇ ܆ ܠܐ ܡܶܫܟܚܐ ܕܠܳܗ̇ ܠܗܳܕܶܐ ܗܰܢܺܝܐܽܘܬܐ ܕܗܳܘܝܐ ܠܳܗ̇ ܬܶܫܬܰܥܶܐ ܒܡܶܠܬܐ . ܐܶܠܐ ܡܶܬܒܰܣܡܐ ܟܰܣܝܳܐܺܝܬ ܆ ܘܚܳܕܝܐ ܠܐ ܡܶܬܚܰܙܝܳܢܳܐܺܝܬ ܆ ܡܶܛܽܠ ܕܠܰܘ ܡܶܢܳܗ̇ ܐܺܝܬܶܝܗ̇ ܚܰܕܽܘܬܳܗ̇ . ܐܰܟܙܢܐ ܓܶܝܪ ܕܰܠܓܰܘ ܡܶܢ ܦܰܓܪܐ ܐܺܝܬܶܝܗ̇ ܢܰܦܫܐ ܇ ܗܳܝ ܕܰܒܚܰܝܠܐ ܕܚܰܝܽܘܬܳܗ̇ ܝܳܗܒܐ ܠܶܗ ܠܡܰܪܓܳܫܽܘ ܒܒܽܘܣܳܡܐ ܕܟܽܠܡܶܕܶܡ ܆ ܗܳܟܰܢܐ ܠܓܰܘ ܡܶܢ ܢܰܦܫܐ ܐܺܝܬܶܝܗ̇ ܬܶܐܘܳܪܺܝܰܐ ܕܪܽܘܚ ܇ ܗܳܝ ܕܰܡܥܳܕܐ ܡܒܰܣܡܐ ܠܳܗ̇ ܠܢܰܦܫܐ . ܘܶܐܡܰܬܝ ܕܗܳܟܰܢܐ ܡܶܬܒܰܣܡܐ ܢܰܦܫܐ ܆ ܟܝܳܢܳܝܐ ܐܺܝܬܰܘܗܝ ܒܽܘܣܳܡܳܗ̇ . ܘܰܐܝܟ ܛܶܟܣܐ ܕܰܟܝܳܢܳܗ̇ ܡܩܰܒܠܐ ܗܰܢܺܝܐܽܘܬܐ ܆ ܡܶܛܽܠ ܕܥܳܠܡܳܗ̇ ܕܢܰܦܫܐ ܆ ܠܓܰܘ ܡܶܢܳܗ̇ ܗܘ . ܘܰܐܝܟ ܕܥܳܠܡܶܗ ܕܦܰܓܪܐ ܐܺܝܬܰܘܗܝ ܠܒܰܪ ܡܶܢܶܗ ܇ ܐܶܡܰܬܝ ܕܶܝܢ ܕܰܠܒܰܪ ܡܶܢ ܟܝܳܢܳܗ̇ ܡܶܬܒܰܣܡܐ ܢܰܦܫܐ ܆ ܡܶܢ ܦܰܓܪܐ ܐܰܘ ܡܶܢ ܥܳܠܡܐ ܫܳܩܠܐ ܠܶܗ ܠܒܽܘܣܳܡܐ . ܗܳܟܰܢܐ ܓܶܝܪ ܓܳܕܶܫ ܠܳܗ̇ ܠܒܽܘܣܳܡܐ ܕܰܐܝܟ ܗܳܢܐ . ܕܰܐܘ ܒܰܪ̈ܓܺܝܓܳܬܶܗ ܕܦܰܓܪܐ ܡܶܬܬܢܺܝܚܐ ܒܗܳܠܶܝܢ ܕܡܶܫܬܰܡ̈ܠܝܳܢ . ܐܰܘ ܒܪܶܚܡܰܬ ܟܰܪܣܐ . ܐܰܘ ܒܬܶܫܡܶܫܬܐ ܕܚܰܫܳܐ ܕܙܳܢܝܽܘܬܐ ܆ ܐܰܘ ܡܶܢ ܗܳܠܶܝܢ ܕܡܶܢ ܥܳܠܡܐ ܡܩܰܒܠܐ ܇ ܬܶܫܒ̈ܚܳܬܐ ܘܩܽܘ̈ܠܳܣܶܐ ܘܩ̈ܳܠܶܐ ܕܰܙܡܳܪܐ ܇ ܘܗܰܢܺܝܐܽܘܬܐ ܕܰܚܙܳܬܐ ܦܰܓܪܳܢܳܝܬܐ ܕܗܳܠܶܝܢ ܕܡܶܬܚܰܙ̈ܝܳܢ . ܕܟܽܠܗܶܝܢ ܗܳܠܶܝܢ ܇ ܕܰܐܘ ܡܶܢ ܦܰܓܪܐ ܐܰܘ ܡܶܢ ܥܳܠܡܐ ܇ ܡܶܬܒܰܣܡܐ ܒܗܶܝܢ ܢܰܦܫܐ ܆ ܠܒܰܪ ܡܶܢ ܟܝܳܢܳܗ̇ ܡܒܰܣ̈ܡܳܢ ܠܳܗ̇ . ܘܠܰܘ ܥܰܠ ܚܽܘܠܡܳܢܳܗ̇ ܡܶܬܬܢܺܝܚܐ ܆ ܐܶܠܐ ܥܰܠ ܟܽܘܪܗܳܢܳܗ̇ . ܡܶܛܽܠ ܕܺܐܝܬ ܐܖ̈ܓܺܝܓܳܬܐ ܆ ܕܰܠܚܽܘܠܡܳܢܐ ܕܢܰܦܫܐ . ܐܰܘ ܕܦܰܓܪܐ ܡܫܰܡ̈ܫܳܢ ܆ ܘܰܐܝܟ ܕܰܠܟܽܘܪܗܳܢܗܽܘܢ . ܝܺܕܺܝܥܐ ܗܝ ܡܳܕܶܝܢ ܕܶܐܡܰܬܝ ܕܒܰܖ̈ܓܺܝܓܳܬܐ ܒܺܝ̈ܫܳܬܐ ܡܶܬܒܰܣܡܐ ܢܰܦܫܐ ܆ ܠܒܰܪ ܡܶܢ ܟܝܳܢܳܗ̇ ܐܺܝܬܰܘܗܝ ܒܽܘܣܳܡܳܗ̇ . ܘܠܰܘ ܥܰܠ ܡܶܕܶܡ ܕܠܳܚܶܡ ܠܳܗ̇ ܐܶܬܬܢܺܝܚܰܬ . ܐܶܠܐ ܥܰܠ ܡܶܕܶܡ ܕܢܽܘܟܪܳܝ ܠܚܽܘܠܡܳܢܐ ܕܰܟܝܳܢܳܗ̇ ܇ ܗܐ ܓܶܝܪ ܐܶܡܰܬܝ ܕܓܳܐܰܪ ܦܰܓܪܳܗ̇ ܆ ܘܰܡܫܰܡܶܫ ܣܽܘܥܪܳܢܐ ܗܳܢܐ ܕܰܥܒܳܪ ܢܳܡܽܘܣܐ ܆ ܐܰܝܟ ܕܡܶܣܬܰܒܪܐ ܗܰܢܺܝܐܽܘܬܐ ܗܳܘܝܐ ܠܳܗ̇ ܠܢܰܦܫܐ ܡܶܢ ܗܳܕܶܐ ܆ ܘܬܽܘܒ ܐܶܡܰܬܝ ܕܡܶܬܟܰܬܫܐ ܘܙܳܟܝܐ ܠܪܶܓܬܐ ܕܦܰܓܪܳܗ̇ ܆ ܘܠܳܗ̇ ܠܙܳܟܽܘܬܐ ܒܢܺܝܫܐ ܫܰܦܺܝܪܐ ܆ ܘܰܒܦܽܘܪܫܳܢܐ ܕܰܡܩܰܒܰܠ ܥܰܠ ܐܰܠܳܗܳܐ ܓܳܡܪܐ ܠܳܗ̇ ܆ ܘܳܐܦ ܡܶܢ ܒܳܬܰܪ ܗܳܕܶܐ ܙܳܟܽܘܬܐ ܗܰܢܺܝܐܽܘܬܐ ܡܩܰܒܠܐ . ܐܰܝܟܰܢܐ ܕܡܶܢ ܫܽܘܡܠܳܝܳܗ̇ ܕܪܶܓܬܐ ܆ ܘܡܶܢ ܙܳܟܽܘܬܳܗ̇ ܕܪܶܓܬܐ ܆ ܡܶܢ ܬܰܪ̈ܬܰܝܗܶܝܢ ܐܰܟܚܕܐ ܗܰܢܺܝܐܽܘܬܐ ܬܩܰܒܶܠ . ܐܶܠܐ ܗܳܝ ܗܰܢܺܝܐܽܘܬܐ ܕܡܶܢ ܦܰܓܪܐ ܩܰܒܠܰܬ ܇ ܐܰܝܟ ܕܰܟܡܐ ܙܰܒ̈ܢܺܝܢ ܐܶܡܪܶܬ ܆ ܠܒܰܪ ܡܶܢ ܛܶܟܣܐ ܗܝ ܕܰܟܝܳܢܐ . ܗܳܝ ܕܶܝܢ ܕܰܒܙܳܟܽܘܬܐ ܕܪܶܓܬܐ ܗܳܘܝܐ ܠܳܗ̇ ܆ ܗܰܢܺܝܐܽܘܬܐ ܗܝ ܕܰܟܝܳܢܐ ܆ ܘܰܐܝܟ ܚܠܺܝܡܬܐ ܡܰܪܓܫܐ ܒܶܗ ܒܗܳܢܐ ܒܽܘܣܳܡܐ ܘܢܳܡܽܘܣܳܐܺܝܬ ܘܰܟܝܳܢܳܐܺܝܬ ܡܶܬܒܰܣܡܐ ܒܗܰܢܺܝܐܽܘܬܐ ܗܳܕܶܐ ܆ ܡܰܪܓܫܺܝܢ ܓܶܝܪ ܒܗܳܢܐ ܡܶܕܶܡ ܕܳܐܡܰܪ ܐܢܐ ܆ ܗܳܠܶܝܢ ܕܙܳܟܶܝܢ ܠܰܩܪܳܒܳܗ̇ ܕܪܶܓܬܐ ܒܢܺܝܫܐ ܪܽܘܚܳܢܳܝܐ . ܟܰܕ ܒܒܽܘܣܳܡܗܽܘܢ ܡܰܪܓܫܺܝܢ ܆ ܘܰܠܒܽܘܣܳܡܗܽܘܢ ܠܐ ܡܡܰܠܠܺܝܢ . ܐܰܝܟܰܢܐ ܓܶܝܪ ܢܡܰܠܠܽܘܢܳܝܗܝ ܇ ܕܠܰܘ ܓܽܘܫܡܳܢܳܐܺܝܬ ܐܶܬܒܰܣܰܡܘ ܒܶܗ . ܐܶܠܐ ܡܶܛܽܠ ܕܟܽܠܗܶܝܢ ܕܪܽܘܚܐ ܠܰܘ ܡܶܢ ܓܽܘܫܡܐ ܐܶܢܶܝ̈ܢ ܆ ܒܰܐܬܪܗܶܝܢ ܢܶܒܥܶܐ ܐܶܢܶܝ̈ܢ ܘܬܰܡܳܢ ܡܶܫܬܰܟ̈ܚܳܢ . ܘܰܐܝܟܐ ܕܡܶܫܬܰܟ̈ܚܳܢ ܬܰܡܳܢ ܡܶܬܒܰܣ̈ܡܳܢ . ܘܰܐܝܟܐ ܕܺܐܝܬܰܘܗܝ ܒܽܘܣܳܡܗܶܝܢ ܆ ܐܺܝܬܶܝܗ̇ ܐܳܦ ܚܰܕܽܘܬܗܶܝܢ . ܚܰܕܽܘܬܐ ܕܰܡܚܰܕܝܐ ܘܠܐ ܡܶܬܚܰܙܝܐ . ܚܰܕܽܘܬܐ ܕܺܐܝܬ ܥܰܡܳܗ̇ ܐܳܦ ܚܰܝܠܐ . ܐܰܟܙܢܐ ܓܶܝܪ ܕܰܠܗܰܠ ܡܐ ܕܪܶܓܬܐ ܙܳܟܝܐ ܠܢܰܦܫܐ ܆ ܡܚܺܝܠܬܐ ܘܕܳܘܺܝܬܐ ܘܰܠܒܺܝܫܰܬ ܒܶܗܬܬܐ ܡܚܰܘܝܐ ܠܳܗ̇ ܆ ܗܳܟܰܢܐ ܐܳܦ ܗܳܪܟܐ ܐܶܡܰܬܝ ܕܢܰܦܫܐ ܙܳܟܝܐ ܠܪܶܓܬܐ ܇ ܚܰܝܠܐ ܘܚܰܕܽܘܬܐ ܘܦܰܪܶܗܣܺܝܰܐ ܡܶܢ ܒܳܬܰܪ ܙܳܟܽܘܬܐ ܗܳܕܶܐ ܡܶܬܡܰܠܝܐ ܇ ܘܥܰܝܢܐ ܢܰܗܺܝܪܬܐ ܩܳܢܝܐ ܇ ܕܰܡܫܰܠܛܳܐܺܝܬ ܬܶܚܙܶܐ ܠܺܐܝܕܰܥܬܐ ܕܪܽܘܚ ܇ ܗܳܝ ܕܰܡܙܺܝܓܐ ܒܟܽܠܗܶܝܢ ܡܶܬܚܰܙ̈ܝܳܢܝܳܬܐ . ܐܶܠܐ ܐܰܟܙܢܐ ܕܰܒܗܰܢܺܝܐܽܘܬܐ ܕܦܰܓܪܐ ܆ ܗܳܠܶܝܢ ܕܰܡܫܰܡ̈ܠܶܝܢ ܪ̈ܓܺܝܓܳܬܶܗ ܕܦܰܓܪܐ ܡܰܪܓܫܺܝܢ ܒܳܗ̇ ܆ ܗܳܟܰܢܐ ܐܳܦ ܒܗܰܢܺܝܐܽܘܬܐ ܕܪܽܘܚܐ ܆ ܗܳܠܶܝܢ ܕܰܡܫܰܡܫܺܝܢ ܪ̈ܓܺܝܓܳܬܳܗ̇ ܪ̈ܽܘܚܳܢܳܝܳܬܐ ܕܢܰܦܫܐ ܡܶܬܒܰܣܡܺܝܢ ܒܳܗ̇ ܇ ܘܰܐܟܙܢܐ ܕܰܒܗܰܘ ܒܽܘܣܳܡܐ ܕܗܳܘܶܐ ܡܶܢ ܪ̈ܓܺܝܓܳܬܶܗ ܕܦܰܓܪܐ ܆ ܟܽܘܪܗܳܢܳܗ̇ ܕܢܰܦܫܐ ܡܰܪܓܶܫ ܒܶܗ̇ ܆ ܗܳܟܰܢܐ ܐܳܦ ܒܳܗ̇ ܒܗܳܕܶܐ ܗܰܢܺܝܐܽܘܬܐ ܚܽܘܠܡܳܢܳܗ̇ ܕܢܰܦܫܐ ܡܰܪܓܶܫ ܒܳܗ̇ ܆ ܘܶܐܢ ܐܢܳܫ ܢܶܒܥܶܐ ܕܡܶܢ ܡ̈ܶܠܶܐ ܕܡܶܬܟ̈ܰܬܒܳܢ ܢܰܪܓܶܫ ܒܡܶܕܶܡ ܕܡܶܬܶܐܡܰܪ ܆ ܒܳܥܶܐ ܨܒܽܘܬܐ ܒܠܐ ܒܕܽܘܟܬܳܗ̇ ܘܰܒܠܐ ܥܶܕܳܢܳܗ̇ ܆ ܘܦܺܐܪܐ ܕܒܳܥܶܐ ܠܐ ܡܶܫܟܰܚ . ܡܶܛܽܠ ܕܠܰܘ ܡܶܢ ܐܺܝܠܳܢܶܗ ܒܳܥܶܐ ܕܢܶܩܛܦܺܝܘܗܝ ܇ ܐܰܟܙܢܐ ܓܶܝܪ ܕܟܽܘܠ ܦܺܐܪܐ ܒܺܐܝܠܳܢܶܗ ܡܶܫܬܟܰܚ ܆ ܘܡܶܢ ܬܰܡܳܢ ܡܶܬܩܛܶܦ ܆ ܗܳܟܰܢܐ ܐܳܦ ܨܶܒ̈ܘܳܬܐ ܪ̈ܽܘܚܳܢܳܝܳܬܐ ܒܕܽܘ̈ܟܝܳܬܗܶܝܢ ܡܶܬܚܰܙ̈ܝܳܢ . ܘܗܳܠܶܝܢ ܦܺܐܪ̈ܶܐ ܕܺܐܝܬܰܝܗܽܘܢ ܡܒܰܣ̈ܡܳܢܶܐ ܕܰܟܝܳܢܐ ܆ ܡܠܺܝ̈ܠܶܐ ܘܪ̈ܽܘܚܳܢܶܐ ܒܺܐܝܠܳܢܗܽܘܢ ܡܶܫܬܰܟܚܺܝܢ . ܡܳܕܶܝܢ ܡܶܢ ܒܳܬܰܪ ܙܳܟܽܘܬܶܗ ܕܚܰܫܳܐ ܕܙܳܢܝܽܘܬܐ . ܩܳܛܦܐ ܢܰܦܫܐ ܦܺܐܪܐ ܪܽܘܚܳܢܐ ܇ ܗܰܘ ܕܰܡܒܰܣܶܡ ܠܳܗ̇ ܘܡܰܢܗܰܪ ܠܳܗ̇ . ܘܡܰܢ ܕܒܳܥܶܐ ܠܶܗ ܡܶܫܟܰܚ ܠܶܗ ܆ ܡܶܢ ܒܳܬܰܪ ܙܳܟܽܘܬܶܗ ܕܚܰܫܳܐ ܗܳܢܐ ܆ ܙܳܟܽܘܬܐ ܗܳܝ ܕܗܳܘܝܐ ܆ ܠܰܘ ܒܰܠܚܽܘܕ ܒܦܰܓܪܐ ܐܶܠܐ ܐܳܦ ܒܢܰܦܫܐ . ܐܺܝܬ ܓܶܝܪ ܐܶܡܰܬܝ ܕܥܰܡ ܦܰܓܪܐ ܡܶܬܟܰܬܫܐ ܪܶܓܬܐ ܗܳܕܶܐ ܆ ܘܺܐܝܬ ܐܶܡܰܬܝ ܕܥܰܡ ܚܽܘ̈ܫܳܒܶܐ ܕܢܰܦܫܐ ܡܰܩܪܒܐ ܆ ܟܡܐ ܓܶܝܪ ܕܰܒܗܰܕ̈ܳܡܶܐ ܕܳܠܩܐ ܢܽܘܪܳܗ̇ ܆ ܥܰܡ ܚܽܘ̈ܫܳܒܶܐ ܠܐ ܡܶܬܟܰܬܫܐ . ܐܰܝܟܰܢܐ ܓܶܝܪ ܡܶܬܟܰܬܫܐ ܥܰܡ ܡܶܕܶܡ ܕܠܐ ܡܶܬܚܪܶܐ ܥܰܡܳܗ̇ . ܟܡܐ ܓܶܝܪ ܕܰܡܫܰܥܒܕܺܝܢ ܠܳܗ̇ ܚܽܘ̈ܫܳܒܶܐ ܠܪܶܓܬܐ ܘܰܡܫܰܡܫܺܝܢ ܨܶܒܝܳܢܳܗ̇ ܆ ܐܰܝܟ ܡܳܪܬܐ ܦܳܩܕܐ ܠܟܽܠܗܽܘܢ ܗܰܕ̈ܳܡܶܐ . ܘܰܡܫܰܠܛܳܐܺܝܬ ܡܫܰܡܠܝܐ ܟܽܘܠܗܽܘܢ ܢܝܳܚ̈ܶܝܗ̇ . ܒܰܐܬܪܐ ܕܦܰܓܪܐ ܕܥܳܡܪܐ ܥܰܡܶܗ̇ . ܐܶܢ ܕܶܝܢ ܢܶܗܘܶܐ ܗܰܘܢܐ ܚܳܙܝܐ ܕܢܰܦܫܶܗ ܆ ܘܢܰܪܓܶܫ ܕܡܳܪܽܘܬܐ ܢܽܘܟܪܳܝܬܐ ܥܳܡܪܐ ܒܓܰܘ ܐܰܬܪܐ ܕܦܰܓܪܶܗ ܆ ܘܚܰܫܑ̈ܶܐ ܓܰܢ̈ܳܒܶܐ ܘܰܡܚܰܠ̈ܨܳܢܶܐ ܡܕܰܝܪ̈ܺܝܢ ܒܗܰܕ̈ܳܡܰܘܗܝ ܆ ܡܶܬܛܰܝܰܒ ܡܶܢ ܗܳܪܟܐ ܕܢܶܛܪܽܘܕ ܐܶܢܽܘܢ ܆ ܘܰܡܫܰܪܶܐ ܕܰܢܥܺܝܪ ܩܪܳܒܐ ܠܡܰܦܳܩܽܘ ܢܽܘܟܪ̈ܳܝܶܐ ܕܶܐܫܬܟܰܚܘ ܒܓܰܘ ܒܰܝܬܶܗ . ܘܡܶܛܽܠ ܕܒܰܣܺܝܡ ܠܗܶܝܢ ܠܰܖ̈ܓܺܝܓܳܬܐ ܥܽܘܡܪ̈ܗܶܝܢ ܆ ܡܶܬܟ̈ܰܬܫܳܢ ܐܳܦ ܗܶܢܶܝܢ ܕܠܐ ܢܶܦ̈ܩܳܢ . ܕܡܶܢ ܗܳܪܟܐ ܡܶܬܬܙܺܝܥ ܩܪܳܒܐ ܕܚܽܘ̈ܫܳܒܶܐ ܥܰܡ ܚܰܫܑ̈ܶܐ ܆ ܘܰܕܚܰܫ̈ܶܐ ܥܰܡ ܚܽܘ̈ܫܳܒܶܐ . ܘܰܐܝܟܐ ܕܰܣܓܺܝ ܚܰܝܠܐ ܡܶܫܬܰܟܚܐ ܙܳܟܽܘܬܐ ܀ ܪܶܓܬܐ ܗܳܟܺܝܠ ܕܰܒܗܰܕ̈ܳܡܶܐ ܆ ܣܽܘܥܪܳܢܐ ܡܫܰܡܠܶܐ ܠܳܗ̇ ܆ ܘܠܰܘ ܒܟܽܘܠܥܶܕܳܢ ܐܰܝܟ ܕܒܳܥܝܐ ܡܶܫܬܰܡܫܐ . ܗܳܝ ܕܶܝܢ ܕܰܒܚܽܘ̈ܫܳܒܶܐ ܡܰܛܫܝܐ ܆ ܠܰܝܬ ܡܶܕܶܡ ܕܟܳܠܶܐ ܠܳܗ̇ ܕܬܺܐܬܶܐ ܠܰܥܒܳܕܐ ܇ ܐܶܠܐ ܐܶܢ ܒܰܠܚܽܘܕ ܚܙܳܬܐ ܕܰܐܠܳܗܳܐ . ܡܶܛܽܠ ܗܳܕܶܐ ܐܳܦ ܢܒܺܝܳܐ ܝܳܗܶܒ ܘܳܝܐ ܠܰܐܝܠܶܝܢ ܕܡܶܬܛܰܢܦܺܝܢ ܥܰܠ ܬܰܫܘ̈ܝܳܬܗܽܘܢ ܇ ܘܰܡܦܰܪܣܶܐ ܚܽܘ̈ܫܳܒܰܝܗܽܘܢ ܣܰܟ̈ܠܶܐ ܇ ܗܳܢܽܘܢ ܕܡܶܬܪܰܥܶܝܢ ܘܳܐܡܪܺܝܢ . ܕܶܐܣ̈ܶܐ ܕܒܰܝܬܝ ܚܳܕܪ̈ܳܢ ܠܺܝ ܇ ܘܛܶܠܳܠܐ ܕܒܰܝܬܝ ܡܣܰܬܰܪ ܥܠܰܝ . ܘܠܐ ܝܳܕܰܥ ܕܥܰܝ̈ܢܰܘܗܝ ܕܡܳܪܝܐ ܢܰܗܺܝܪ̈ܳܢ . ܚܰܕ ܒܪܶܒܽܘ ܒܫܶܡܫܐ ܇ ܘܚܳܙܶܐ ܟܽܠܗܶܝܢ ܬܰܪ̈ܥܝܳܬܗܽܘܢ ܕܰܒܢ̈ܰܝ ܐܢܳܫܐ . ܘܟܰܕ ܡܶܠܬܐ ܒܓܰܠܝܽܘܬܳܗ̇ ܡܶܣܬܰܒܪܐ ܆ ܕܰܠܒܰܪܢܳܫܐ ܕܡܰܥܘܶܠ ܥܰܠ ܬܰܫܘܺܝܬܶܗ ܒܓܰܘ ܒܰܝܬܶܗ ܒܟܶܣܝܐ ܆ ܗܳܠܶܝܢ ܕܰܒܚܶܫܽܘܟܐ ܒܥܽܘܡܪ̈ܰܝܗܽܘܢ ܡܫܰܡܠܶܝܢ ܐܖ̈ܓܺܝܓܳܬܗܽܘܢ . ܘܰܡܟܰܣܶܝܢ ܡܶܢ ܩܕܳܡ ܚܙܳܬܐ ܕܐܢܳܫܐ ܆ ܐܶܠܐ ܝܰܬܺܝܪܳܐܺܝܬ ܠܚܽܘܫܳܒܐ ܗܰܘ ܕܟܰܣܝܳܐܺܝܬ ܡܙܰܢܶܐ ܒܓܰܘ ܢܰܦܫܐ ܇ ܡܰܟܣܳܐ ܡܶܠܬܶܗ ܕܰܢܒܺܝܐ ܗܰܘ . ܕܰܚܠܳܦ ܐܶܣ̈ܶܐ ܗܰܕ̈ܳܡܰܝ ܦܰܓܪܐ ܟܪܺܝܟܺܝܢ ܠܳܗ̇ . ܘܰܚܠܳܦ ܬܰܛܠܺܝܬܐ ܡܳܐܢܶܗ ܕܠܶܒܐ ܡܣܰܬܰܪ ܥܠܰܘܗܝ . ܘܟܰܕ ܒܗܳܢܐ ܐܰܬܪܐ ܡܣܰܬܪܐ ܘܰܡܛܰܫܝܐ ܥܳܡܰܪ ܆ ܘܗܳܪܟܐ ܡܫܰܡܠܶܐ ܠܶܗ ܠܓܰܘܪܶܗ ܆ ܣܳܒܰܪ ܕܰܠܐܢܳܫ ܠܐ ܡܶܬܚܙܶܐ . ܟܰܕ ܠܰܘ ܡܶܢ ܚܛܺܝܬܐ ܥܳܪܶܩ ܆ ܐܶܠܐ ܡܶܢ ܚܙܳܬܐ ܕܐܢܳܫܐ . ܘܠܐ ܡܶܣܬܰܟܰܠ ܕܡܶܢ ܩܕܳܡ ܚܙܳܬܐ ܢܰܗܺܝܪܬܐ ܕܰܐܠܳܗܳܐ ܇ ܠܰܝܬ ܡܶܕܶܡ ܕܡܶܬܛܰܫܶܐ . ܚܰܕ ܠܰܡ ܒܪܶܒܽܘ ܒܢܽܘܗܪܶܗ ܕܫܶܡܫܐ ܢܰܗܺܝܪܐ ܚܙܳܬܶܗ ܕܰܐܠܳܗܳܐ ܇ ܕܡܶܬܒܰܩܶܐ ܒܟܰܣ̈ܝܳܬܐ . ܘܰܐܟܙܢܐ ܕܡܶܢ ܩܕܳܡ ܢܽܘܗܪܶܗ ܕܫܶܡܫܐ ܡܶܕܶܡ ܠܐ ܡܶܬܟܰܣܶܐ ܆ ܐܶܠܐ ܠܟܽܠܡܶܕܶܡ ܕܕܳܢܰܚ ܥܠܰܘܗܝ : ܡܰܓܠܶܐ ܘܰܡܚܰܘܶܐ ܠܶܗ ܩܕܳܡ ܚܙܳܬܐ ܆ ܗܳܟܰܢܐ ܐܳܦ ܥܰܝܢܐ ܚܳܙܺܝܬܐ ܕܺܝܕܰܥܬܶܗ ܕܰܐܠܳܗܳܐ ܇ ܡܶܬܒܰܩܝܐ ܒܟܰܣ̈ܝܳܬܗܽܘܢ ܕܰܒܢ̈ܰܝ ܐܢܳܫܐ ܇ ܘܚܳܝܪܐ ܒܚܽܘ̈ܫܳܒܶܐ ܕܰܡܟܰܣܶܝܢ ܒܓܰܘ ܗܰܘܢܐ . ܘܟܰܕ ܠܐ ܢܓܽܘܪ ܚܽܘܫܳܒܐ ܒܣܽܘܥܪ̈ܳܢܶܐ ܆ ܚܳܫܒܐ ܠܶܗ ܓܰܝܳܪܐ ܡܶܢ ܨܶܒܝܳܢܶܗ . ܘܕܳܝܢܐ ܠܳܗ̇ ܡܶܢ ܢܝܳܚܶܗ ܘܠܰܘ ܡܶܢ ܣܽܘܥܪ̈ܳܢܰܘܗܝ . ܐܺܝܬ ܓܶܝܪ ܕܥܰܠ ܣܽܘܥܪܳܢܐ ܡܶܬܬܢܺܝܚ ܆ ܘܺܐܝܬ ܕܥܰܠ ܛܶܠܳܢܺܝܬܐ ܡܶܬܬܢܺܝܚ . ܘܺܐܝܬ ܓܰܘܪܐ ܕܰܒܦܰܓܪܐ ܗܳܘܶܐ . ܘܺܐܝܬ ܕܰܒܢܰܦܫܐ ܡܶܫܬܰܡܠܶܐ . ܡܰܢ ܗܳܟܺܝܠ ܕܡܶܢ ܠܶܒܐ ܛܳܪܶܕ ܠܶܗ ܠܓܰܘܪܐ ܆ ܐܺܝܕܺܝܥܐ ܕܳܐܦ ܠܐ ܒܦܰܓܪܐ ܡܰܪܦܶܐ ܠܶܗ . ܥܶܩܳܪܐ ܓܶܝܪ ܕܣܽܘܥܪ̈ܳܢܶܐ ܚܽܘ̈ܫܳܒܶܐ ܐܶܢܽܘܢ . ܘܰܐܟܙܢܐ ܕܶܐܢ ܢܶܙܕܰܥܙܰܥ ܐܺܝܠܳܢܐ ܡܶܢ ܥܶܩܳܪܶܗ : ܘܬܶܬܪܰܦܶܐ ܡܰܘܥܺܝܬܶܗ ܗܳܝ ܕܰܡܣܰܬܬܐ ܒܓܰܘ ܐܰܪܥܐ ܆ ܡܳܫܟܺܝܢ ܒܰܪ ܫܳܥܬܶܗ ܛܰܪ̈ܦܰܘܗܝ ܘܟܳܡܣܺܝܢ ܦܺܐܪ̈ܰܘܗܝ ܆ ܘܡܶܫܬܰܚܠܦܐ ܚܙܳܬܐ ܕܟܽܠܶܗ ܆ ܗܳܟܰܢܐ ܘܳܐܦ ܥܶܩܳܪܳܗ̇ ܕܪܶܓܬܐ ܇ ܐܶܢ ܡܶܢ ܠܶܒܐ ܢܶܙܕܰܥܙܰܥ ܘܢܶܬܪܰܦܶܐ ܇ ܒܰܪ ܫܳܥܬܶܗ ܡܫܰܪܶܝܢ ܕܢܺܐܒܫܽܘܢ ܐܳܦ ܣܽܘܥܪ̈ܳܢܶܐ ܕܰܠܒܰܪ . ܡܶܛܽܠ ܕܰܐܝܟ ܥܶܩܳܪܐ ܒܓܰܘ ܐܰܪܥܐ ܆ ܐܺܝܬܰܘܗܝ ܐܳܦ ܚܽܘܫܳܒܐ ܒܓܰܘ ܠܶܒܐ ܇ ܡܪܰܒܝܳܢܐ ܕܣܽܘܥܪ̈ܳܢܶܐ ܒܰܪ̈ܳܝܶܐ . ܐܶܢ ܕܛܳܒ̈ܳܬܐ ܘܶܐܢ ܕܒܺܝ̈ܫܳܬܐ . ܘܰܐܝܟ ܕܡܶܬܪܰܒܶܝܢ ܐܺܝ̈ܠܳܢܶܐ ܒܡܰܝ̈ܳܐ ܆ ܗܳܟܰܢܐ ܐܳܦ ܣܽܘܥܪ̈ܳܢܶܐ ܒܫܶܩܝܐ ܕܚܽܘ̈ܫܳܒܶܐ . ܘܰܐܝܟ ܕܝܳܒ̈ܫܳܢ ܢܶܨ̈ܒܳܬܐ ܕܣܺܝ̈ܡܳܢ ܥܰܠ ܡܰܒܽܘܥܐ ܆ ܐܶܢ ܢܶܓܕܰܫ ܘܢܺܐܒܰܫ ܗܽܘ ܡܰܒܽܘܥܐ ܆ ܗܳܟܰܢܐ ܚܳܡܶܝܢ ܥܒ̈ܳܕܶܐ ܕܰܖ̈ܓܺܝܓܳܬܐ ܕܣܺܝ̈ܡܳܢ ܥܰܠ ܡܰܒܽܘܥܐ ܕܠܶܒܐ ܇ ܘܫܳܬܶܝܢ ܘܡܶܬܪܰܒܶܝܢ ܡܶܢܶܗ ܇ ܐܶܢ ܐܢܳܫ ܠܰܡܥܺܝܢܶܗ ܕܺܝܠܶܗ ܕܚܽܘܫܳܒܐ ܒܺܝܫܐ ܢܛܰܡܶܡ . ܗܳܝ ܓܶܝܪ ܕܢܶܦܣܩܺܝܗ̇ ܐܢܳܫ ܠܪܶܓܬܐ ܡܶܢ ܚܽܘܫܳܒܐ ܆ ܗܺܝ ܐܺܝܬܶܝܗ̇ ܙܳܟܽܘܬܐ ܓܡܺܝܪܬܐ ܒܣܽܘܥܪ̈ܳܢܶܐ . ܘܰܠܗܳܕܶܐ ܪܶܓܬܐ ܕܚܽܘ̈ܫܳܒܶܐ ܆ ܐܳܦ ܠܐ ܥܶܕ̈ܳܢܶܐ ܐܺܝܕܺܝܥܺܝܢ ܠܳܗ̇ . ܐܶܠܐ ܒܟܽܠܥܶܕܳܢ ܡܶܬܬܙܺܝܥܐ ܆ ܘܰܒܟܽܠܥܶܕܳܢ ܡܶܫܬܰܡܠܝܐ . ܝܰܬܺܝܪܳܐܺܝܬ ܐܶܡܰܬܝ ܕܺܐܝܬ ܠܳܗ̇ ܡܠܽܘ̈ܐܶܐ ܡܶܢ ܠܒܰܪ ܕܰܡܫܰܡܫܺܝܢ ܠܳܗ̇ . ܕܡܶܢ ܗܳܪܟܐ ܝܰܬܺܝܪܳܐܺܝܬ ܢܶܙܕܗܰܪ ܘܢܶܬܒܰܩܶܐ ܚܰܟܺܝܡܳܐܺܝܬ ܆ ܘܡܶܢ ܟܽܠ ܐܰܝܟܐ ܕܰܡܕܺܝܩܐ ܥܠܰܝܢ ܪܶܓܬܐ . ܡܶܢ ܬܰܡܳܢ ܢܶܐܚܽܘܕ ܬܰܪܥܐ ܩܕܳܡܶܝܗ̇ . ܪܶܓܬܐ ܓܶܝܪ ܒܶܗ ܒܙܰܘܥܐ ܕܚܰܝ̈ܰܝܢ ܡܙܺܝܓܐ . ܘܰܟܡܐ ܕܡܶܬܬܙܺܝܥܺܝܢ ܚܰܝ̈ܶܐ ܒܦܰܓܪܰܢ ܆ ܗܳܟܰܢܐ ܡܶܬܬܙܺܝܥܐ ܘܪܳܦܬܐ ܒܗܽܘܢ ܐܳܦ ܪܶܓܬܐ . ܐܶܠܐ ܐܰܟܙܢܐ ܕܰܠܡܶܬܬܙܺܝܥܳܢܽܘܬܐ ܕܚܰܝ̈ܶܐ ܟܝܳܢ̈ܳܝܶܐ ܡܰܘܬܐ ܡܫܰܠܶܐ ܆ ܗܳܟܰܢܐ ܠܙܰܘ̈ܥܶܝܗ̇ ܕܪܶܓܬܐ ܡܫܰܬܶܩ ܒܩܶܛܠܶܗ ܕܒܰܪ ܐܢܳܫܐ ܥܰܬܺܝܩܐ . ܐܶܢ ܗܳܟܺܝܠ ܡܶܢ ܙܰܘ̈ܥܶܐ ܟܝܳܢ̈ܳܝܶܐ ܕܦܰܓܪܐ ܆ ܩܳܝܡܐ ܥܠܰܝܢ ܪܶܓܬܐ ܆ ܢܶܕܰܥ ܕܩܽܘܦܳܚܐ ܘܟܽܘܒܳܫܐ ܡܶܬܒܥܶܐ ܠܶܗ ܠܦܰܓܪܐ ܆ ܘܢܶܬܥܗܰܕ ܦܶܬܓܳܡܶܗ ܡܥܰܕܪܳܢܐ ܕܰܫܠܺܝܚܐ ܇ ܗܰܘ ܕܶܐܡܰܪ ܠܘܳܬܰܢ ܒܦܰܪܨܽܘܦ ܢܰܦܫܶܗ ܆ ܕܦܰܓܪܝ ܗܽܘ ܟܳܒܶܫ ܐܢܐ ܘܰܡܫܰܥܒܶܕ ܐܢܐ . ܘܟܰܕ ܡܶܬܒܰܩܶܝܢ ܚܢܰܢ ܒܗܳܕܶܐ ܆ ܢܫܰܥܒܕܺܝܘܗܝ ܠܦܰܓܪܰܢ ܆ ܘܢܶܟܒܽܘܫ ܠܪܶܓܬܐ ܒܰܥܪܺܝܪܳܝܬܐ ܕܡܶܬܬܙܺܝܥܐ ܘܰܡܫܰܘܪܐ ܒܶܗ ܆ ܟܰܕ ܣܳܝܡܺܝܢܰܢ ܥܠܰܘܗܝ ܝܽܘܩܪܐ ܕܨܰܘܡܐ ܡܬܺܝܚܐ ܇ ܘܰܒܨܺܝܪܽܘܬ ܡܶܐܟܽܘܠܬܐ ܘܰܙܥܽܘܪܽܘܬ ܫܶܩܝܐ ܇ ܘܶܐܢ ܢܶܣܦ̈ܩܳܢ ܗܳܠܶܝܢ ܠܟܽܘܒܳܫܶܗ ܐܶܡܰܬܝ ܕܒܰܡܫܽܘܚܬܐ ܡܶܬܩܰܪ̈ܒܳܢ ܠܶܗ ܆ ܘܶܐܠܐ ܬܽܘܒ ܢܶܥܽܘܦ ܘܰܢܪܰܒܶܐ ܐܶܢܶܝ̈ܢ ܆ ܘܶܐܢ ܐܳܦܠܐ ܗܳܟܰܢܐ ܣܳܦ̈ܩܳܢ ܒܰܠܚܽܘܕܰܝܗܶܝܢ ܕܰܢܫܰܥܒܕܳܢܳܝܗܝ ܆ ܢܶܚܙܶܐ ܐܚܪ̈ܳܢܝܳܬܐ ܕܩܰܫ̈ܝܳܢ ܡܶܢܗܶܝܢ ܆ ܘܰܒܗܶܝܢ ܬܽܘܒ ܢܶܬܚܰܫܰܚ ܠܘܳܬܶܗ . ܝܰܬܺܝܪ ܕܶܝܢ ܡܶܢ ܟܽܘܠ ܡܶܕܶܡ ܆ ܙܥܽܘܪܽܘܬ ܫܶܩܝܐ ܡܶܬܒܰܥܝܐ ܠܰܩܪܳܒܐ ܗܳܢܐ ܇ ܡܶܛܽܠ ܖ̈ܓܺܝܓܳܬܐ . ܝܰܬܺܝܪܳܐܺܝܬ ܕܶܝܢ ܕܪܶܓܬܐ ܗܳܕܶܐ ܕܙܳܢܝܽܘܬܐ ܡܶܢ ܪܰܛܺܝܒܽܘܬܐ ܡܶܬܬܰܪܣܝܐ . ܘܶܐܢ ܪܰܛܺܝܒܽܘܬܐ ܡܬܰܪܣܝܐ ܠܳܗ̇ ܆ ܝܰܒܺܝܫܽܘܬܐ ܡܳܕܶܝܢ ܕܗܳܘܝܐ ܡܶܢ ܙܥܽܘܪܽܘܬ ܫܶܩܝܐ ܆ ܡܝܰܒܫܐ ܘܰܡܚܰܡܝܐ ܠܳܗ̇ ܆ ܐܰܝܟܰܢܐ ܕܳܐܦ ܓܶܕܥܽܘܢ ܩܪܳܒܬܳܢܐ ܇ ܠܗܳܢܽܘܢ ܕܥܰܠ ܒܽܘܪ̈ܟܰܝܗܽܘܢ ܒܪܶܟܘ ܇ ܘܰܠܡܶܣܒܰܥ ܐܶܫܬܺܝܘ ܡܰܝ̈ܳܐ . ܐܰܗܦܶܟ ܐܶܢܽܘܢ ܡܶܢ ܩܪܳܒܐ . ܘܰܠܗܳܢܽܘܢ ܕܩܰܠܺܝܠ ܐܶܫܬܺܝܘ ܆ ܟܰܕ ܠܳܥܶܝܢ ܡܰܝ̈ܳܐ ܒܺܐܝ̈ܕܰܝܗܽܘܢ ܠܦܽܘܡܗܽܘܢ ܆ ܠܗܽܘܢ ܕܒܰܪ ܥܰܡܶܗ ܠܰܩܪܳܒܐ ܕܠܽܘܩܒܰܠ ܡܶܕ̈ܝܰܢܳܝܶܐ . ܘܗܳܠܶܝܢ ܠܰܘ ܫܚܺܝܡܳܐܺܝܬ ܡܶܢܶܗ ܐܶܫܬܟܰܚ ܘܶܐܣܬܥܰܪ ܆ ܐܶܠܐ ܐܰܠܳܗܳܐ ܦܰܩܕܶܗ ܕܗܳܟܰܢܐ ܢܶܥܒܶܕ . ܟܰܕ ܓܶܝܪ ܟܰܢܶܫ ܥܰܡܐ ܣܰܓܺܝܐܐ ܠܰܩܪܳܒܐ ܕܢܺܐܙܰܠ ܥܰܠ ܡܰܫܪܺܝܬܐ ܕܡܶܕܝܰܢ ܆ ܗܳܝ ܕܰܡܬܺܝܠܐ ܗܘܳܬ ܒܚܰܫܳܐ ܕܙܳܢܝܽܘܬܐ ܆ ܦܩܰܕ ܠܶܗ ܐܰܠܳܗܳܐ ܆ ܕܢܶܩܪܶܐ ܒܩܰܪܢܐ ܆ ܘܰܢܙܰܗܰܪ ܠܥܰܡܐ ܘܢܺܐܡܰܪ ܩܕܳܡܰܝܗܽܘܢ ܇ ܕܟܽܠ ܡܰܢ ܕܕܰܚܺܝܠ ܘܪܰܬܺܝܬ ܆ ܢܶܗܦܽܘܟ ܠܶܗ . ܘܰܗܦܰܟ ܡܶܢ ܩܳܠܐ ܗܳܢܐ ܆ ܣܽܘܓܳܐܐ ܕܥܰܡܐ ܕܺܐܝܬ ܗܘܳܐ ܥܰܡܶܗ . ܘܶܐܬܚܰܙܝܰܬ ܡܶܢ ܗܳܪܟܐ ܆ ܕܠܰܘ ܟܽܠ ܡܰܢ ܕܶܐܬܩܪܺܝ ܠܰܩܪܳܒܐ ܚܳܫܰܚ ܠܰܩܪܳܒܐ ܆ ܘܡܶܛܽܠ ܕܰܥܕܰܟܺܝܠ ܐܺܝܬ ܗܘܳܐ ܒܗܽܘܢ ܗܳܠܶܝܢ ܕܰܒܪܶܥܝܳܢܐ ܚܰܡܺܝܡܐ ܠܙܳܟܽܘܬܐ ܪܳܐܓܺܝܢ ܗܘܰܘ . ܟܰܕ ܡܶܢ ܥܰܡܠܐ ܕܰܚܠܳܦܶܝܗ̇ ܩܰܢܺܝܛܺܝܢ ܗܘܰܘ ܆ ܐܶܡܰܪ ܠܶܗ ܐܰܠܳܗܳܐ ܆ ܕܳܐܦ ܠܗܳܠܶܝܢ ܬܽܘܒ ܢܶܒܩܶܐ . ܘܡܶܢ ܒܳܬܰܪ ܕܰܥܒܰܕ ܒܽܘܚܪܳܢܗܽܘܢ ܒܡܰܝ̈ܳܐ ܆ ܠܗܳܢܽܘܢ ܕܟܰܕ ܒܪܺܝܟܺܝܢ ܥܰܠ ܒܽܘܪ̈ܟܰܝܗܽܘܢ ܐܶܬܚܰܫܰܚܘ ܒܫܶܩܝܐ ܣܰܓܺܝܳܐܐ ܕܡܰܝ̈ܳܐ ܆ ܐܰܗܦܶܟ ܐܶܢܽܘܢ ܡܶܢ ܩܪܳܒܐ . ܡܶܛܽܠ ܕܠܐ ܚܳܫܚܐ ܣܰܒܥܽܘܬܐ ܕܡܰܝ̈ܳܐ ܠܰܩܪܳܒܐ ܕܠܽܘܩܒܰܠ ܪܶܓܬܐ . ܠܰܙܥܽܘܪ̈ܶܐ ܕܶܝܢ ܕܩܰܠܺܝܠ ܐܶܫܬܺܝܘ ܡܣܰܪܗܒܳܐܺܝܬ ܟܰܕ ܠܳܥܶܝܢ ܒܺܐܝ̈ܕܰܝܗܽܘܢ ܠܦܽܘܡܗܽܘܢ ܆ ܕܒܰܪ ܥܰܡܶܗ ܠܬܰܟܬܽܘܫܐ ܇ ܥܰܠ ܡܰܫܪܺܝܬܐ ܗܳܝ ܡܬܺܝܠܰܬ ܒܙܳܢܝܽܘܬܐ . ܘܰܕܗܳܕܶܐ ܗܳܟܰܢܐ ܗܝ ܆ ܐܰܝܟ ܕܰܐܡܺܝܪܐ ܆ ܣܳܗܕܳܐ ܬܰܫܥܺܝܬܐ ܆ ܕܰܟܬܳܒܶܗ ܕܡܽܘܫܐ ܕܳܐܡܪܐ ܇ ܕܙܰܢܺܝ ܥܰܡܐ ܒܰܒܢ̈ܳܬ ܡܶܕܝܰܢ ܇ ܘܶܐܫܬܰܡܠܺܝܘ ܒܕܶܒ̈ܚܶܐ ܕܰܐܠܳܗܰܝ̈ܗܶܝܢ . ܡܶܛܽܠ ܓܶܝܪ ܕܟܽܠܗܶܝܢ ܕܰܠܘܳܬܗܽܘܢ ܗܳܘ̈ܝܳܢ ܗܘ̈ܰܝ ܆ ܛܽܘܦܣܐ ܐܺܝܬܰܝܗܶܝܢ ܕܕܽܘܒܳܪܐ ܪܽܘܚܳܢܐ ܕܺܝܠܰܢ ܆ ܟܽܘܠ ܡܶܕܶܡ ܕܰܠܘܳܬܗܽܘܢ ܟܬܺܝܒ ܆ ܠܗܳܠܶܝܢ ܕܺܝܠܰܢ ܡܚܰܘܶܐ . ܐܰܝܟ ܕܶܐܡܰܪ ܦܰܘܠܳܘܣ . ܕܠܐ ܢܙܰܢܶܐ ܐܰܝܟܰܢܐ ܕܡܶܢܗܽܘܢ ܙܰܢܺܝܘ ܇ ܘܰܢܦܰܠܘ ܒܚܰܕ ܝܰܘܡܐ ܥܶܣܪܺܝܢ ܘܰܐܪ̈ܒܥܐ ܐܰܠܦܻ̈ܝܢ . ܗܽܘ ܗܳܟܺܝܠ ܗܳܢܐ ܕܳܪܐ ܪܰܦܝܐ ܕܰܢܦܰܩ ܡܶܢ ܡܶܨܪܶܝܢ ܆ ܟܰܕ ܐܶܪܰܥ ܐܶܢܽܘܢ ܩܪܳܒܐ ܕܙܳܢܝܽܘܬܐ ܆ ܠܐ ܐܶܫܟܰܚܘ ܠܰܡܩܳܡ ܩܕܳܡܰܘܗܝ . ܐܶܠܐ ܐܶܙܕܟܺܝܘ ܡܶܢ ܫܽܘܦܪܐ ܕܰܒܢ̈ܳܬ ܡܶܕܝܰܢ ܘܙܰܢܺܝܘ ܒܗ̈ܶܝܢ . ܕܰܒܥܶܩܒܳܗ̇ ܕܙܳܢܝܽܘܬܐ ܗܳܕܶܐ ܆ ܫܠܰܛ ܒܗܽܘܢ ܒܗܰܘ ܙܰܒܢܐ ܡܰܘܬܳܢܐ ܕܡܶܢ ܫܶܠܝܐ ܐܶܠܐ ܡܶܛܽܠ ܕܰܠܗܰܠ ܙܰܢܳܝ̈ܶܐ ܐܶܒܰܕܘ ܆ ܒܝܰܕ ܡܣܳܡ ܒܪܺܫܐ ܕܡܶܢ ܫܶܠܝܐ ܢܦܰܩ ܥܠܰܝܗܽܘܢ ܆ ܘܠܰܘ ܗܽܘ ܚܰܫܳܐ ܕܙܳܢܝܽܘܬܐ ܐܰܝܟ ܕܰܒܛܶܟܣܐ ܐܶܬܒܰܛܰܠ ܆ ܗܳܪܟܐ ܒܝܰܕ ܡܕܰܒܪܳܢܐ ܓܶܕܥܽܘܢ ܆ ܠܰܘ ܠܙܰܢܳܝ̈ܶܐ ܚܳܪܶܒ ܆ ܐܶܠܐ ܠܳܗ̇ ܠܙܳܢܝܽܘܬܐ ܡܰܘܒܶܕ . ܡܶܛܽܠ ܗܳܕܶܐ ܟܰܕ ܥܬܺܝܕ ܗܘܳܐ ܕܢܰܘܒܕܺܝܗ̇ ܠܡܰܫܪܺܝܬܐ ܗܳܕܶܐ ܕܰܐܚܛܝܰܬ . ܠܗܰܘ ܥܰܡܐ ܩܰܕܡܳܝܐ ܆ ܡܶܛܽܠ ܕܰܐܝܟ ܕܶܐܡܪܶܬ ܛܽܘܦܣܐ ܕܙܳܢܝܽܘܬܐ ܡܶܬܚܰܘܶܐ ܒܶܗ ܆ ܕܒܰܪ ܥܰܡܶܗ ܐܢ̈ܳܫܳܐ ܙܥܽܘܪ̈ܶܐ ܠܰܩܪܳܒܐ ܕܠܽܘܩܒܰܠ ܗܳܢܐ ܚܰܫܳܐ ܆ ܗܳܠܶܝܢ ܕܶܐܫܬܺܝܘ ܡܰܝ̈ܳܐ ܩܰܠܺܝܠ ܒܣܽܘܪܗܳܒܐ . ܘܰܒܝܰܕ ܗܳܕܶܐ ܆ ܫܰܘܕܰܥܘ ܥܰܠ ܢܰܦܫܗܽܘܢ ܆ ܕܣܳܦܩܺܝܢ ܕܢܶܐܪܥܽܘܢܳܝܗܝ ܠܰܩܪܳܒܐ ܗܳܢܐ ܇ ܗܳܝ ܕܰܗܘܳܬ ܆ ܐܳܦ ܒܰܥܒܳܕܐ ܆ ܘܟܰܕ ܛܰܝܶܒ ܐܶܢܽܘܢ ܠܬܰܟܬܽܘܫܐ ܆ ܐܰܘܚܶܕ ܐܶܢܽܘܢ ܩܽܘ̈ܠܶܐ ܘܩܰܪ̈ܢܳܬܐ ܘܠܰܡܦܺܐܕ̈ܶܐ . ܘܛܰܫܺܝܘ ܠܰܡܦܺܐܕ̈ܶܐ ܒܓܰܘ ܩܽܘ̈ܠܶܐ . ܘܶܐܚܰܕܘ ܩܰܪ̈ܢܳܬܐ ܒܝܰܡܺܝ̈ܢܰܝܗܽܘܢ ܆ ܘܩܽܘ̈ܠܶܐ ܒܣܶܡ̈ܳܠܰܝܗܽܘܢ . ܘܒܰܪ ܫܳܥܬܶܗ ܕܰܩܪܰܘ ܒܩܰܪ̈ܢܳܬܐ ܆ ܐܶܬܬܰܒܰܪܘ ܩܽܘ̈ܠܶܐ ܘܶܐܬܚܙܺܝ ܢܽܘܗܪܐ ܕܠܰܡܦܺܐܕ̈ܶܐ . ܕܺܐܝܬܰܘܗܝ ܩܳܠܐ ܕܩܰܪܢܐ ܆ ܢܺܝܫܐ ܕܦܽܘܩܕܳܢܶܗ ܕܰܐܠܳܗܳܐ . ܗܰܘ ܕܩܳܥܶܐ ܒܟܽܘܠܗܽܘܢ ܟܬܳܒ̈ܰܘܗܝ ܠܽܘܩܒܰܠ ܚܰܫܳܐ ܗܳܢܐ ܕܙܳܢܝܽܘܬܐ . ܐܰܝܟ ܗܳܝ ܕܠܐ ܢܙܰܢܶܐ ܐܰܝܟܰܢܐ ܕܡܶܢܗܽܘܢ ܙܰܢܺܝܘ . ܘܰܐܝܟ ܗܳܝ ܕܠܐ ܐܢܳܫ ܢܶܫܬܟܰܚ ܒܟܽܘܢ ܕܙܰܢܳܝ ܘܰܪܦܶܐ ܐܰܝܟ ܥܺܣܽܘ ܇ ܕܒܰܚܕܐ ܡܶܐܟܽܘܠܬܐ ܙܰܒܶܢ ܒܽܘܟܪܽܘܬܶܗ . ܘܰܐܝܟ ܗܳܝ ܕܠܐ ܬܶܛܥܽܘܢ ܕܠܐ ܙܰܢܳܝ̈ܶܐ ܘܠܐ ܓܰܝܳܖ̈ܶܐ ܘܠܐ ܦܳܠ̈ܚܰܝ ܦܬܰܟܪ̈ܶܐ ܘܠܐ ܡܚܰܒ̈ܠܶܐ ܘܠܐ ܫܳܟ̈ܒܰܝ ܥܰܡ ܕܶܟܪ̈ܶܐ ܇ ܘܠܐ ܓܰܢ̈ܳܒܶܐ ܇ ܘܠܐ ܝܰܥ̈ܢܶܐ ܇ ܘܠܐ ܪ̈ܰܘܳܝܶܐ ܇ ܘܠܐ ܚܳܛܽܘ̈ܦܶܐ ܝܳܪ̈ܬܺܝܢ ܡܰܠܟܽܘܬܶܗ ܕܰܐܠܳܗܳܐ . ܘܰܐܝܟ ܗܳܕܶܐ ܐܚܪܺܬܐ ܕܶܐܡܰܪ . ܕܟܽܘܠ ܐܢܳܫ ܕܺܐܝܬܰܘܗܝ ܙܰܢܳܝܐ ܐܰܘ ܛܰܢܦܐ ܆ ܐܰܘ ܥܳܠܽܘܒܐ ܕܺܐܝܬܰܘܗܝ ܦܳܠܰܚ ܠܰܦܬܰܟܪ̈ܶܐ ܆ ܠܰܝܬ ܠܶܗ ܝܳܪܬܽܘܬܐ ܒܡܰܠܟܽܘܬܶܗ ܕܰܡܫܺܝܚܐ ܘܕܰܐܠܳܗܳܐ . ܘܰܐܝܟ ܗܳܝ ܕܶܐܡܰܪ ܡܳܪܰܢ ܕܟܽܠ ܡܰܢ ܕܚܳܙܶܐ ܐܰܢܬܬܐ ܐܰܝܟ ܕܢܶܐܪܓܺܝܗ̇ ܆ ܡܶܚܕܐ ܓܳܪܳܗ̇ ܒܠܶܒܶܗ . ܘܬܽܘܒ ܝܰܥܩܽܘܒ ܫܠܺܝܚܐ ܆ ܐܶܡܰܪ ܒܶܐܓܰܪܬܶܗ . ܕܡܶܢ ܐܰܝܟܐ ܐܺܝܬ ܒܟܽܘܢ ܩܪ̈ܳܒܶܐ ܘܡܰܨ̈ܘܳܬܐ ܆ ܐܶܠܐ ܡܶܢ ܖ̈ܓܺܝܓܳܬܐ ܕܡܰܩܪ̈ܒܳܢ ܒܗܰܕ̈ܳܡܰܝܟܽܘܢ . ܘܬܽܘܒ ܦܶܛܪܽܘܣ ܐܶܡܰܪ ܆ ܕܶܐܢ ܥܳܪܨܐ ܥܠܰܝܟܘܢ ܪܶܓܬܐ ܩܳܛܽܘܠܬܐ ܆ ܠܐ ܬܰܣܒܪܽܘܢ ܕܡܶܕܶܡ ܢܽܘܟܪܳܝ ܓܳܕܶܫ ܠܟܽܘܢ . ܡܶܛܽܠ ܕܡܶܬܢܰܣܳܝܽܘ ܡܶܬܢܰܣܶܝܢ ܐܢܬܽܘܢ ܇ ܘܬܽܘܒ ܐܰܠܳܗܳܐ ܒܝܰܕ ܩܳܠܶܗ ܠܘܳܬ ܥܰܡܐ ܕܺܝܗܽܘ̈ܕܳܝܶܐ ܩܳܥܶܐ ܗܘܳܐ . ܕܠܐ ܬܶܐܪܰܓ ܐܰܢܬܰܬ ܚܰܒܪܳܟ . ܛܽܘܦܣܐ ܗܳܟܺܝܠ ܕܗܳܠܶܝܢ ܩ̈ܳܠܶܐ ܩܰܕܺܝ̈ܫܶܐ ܕܰܐܡܺܝܪܺܝܢ ܆ ܠܽܘܩܒܰܠ ܚܰܫܳܐ ܕܙܳܢܝܽܘܬܐ . ܐܺܝܬܰܝܗܶܝܢ ܗܘܰܘ . ܩܰܪ̈ܢܳܬܐ ܗܳܠܶܝܢ ܕܩܳܥ̈ܝܳܢ ܠܽܘܩܒܰܠ ܡܰܫܪܺܝܬܐ ܕܡܶܕܝܰܢ ܆ ܬܰܡܳܢ ܓܶܝܪ ܥܰܡ ܩܳܠܐ ܕܩܰܪ̈ܢܳܬܐ ܆ ܒܰܪ ܫܳܥܬܶܗ ܗܘܳܐ ܬܽܘܒܳܪܐ ܕܩܽܘ̈ܠܶܐ . ܡܶܛܽܠ ܕܗܳܟܰܢܐ ܐܶܬܦܰܩܰܕ ܟܽܠܶܗ ܥܰܡܐ ܡܶܢ ܓܶܕܥܽܘܢ ܆ ܕܡܶܚܕܐ ܕܫܳܡܥܺܝܢ ܐܢܬܽܘܢ ܕܩܳܪܶܐ ܐܢܐ ܒܩܰܪܢܐ ܆ ܩܥܰܘ ܐܳܦ ܐܰܢܬܽܘܢ ܘܬܰܒܰܪܘ ܩܽܘ̈ܠܶܐ ܆ ܘܢܶܬܚܙܶܐ ܢܽܘܗܪܐ ܕܠܰܡܦܺܐܕ̈ܶܐ ܕܰܡܟܰܣܰܝ ܒܓܰܘ ܩܽܘ̈ܠܶܐ . ܗܳܠܶܝܢ ܟܽܠܗܶܝܢ ܐܺܝܬܰܝܗܶܝܢ ܛܽܘܦܣܐ ܕܕܽܘܒܳܪܐ ܪܽܘܚܳܢܐ ܕܺܝܠܰܢ . ܒܩܳܠܐ ܓܶܝܪ ܕܩܰܪ̈ܢܳܬܐ ܆ ܡܶܬܝܰܕܥܺܝܢ ܦܽܘ̈ܩܕܳܢܶܐ ܐܰܠܳܗܳܝ̈ܶܐ ܆ ܗܳܠܶܝܢ ܕܒܰܪ ܫܳܥܬܶܗ ܕܐܢܳܫ ܢܶܬܚܰܫܰܚ ܒܗܽܘܢ ܒܩܳܠܐ ܕܢܰܦܫܶܗ ܇ ܘܰܒܚܰܝܠܐ ܢܶܩܥܶܐ ܠܽܘܩܒܰܠ ܚܰܫܳܐ ܕܙܳܢܝܽܘܬܐ ܆ ܒܰܪ ܫܳܥܬܶܗ ܡܶܬܪܰܕܦܐ ܘܡܶܬܒܰܛܠܐ ܪܶܓܬܐ ܗܳܕܶܐ ܡܶܢ ܩܳܠܐ ܐܰܠܳܗܳܝܐ . ܘܰܐܝܟ ܕܬܰܡܳܢ ܥܰܡ ܩܳܠܐ ܕܩܰܪ̈ܢܳܬܐ ܐܶܬܬܰܒܰܪ ܩܽܘ̈ܠܶܐ ܆ ܗܳܟܰܢܐ ܐܳܦ ܗܳܪܟܐ ܥܰܡ ܫܶܡܥܶܗ ܕܦܽܘܩܕܳܢܐ ܇ ܡܶܬܬܰܒܪܐ ܘܡܶܬܒܰܛܠܐ ܪܶܓܬܐ ܗܳܕܶܐ ܕܙܳܢܝܽܘܬܐ ܆ ܘܰܐܟܙܢܐ ܕܬܰܡܳܢ ܥܰܡ ܬܒܳܪܳܗ̇ ܕܩܽܘܠܬܐ ܆ ܐܶܬܚܙܺܝ ܢܽܘܗܪܐ ܕܰܡܛܰܫܰܝ ܗܘܳܐ ܒܳܗ̇ ܆ ܗܳܟܰܢܐ ܐܳܦ ܗܳܪܟܐ ܥܰܡ ܒܽܘܛܳܠܳܗ̇ ܕܙܳܢܝܽܘܬܐ ܇ ܕܳܢܰܚ ܒܢܰܦܫܐ ܢܽܘܗܪܐ ܕܺܐܝܕܰܥܬܶܗ ܕܰܡܫܺܝܚܐ ܇ ܘܡܶܬܝܰܕ̈ܥܳܢ ܬܠܳܬܰܝܗܶܝܢ ܗܳܟܰܢ . ܒܩܳܠܐ ܕܩܰܪܢܐ ܡܬܺܝܠ ܦܽܘܩܕܳܢܐ ܕܰܐܠܳܗܳܐ . ܘܰܒܩܽܘܠܬܐ ܕܶܐܬܬܰܒܪܰܬ ܚܰܫܳܐ ܕܙܳܢܝܽܘܬܐ . ܗܰܘ ܕܳܐܦ ܗܽܘ ܕܠܺܝܠ ܘܰܦܫܺܝܩ ܠܰܬܒܳܪܶܗ . ܘܰܒܠܰܡܦܺܐܕܐ ܕܶܐܬܚܙܺܝ ܒܰܬܒܳܪܳܗ ܕܩܽܘܠܬܐ ܆ ܢܽܘܗܪܐ ܕܺܝܕܰܥܬܐ ܐܰܠܳܗܳܝܬܐ ܇ ܕܕܳܢܰܚ ܒܢܰܦܫܐ ܒܒܽܘܛܳܠܳܗ̇ ܕܙܳܢܝܽܘܬܐ ܆ ܘܗܳܠܶܝܢ ܡܶܬܝܰܕ̈ܥܳܢ ܝܰܬܺܝܪܳܐܺܝܬ ܠܰܡܢܰܣ̈ܝܳܢܰܝܗܶܝܢ . ܗܳܢܐ ܗܳܟܺܝܠ ܝܽܘܠܦܳܢܐ ܡܚܰܘܶܐ ܠܰܢ ܩܪܳܒܶܗ ܕܓܶܕܥܽܘܢ ܆ ܘܗܳܠܶܝܢ ܛܽܘܦ̈ܣܶܐ ܡܫܰܘܕܰܥ ܠܰܢ . ܘܡܶܛܽܠ ܗܳܕܶܐ ܆ ܩܰܠܺܝܠ ܡܰܝ̈ܳܐ ܐܶܫܬܺܝܘ ܇ ܗܳܠܶܝܢ ܕܶܐܙܰܠܘ ܠܰܡܫܰܡܠܳܝܽܘܬܶܗ ܠܰܩܪܳܒܐ ܗܳܢܐ . ܕܟܰܕ ܡܶܬܒܰܩܶܝܢ ܚܢܰܢ ܒܗܽܘܢ ܆ ܢܶܬܕܰܡܶܐ ܠܗܽܘܢ ܘܠܐ ܢܶܫܬܶܐ ܡܰܝ̈ܳܐ ܠܣܰܒܥܐ ܇ ܐܰܘ ܢܶܡܠܶܐ ܟܰܪܣܶܗ ܡܶܢ ܣܰܝܒܳܪܬܐ ܇ ܐܰܝܢܐ ܕܟܳܬܶܫ ܠܶܗ ܠܬܰܟܬܽܘܫܐ ܗܳܢܐ . ܘܠܐ ܢܶܙܕܟܶܐ ܐܳܦܠܐ ܡܶܢ ܪܶܓܬܐ ܕܡܶܐܟ̈ܠܳܬܐ ܫܚܺܝ̈ܡܳܬܐ ܇ ܘܢܶܬܚܰܫܰܚ ܒܡܰܠܝܽܘܬܐ ܕܟܰܪܣܐ . ܐܶܠܐ ܢܶܬܕܟܰܪ ܠܥܺܣܽܘ . ܗܰܘ ܕܡܶܬܩܰܛܪܰܓ ܡܶܢ ܡܶܠܬܶܗ ܕܦܰܘܠܳܘܣ ܇ ܘܡܶܬܩܪܶܐ ܙܰܢܳܝܐ ܘܪܰܦܝܐ ܆ ܕܒܰܚܕܐ ܡܶܐܟܽܘܠܬܐ ܙܰܒܶܢ ܒܽܘܟܪܽܘܬܶܗ . ܟܰܕ ܠܰܘ ܡܶܢ ܝܰܩܺܝܪܘܬܳܗ̇ ܘܡܶܢ ܣܰܓܺܝܐܽܘܬ ܛܺܝ̈ܡܶܝܗ̇ ܕܡܶܐܟܽܘܠܬܐ ܐܶܬܪܫܺܝ ܥܺܣܽܘ ܒܕܽܘܟܬܐ ܗܳܕܶܐ ܆ ܐܶܠܐ ܡܶܛܽܠ ܪܰܦܝܽܘܬܶܗ . ܗܳܝ ܓܶܝܪ ܡܶܐܟܽܘܠܬܐ ܕܰܛܠܳܦ̈ܚܶܐ ܐܺܝܬܶܝܗ̇ ܗܘܳܬ . ܘܡܶܛܽܠ ܕܡܶܢ ܪܶܓܬܶܗ ܐܶܙܕܟܺܝ ܘܝܰܥܢܳܐܺܝܬ ܐܶܣܬܰܝܒܰܪ ܡܶܢܗܽܘܢ ܆ ܐܶܬܩܪܺܝ ܙܰܢܳܝܐ ܘܪܰܦܝܐ . ܘܟܺܐܢܳܐܺܝܬ ܫܰܡܗܳܗ̇ ܦܰܘܠܳܘܣ ܠܗܳܕܶܐ ܡܶܙܕܰܟܝܳܢܽܘܬܐ ܙܳܢܝܽܘܬܐ . ܗܰܘ ܓܶܝܪ ܕܡܶܢ ܚܙܳܬܐ ܕܡܶܐܟܽܘܠܬܐ ܕܰܛܠܳܦ̈ܚܶܐ ܐܶܙܕܟܺܝ ܆ ܚܰܕ ܟܡܐ ܡܶܢ ܫܽܘܦܪܐ ܦܰܐܝܐ ܡܶܙܕܟܶܐ ܗܘܳܐ ܀ ܢܶܬܒܰܩܶܐ ܕܶܝܢ ܐܳܦ ܒܩܳܠܶܗ ܕܰܐܠܳܗܳܐ ܗܰܘ ܕܰܐܡܺܝܪ ܠܘܳܬ ܥܰܡܐ ܕܺܝܗܽܘ̈ܕܳܝܶܐ ܆ ܕܠܰܘ ܓܰܘܪܐ ܕܣܽܘܥܪܳܢܐ ܒܰܠܚܽܘܕ ܡܒܰܛܶܠ ܆ ܐܶܠܐ ܐܳܦ ܪܶܓܬܐ ܕܚܽܘ̈ܫܳܒܶܐ . ܠܐ ܓܶܝܪ ܐܶܡܰܪ ܕܠܐ ܬܓܽܘܪ ܒܰܐܢܬܰܬ ܚܰܒܪܳܟ . ܐܶܠܐ ܕܠܐ ܬܶܐܪܰܓ ܐܰܢܬܰܬ ܚܰܒܪܳܟ . ܘܟܰܕ ܓܒܺܝܬܗܽܘܢ ܛܰܠܝܐ ܗܘܳܬ ܆ ܦܽܘܩܕܳܢܐ ܕܶܐܡܰܪ ܠܘܳܬܗܽܘܢ ܆ ܓܡܺܝܪ ܗܘܳܐ ܘܰܡܫܰܡܠܰܝ ܆ ܕܡܶܢ ܪܶܓܬܐ ܕܚܽܘ̈ܫܳܒܶܐ ܆ ܝܰܬܺܝܪ ܡܶܢܶܗ ܕܣܽܘܥܪܳܢܐ ܕܓܘܰܪܐ ܡܙܰܗܰܪ ܠܗܽܘܢ . ܠܐ ܠܡ ܬܶܪܰܓ . ܕܶܐܠܐ ܪܳܓܰܬ ܐܳܦܠܐ ܓܳܝܪܰܬ . ܘܡܳܪܰܢ ܐܶܡܰܪ . ܕܟܽܠ ܡܰܢ ܕܚܳܙܶܐ ܐܰܢܬܬܐ ܐܰܝܟ ܕܢܶܐܪܓܺܝܗ̇ ܆ ܡܶܚܕܐ ܓܳܪܳܗ̇ ܒܠܶܒܶܗ . ܡܶܛܽܠ ܕܺܐܝܬ ܕܚܳܙܶܐ ܆ ܘܠܰܘ ܠܓܰܘܪܐ . ܐܶܠܐ ܫܚܺܝܡܳܐܺܝܬ ܚܳܐܰܪ ܘܚܳܙܶܐ . ܐܰܝܢܐ ܕܶܝܢ ܕܚܳܐܰܪ ܐܰܝܟ ܕܰܢܓܽܘܪ ܆ ܗܳܢܐ ܡܶܢ ܠܘܳܬ ܨܶܒܝܳܢܶܗ ܘܪܶܓܬܶܗ ܆ ܓܰܝܳܪܐ ܗܘ . ܘܠܳܚܡܺܝܢ ܬܪ̈ܰܝܗܽܘܢ ܩ̈ܳܠܶܐ ܚܰܕ ܠܚܰܕ . ܗܰܘ ܕܠܐ ܬܶܐܪܰܓ ܐܰܢܬܰܬ ܚܰܒܪܳܟ ܆ ܘܗܳܢܐ ܕܰܐܡܺܝܪ ܡܶܢ ܡܳܪܰܢ ܇ ܠܽܘܩܒܰܠ ܓܰܘܪܐ ܕܚܽܘ̈ܫܳܒܶܐ . ܠܗܰܠ ܓܶܝܪ ܐܶܡܰܪ ܕܠܐ ܬܶܪܰܓ . ܘܗܳܪܟܐ ܐܶܡܰܪ ܕܠܐ ܬܚܽܘܪ ܐܰܝܟ ܕܬܶܪܰܓ ܆ ܡܶܛܽܘܠ ܕܠܰܘ ܚܙܳܬܐ ܒܰܠܚܽܘܕܶܝܗ̇ ܡܰܚܛܝܐ ܆ ܐܶܢܗܽܘ ܕܠܐ ܫܳܠܶܡ ܠܳܗ̇ ܐܳܦ ܨܶܒܝܳܢܐ ܕܰܠܓܰܘ . ܐܺܝܬ ܓܶܝܪ ܕܚܳܐܰܪ ܡܶܛܽܠ ܕܰܢܓܽܘܪ . ܘܺܐܝܬ ܕܚܳܐܰܪ ܡܶܛܽܠ ܕܢܶܚܙܶܐ . ܚܙܳܬܐ ܗܳܟܺܝܠ ܫܚܺܝܡܬܐ ܆ ܕܰܟܝܳܢܐ ܗܝ ܕܥܰܝܢܐ . ܚܙܳܬܐ ܕܶܝܢ ܕܪܶܓܬܐ ܆ ܠܰܘ ܕܥܰܝܢܐ ܗܝ ܒܰܠܚܽܘܕ . ܐܶܠܐ ܕܨܶܒܝܳܢܐ ܘܰܕܚܽܘܫܳܒܐ . ܐܶܠܽܘ ܠܐ ܓܶܝܪ ܚܳܪ ܕܰܘܺܝܕ ܆ ܐܳܦܠܐ ܪܳܐܶܓ ܗܘܳܐ . ܘܶܐܠܽܘ ܠܐ ܪܰܓ ܠܐ ܓܳܐܰܪ ܗܘܳܐ . ܣܠܶܩ ܠܰܡ ܠܶܐܓܳܪܐ ܕܒܶܝܬ ܡܰܠܟܽܘܬܶܗ ܆ ܘܰܚܙܐ ܠܰܐܢܬܬܐ ܕܣܳܚܝܐ ܘܪܰܓܳܗ̇ . ܘܫܰܕܰܪ ܐܰܝܬܝܳܗ̇ ܘܓܳܪ ܒܳܗ̇ . ܐܶܠܽܘ ܓܶܝܪ ܚܳܪ ܫܚܺܝܡܳܐܺܝܬ ܆ ܐܳܦܠܐ ܪܳܐܶܓ ܗܘܳܐ . ܘܶܐܠܽܘ ܠܐ ܪܰܓ ܆ ܐܳܦܠܐ ܓܳܐܰܪ ܗܘܳܐ . ܢܶܐܚܽܘܕ ܡܳܕܶܝܢ ܩܕܳܡ ܪܶܓܬܐ ܐܳܦ ܬܰܪܥܐ ܕܰܚܙܳܬܐ ܆ ܕܠܐ ܒܰܙܥܽܘܪ ܓܶܝܪ ܗܺܝ ܚܙܳܬܐ ܇ ܫܪ̈ܰܓܪܳܓܝܳܬܐ ܨܳܝܪܐ ܒܓܰܘ ܢܰܦܫܐ ܇ ܡܶܛܽܠ ܗܳܕܶܐ ܐܳܦ ܗܺܝ ܪܶܓܬܐ ܆ ܡܫܰܚܠܦܳܐܺܝܬ ܡܶܬܬܙܺܝܥܐ ܒܗܰܕ̈ܳܡܰܝܢ ܆ ܘܰܠܦܰܪ̈ܨܽܘܦܶܐ ܡܫܰܚ̈ܠܦܶܐ ܪܳܓܐ . ܘܗܳܕܶܐ ܓܳܕܫܐ ܠܳܗ̇ ܆ ܐܶܡܰܬܝ ܕܰܚܙܳܬܶܗ ܕܰܐܠܳܗܳܐ ܩܕܳܡ ܥܰܝ̈ܢܶܝܗ̇ ܕܢܰܦܫܐ ܠܐ ܣܺܝܡܐ . ܐܶܢ ܓܶܝܪ ܥܽܘܗܕܳܢܶܗ ܕܰܐܠܳܗܳܐ ܫܟܺܝܚ ܒܳܗ̇ . ܩܰܠܺܝܠܳܐܺܝܬ ܡܶܬܛܰܠܩܺܝܢ ܡܶܢܳܗ̇ ܟܽܠܗܽܘܢ ܥܽܘܗ̈ܕܳܢܶܐ ܕܪܶܓܬܐ ܒܺܝܫܬܐ ܆ ܘܠܐ ܡܶܣܬܰܦܩܐ ܡܶܢ ܚܙܳܬܐ ܕܫܽܘܦܪܐ ܗܰܘ ܠܐ ܡܶܣܬܰܒܥܳܢܐ ܇ ܠܡܶܬܒܰܩܳܝܽܘ ܒܫܽܘܦܪܐ ܡܶܬܚܰܒܠܳܢܐ ܆ ܪܰܘܪܒܳܐܺܝܬ ܓܶܝܪ ܡܥܰܕܰܪ ܠܰܢ ܠܩܽܘܦܳܚܳܗ̇ ܕܪܶܓܬܐ ܇ ܡܐ ܕܳܐܦ ܒܳܗ̇ ܒܡܶܬܚܰܒܠܳܢܽܘܬܶܗ ܕܰܟܝܳܢܐ ܚܳܝܪܺܝܢܰܢ ܇ ܘܒܰܐܚܪ̈ܳܢܝܳܬܐ ܕܺܐܝܬܰܝܗܶܝܢ ܨ̈ܳܐܳܬܐ ܘܰܢܕܺܝ̈ܕܳܬܐ ܆ ܘܢܳܕܐ ܡܶܢܗܶܝܢ ܬܺܐܪܬܐ ܇ ܗܳܠܶܝܢ ܕܕܰܒܺܝ̈ܩܳܢ ܠܰܟܝܳܢܶܗ ܕܦܰܓܪܐ . ܘܶܐܢ ܐܢܳܫ ܢܶܬܒܰܩܶܐ ܒܨܰܥ̈ܠܘܳܬܗܶܝܢ ܆ ܕܠܐ ܒܰܙܥܽܘܪ ܐܳܦ ܗܶܢܶܝܢ ܡܰܕܥ̈ܟܳܢ ܚܰܡܺܝܡܽܘܬܳܗ̇ ܕܪܶܓܬܐ . ܐܰܟܙܢܐ ܓܶܝܪ ܕܰܢܒܺܝܐ ܕܰܐܠܳܗܳܐ ܕܰܘܺܝܕ ܆ ܟܰܕ ܡܩܰܦܰܚ ܫܽܘܒܗܳܪܶܗ ܕܰܟܝܳܢܐ ܐܢܳܫܳܝܐ ܐܶܡܰܪ ܠܘܳܬܶܗ . ܕܒܰܪ ܐܢܳܫܐ ܠܠܰܗܓܐ ܕܳܡܶܐ ܆ ܘܝܰܘ̈ܡܳܬܶܗ ܥܳܒܪܺܝܢ ܐܰܝܟ ܛܶܠܳܠܐ : ܘܬܽܘܒ ܟܰܕ ܡܒܰܛܶܠ ܬܽܘܟܠܳܢܐ ܕܰܥܠܰܘܗܝ ܆ ܕܠܐ ܐܢܳܫ ܐܰܝܟܰܢ ܕܗܽܘ ܢܶܩܛܽܘܪ ܣܰܒܪܶܗ ܒܒܰܪ ܐܢܳܫܐ ܚܰܒܪܶܗ ܆ ܐܶܡܰܪ ܕܠܐ ܬܶܬܰܟܠܽܘܢ ܥܰܠ ܒܰܪܢܳܫܐ ܘܥܰܠ ܫܰܠܺܝܛܐ ܆ ܕܠܰܝܬ ܒܺܐܝܕܶܗ ܦܽܘܪܩܳܢܐ ܆ ܕܢܳܦܩܐ ܪܽܘܚܶܗ ܘܗܳܦܶܟ ܠܰܐܪܥܶܗ : ܘܰܒܗܰܘ ܝܰܘܡܐ ܐܳܒ̈ܕܳܢ ܟܽܠܗܶܝܢ ܡܰܚܫ̈ܒܳܬܶܗ ܆ ܘܗܳܟܰܢܐ ܐܳܦ ܠܘܳܬ ܚܰܫܳܐ ܕܙܳܢܝܽܘܬܐ ܢܶܥܒܶܕ ܆ ܕܶܐܡܰܬܝ ܕܚܳܐܶܡ ܒܰܢ ܇ ܘܫܳܓܶܫ ܚܽܘ̈ܫܳܒܰܝܢ ܆ ܢܣܺܝܡ ܠܩܽܘܒܠܶܗ ܆ ܐܰܘ ܥܽܘܗܕܳܢܐ ܕܰܐܠܳܗܳܐ ܘܰܕܕܶܚܠܬܐ ܕܕܺܝܢܶܗ ܆ ܐܰܘ ܕܢܶܬܚܰܫܰܚ ܠܘܳܬܶܗ ܒܬܶܢܝܳܢܐ ܕܡ̈ܶܠܶܐ ܕܰܟܬܳܒ̈ܶܐ . ܐܰܘ ܢܶܬܒܰܩܶܐ ܒܡܶܬܚܰܒܠܳܢܽܘܬܶܗ ܘܒܰܡܚܺܝܠܽܘܬܶܗ . ܘܰܒܟܺܐܒ̈ܰܘܗܝ ܕܺܝܠܶܗ ܕܰܟܝܳܢܐ ܐܢܳܫܳܝܐ . ܡܐ ܓܶܝܪ ܕܐܢܳܫ ܡܶܬܒܰܩܶܐ ܒܗܳܠܶܝܢ ܚܰܟܺܝܡܳܐܺܝܬ ܆ ܘܚܳܐܰܪ ܒܚܰܪܬܗܶܝܢ ܒܚܰܝܠܐ ܕܢܰܦܫܶܗ ܆ ܘܚܳܙܶܐ ܪܶܕܝܐ ܘܨܰܥܠܽܘܬܐ ܇ ܘܟܺܐܒ̈ܶܐ ܕܓܳܕܫܺܝܢ ܠܦܰܓܪܐ ܆ ܘܝܰܬܺܝܪܽܘܬܐ ܕܬܰܡܣܽܘܬܐ ܕܺܐܝܬ ܒܗܰܕ̈ܳܡܶܐ ܆ ܘܕܰܐܝܟ ܗܳܠܶܝܢ ܕܢܰܩܺܝ̈ܦܳܢ ܠܶܗ ܠܦܰܓܪܐ ܆ ܡܶܫܟܰܚ ܘܳܐܦ ܒܝܰܕ ܗܳܠܶܝܢ ܡܰܕܥܶܟ ܠܳܗ̇ ܠܪܶܓܬܶܗ . ܟܰܕ ܫܳܐܶܛ ܠܳܗ̇ ܘܰܡܒܰܣܰܪ ܥܠܶܝܗ̇ ܇ ܕܚܳܙܶܐ ܕܥܰܠ ܐܰܝܠܶܝܢ ܨܶܒ̈ܘܳܬܐ ܡܣܰܢܩܐ ܠܶܗ . ܐܶܠܐ ܢܶܙܕܗܰܪ ܚܽܘܫܳܒܐ ܐܶܡܰܬܝ ܕܰܒܨܰܥܠܽܘܬܶܗ ܘܒܰܢܕܺܝܕܽܘܬܶܗ ܕܰܟܝܳܢܐ ܡܶܬܒܰܩܶܐ ܇ ܕܠܐ ܢܶܣܬܠܶܐ ܠܶܗ ܒܥܰܝ̈ܢܰܘܗܝ . ܠܰܘ ܓܶܝܪ ܡܶܛܽܠ ܕܰܢܫܽܘܛܺܝܘܗܝ ܢܙܺܝܥ ܒܶܗ ܗܳܠܶܝܢ ܆ ܐܶܠܐ ܡܶܛܽܠ ܕܰܢܩܰܦܰܚ ܪܶܓܬܶܗ . ܘܶܐܢ ܬܽܘܒ ܡܶܬܒܥܶܐ ܠܶܗ ܚܰܘܪܐ ܡܚܰܝܠܳܢܐ ܘܰܚܙܳܬܐ ܡܠܰܒܒܳܢܺܝܬܐ ܆ ܢܶܬܥܰܗܰܕ ܠܟܺܐܢ̈ܶܐ ܩܰܕ̈ܡܳܝܶܐ ܇ ܠܰܘ ܒܰܠܚܽܘܕ ܗܳܠܶܝܢ ܕܡܶܢ ܓܶܠܝܳܢܶܗ ܕܦܳܪܽܘܩܰܢ ܘܰܠܟܐ ܆ ܐܶܠܐ ܝܰܬܺܝܪܐܝܬ ܗܳܠܶܝܢ ܕܡܶܢ ܩܕܳܡ ܡܶܐܬܺܝܬܶܗ . ܕܟܰܕ ܛܳܒ ܥܕܰܟܺܝܠ ܠܐ ܐܶܫܬܰܠܡܰܬ ܓܡܺܝܪܽܘܬܐ ܠܰܒܢ̈ܰܝ ܐܢܳܫܐ ܆ ܘܠܐ ܐܶܫܬܘܺܝܘ ܠܕܽܘܒܳܪܐ ܕܚܰܝ̈ܶܐ ܕܥܳܠܡܐ ܕܰܥܬܺܝܕ . ܘܳܐܦ ܗܳܟܰܢܐ ܝܰܩܺܝܪܐ ܗܘܳܬ ܒܥܰܝ̈ܢܰܝܗܽܘܢ ܇ ܢܰܟܦܽܘܬܐ ܝܰܬܺܝܪ ܡܶܢ ܙܽܘܘܳܓܐ . ܘܟܽܘܠ ܚܰܕ ܡܶܢܗܽܘܢ ܆ ܩܰܕܺܝܫܽܘܬܐ ܝܰܬܺܝܪ ܡܶܢ ܫܰܘܬܳܦܽܘܬܐ ܡܝܰܩܰܪ ܗܘܳܐ ܆ ܐܰܒܪܳܗܳܡ ܓܶܝܪ ܘܺܐܝܣܚܳܩ ܘܝܰܥܩܽܘܒ : ܗܳܢܽܘܢ ܕܺܐܝܬܰܝܗܽܘܢ ܪ̈ܺܫܰܝ ܐܰܒܳܗ̈ܳܬܐ ܕܓܶܢܣܐ ܡܗܰܝܡܢܐ ܇ ܘܰܐܘܳܢ̈ܶܐ ܡܩܰܒ̈ܠܳܢܶܐ ܕܟܽܠܗܽܘܢ ܟܺܐܢ̈ܶܐ ܆ ܕܡܰܪܺܝܘ ܒܗܰܝܡܳܢܽܘܬܗܽܘܢ ܘܒܰܡܪܰܚܡܳܢܽܘܬܗܽܘܢ ܆ ܡܶܬܚܰܙܝܐ ܕܝܰܬܺܝܪ ܡܶܢ ܙܽܘܘܳܓܐ ܗܰܘ ܕܺܐܝܬܰܘܗܝ ܡܩܰܝܡܳܢܐ ܕܝܰܠܕܐ ܕܰܒܢ̈ܰܝ ܐܢܳܫܐ ܆ ܕܰܟܝܽܘܬܐ ܘܪܰܚܺܝܩܽܘܬܐ ܕܡܶܢ ܙܽܘܘܳܓܐ ܪܳܓܺܝܢ ܗܘܰܘ . ܘܬܽܘܒ ܡܶܢ ܒܳܬܰܪܗܽܘܢ ܝܰܘܣܶܦ ܢܰܟܦܐ ܇ ܗܰܘ ܕܟܰܕ ܐܺܝܬܰܘܗܝ ܒܰܪ ܫܢ̈ܰܝܳܐ ܙܥܽܘܪ̈ܝܳܬܐ ܇ ܦܽܘܪܫܳܢܐ ܕܥܰܬܺܝ̈ܩܰܝ ܝܰܘ̈ܡܳܬܐ ܡܚܰܘܶܐ ܗܘܳܐ ܒܰܡܣܰܝܒܪܳܢܽܘܬܶܗ . ܘܟܰܕ ܠܰܝܬ ܗܘܳܐ ܠܶܗ ܡܰܠܦܳܢܐ ܕܡܰܪܬܶܐ ܆ ܘܠܐ ܦܕܰܓܽܘܓܐ ܕܡܰܢܗܰܪ ܆ ܘܠܐ ܐܰܒܐ ܕܰܡܢܰܛܰܪ ܆ ܘܠܐ ܚܰܘܪܐ ܛܳܒܐ ܕܰܡܥܰܕܰܪ ܆ ܚܠܳܦ ܟܽܠܗܶܝܢ ܥܽܘܗܕܳܢܐ ܕܰܐܠܳܗܳܐ ܣܦܰܩ ܠܶܗ . ܘܣܽܘܥܪܳܢܳܗ̇ ܕܗܳܝ ܕܶܐܬܰܐܡܪܰܬ ܠܚܰܪܬܐ ܆ ܒܝܰܕ ܡܶܠܬܐ ܇ ܕܣܳܡܶܬ ܠܡܳܪܝܐ ܠܽܘܩܒܰܠܝ ܒܟܽܠܙܒܰܢ ܕܠܐ ܐܶܙܽܘܥ ܇ ܩܢܽܘܡܶܗ ܡܩܰܕܶܡ ܡܫܰܡܠܶܐ ܗܘܳܐ . ܘܟܰܕ ܐܰܢܬܰܬ ܡܳܪܶܗ ܡܶܛܽܠ ܫܽܘܦܪܐ ܕܦܰܓܪܶܗ ܒܳܬܰܪ ܪܶܚܡܬܶܗ ܐܶܫܬܰܒܝܰܬ ܆ ܘܕܰܬܓܰܪܓܶܗ ܠܰܥܒܳܕܐ ܕܰܚܛܺܝܬܐ ܡܶܬܚܰܦܛܐ ܗܘܳܬ ܆ ܗܽܘ ܦܺܝܠܳܣܳܦܽܘܬܐ ܕܝܽܘܠܦܳܢܶܗ ܕܰܡܫܺܝܚܐ ܡܩܰܕܶܡ ܗܘܳܐ ܡܶܬܝܰܠܰܦ ܆ ܘܰܡܚܰܡܣܶܢ ܗܘܳܐ ܕܡܶܢ ܪܶܓܬܶܗ ܠܐ ܢܶܙܕܟܶܐ ܇ ܟܰܕ ܩܪܳܒܐ ܥܦܺܝܦܐ ܕܡܶܢ ܠܓܰܘ ܘܡܶܢ ܠܒܰܪ ܐܳܪܰܥ ܗܘܳܐ . ܡܶܢ ܠܒܰܪ ܓܶܝܪ . ܐܰܢܬܰܬ ܡܳܪܶܗ ܥܰܡ ܫܽܘܦܪܳܗ̇ ܘܡܶܠܶܝ̈ܗ̇ ܆ ܘܚܽܘܬܚܳܬܐ ܕܩܽܘܪܒܳܗ̇ ܥܰܡܶܗ ܡܶܬܟܰܬܫܐ ܗܘܳܬ . ܘܡܶܢ ܠܓܰܘ ܪܶܓܬܐ ܕܦܰܓܪܐ ܥܰܙܺܝܙܳܐܺܝܬ ܡܰܩܪܒܐ ܗܘܳܬ ܆ ܘܟܰܕ ܒܰܝܢܳܬ ܗܳܠܶܝܢ ܬܪ̈ܶܝܢ ܐܰܓܽܘ̈ܢܶܐ ܬܰܩܺܝ̈ܦܶܐ ܩܳܐܶܡ ܗܘܳܐ ܆ ܒܚܰܝܠܐ ܕܰܡܣܰܝܒܪܳܢܽܘܬܶܗ ܠܰܬܪ̈ܰܝܗܽܘܢ ܙܳܟܶܐ ܗܘܳܐ . ܐܶܬܒܰܩܳܐ ܗܳܟܺܝܠ ܒܰܐܝܕܐ ܐܰܢܰܢܩܺܐ ܢܰܦܫܶܗ ܒܗܰܘ ܥܶܕܳܢ ܩܳܝܡܐ ܗܘܳܬ . ܟܰܕ ܓܰܠ̈ܠܺܝܢ ܓܰܠ̈ܠܺܝܢ ܕܪܶܓܬܐ ܕܡܶܬܬܥܺܝܪܺܝܢ ܡܶܢ ܫܽܘ̈ܕܳܠܶܐ ܕܰܠܒܰܪ ܒܶܗ ܛܳܪܶܝܢ ܗܘܰܘ . ܐܶܠܐ ܠܰܫܩܺܝܦܐ ܚܰܣܺܝܢܐ ܕܰܡܣܰܝܒܪܳܢܽܘܬܶܗ ܠܐ ܗܳܦܟܺܝܢ ܗܘܰܘ . ܐܰܝܟ ܐܶܠܦܐ ܓܶܝܪ ܕܡܶܬܪܰܘܛܐ ܘܡܶܙܕܰܥܙܥܐ ܡܶܢ ܓܰܠ̈ܠܶܐ ܕܰܠܩܽܘܒܠܳܗ̇ ܆ ܗܳܟܰܢܐ ܐܳܦ ܐܶܠܦܐ ܕܢܰܦܫܶܗ ܕܝܰܘܣܶܦ ܡܶܙܕܰܥܙܥܐ ܗܘܳܬ . ܐܶܠܐ ܡܶܛܽܘܠ ܕܽܐܘܩܝܰܢܐ ܕܢܰܦܫܶܗ ܠܥܶܠ ܒܰܫܡܰܝܳܐ ܐܰܝܟ ܡܶܠܰܬ ܦܰܘܠܳܘܣ ܣܺܝܡܐ ܗܘܳܬ ܆ ܘܠܰܘ ܠܬܰܚܬ ܒܥܽܘܡܩܐ ܫܰܕܝܐ ܗܘܳܬ ܆ ܒܟܽܠܙܒܰܢ ܚܽܘܫܳܒܶܗ ܠܪܰܘܡܐ ܡܶܬܥܰܠܶܐ ܗܘܳܐ ܆ ܘܠܽܘܩܒܰܠ ܪܶܓܬܐ ܕܶܐܬܬܥܺܝܪܰܬ ܥܠܰܘܗܝ . ܐܰܥܺܝܪ ܐܳܦ ܗܽܘ ܥܽܘܗܕܳܢܶܗ ܕܰܐܠܳܗܳܐ . ܘܡܶܢ ܚܙܳܬܐ ܕܕܺܝܢܶܗ ܡܶܣܬܰܪܰܕ ܗܘܳܐ ܡܶܢܶܗ . ܘܶܐܡܰܪ ܗܘܳܐ ܠܘܳܬ ܗܳܝ ܕܛܰܡܳܐܺܝܬ ܡܚܰܬܚܬܐ ܗܘܳܬ ܠܶܗ ܆ ܕܡܳܪܝ ܥܰܠ ܟܽܠܶܗ ܒܰܝܬܶܗ ܐܰܫܠܛܰܢܝ ܘܠܐ ܚܣܰܟ ܡܶܢܝ ܡܶܕܶܡ ܆ ܐܶܠܐ ܐܶܢ ܒܰܠܚܽܘܕ ܠܶܟܝ ܕܰܐܢܬܬܶܗ ܐܰܢܬܝ . ܐܰܝܟܰܢܐ ܗܳܟܺܝܠ ܐܶܥܒܶܕ ܒܺܝܫܬܐ ܗܳܕܶܐ ܪܰܒܬܐ ܘܶܐܚܛܶܐ ܠܡܳܪܝܐ . ܝܰܬܺܝܪ ܓܶܝܪ ܡܶܢ ܟܽܠܗܽܘܢ ܕܺܝ̈ܢܶܐ ܡܰܪ̈ܺܝܪܶܐ ܘܫܽܘ̈ܢܳܩܶܐ ܥܰܙܺܝ̈ܙܶܐ ܘܰܩܫ̈ܰܝܳܐ ܇ ܗܘܳܬ ܠܶܗ ܗܳܕܶܐ ܕܢܶܚܛܶܐ ܠܰܐܠܳܗܳܐ . ܘܛܳܟ ܠܰܘ ܡܶܢ ܕܺܝܢܶܗ ܕܰܐܠܳܗܳܐ ܐܶܬܟܠܺܝ ܕܠܐ ܢܶܚܛܶܐ ܆ ܐܶܠܐ ܡܶܢܳܗ̇ ܕܗܳܕܶܐ ܕܠܐ ܢܶܚܛܶܐ ܠܰܐܠܳܗܳܐ . ܐܰܝܢܰܘ ܓܶܝܪ ܢܶܓܕܐ ܕܡܰܚܶܫ ܠܳܗ̇ ܠܢܰܦܫܐ ܐܶܢ ܐܺܝܬ ܒܳܗ̇ ܡܰܪܓܫܳܢܽܘܬܐ ܕܚܰܝ̈ܶܐ ܐܰܠܳܗ̈ܳܝܶܐ ܇ ܐܰܝܟ ܗܳܕܶܐ ܕܶܐܡܰܬܝ ܕܡܰܣܟܠܐ ܒܰܐܠܳܗܳܐ ܆ ܠܗܳܕܶܐ ܓܶܝܪ ܕܢܶܚܛܶܐ ܐܢܳܫ ܠܰܐܠܳܗܳܐ ܇ ܩܪܳܐ ܝܰܘܣܶܦ ܒܺܝܫܬܐ ܪܰܒܬܐ ܘܒܰܫܪܳܪܐ ܕܪܰܒܐ ܡܰܦܽܘܠܬܐ . ܘܠܰܝܬ ܠܳܗ̇ ܐܳܣܝܽܘܬܐ ܐܶܠܐ ܐܶܢ ܒܛܰܝܒܽܘܬܶܗ ܕܰܐܠܳܗܳܐ ܇ ܕܐܢܳܫ ܒܶܗ ܒܰܐܠܳܗܳܐ ܢܶܚܛܶܐ . ܐܰܝܟ ܕܶܐܡܰܪ ܐܳܦ ܟܬܳܒܐ ܐܰܠܳܗܳܝܐ . ܕܶܐܢ ܒܡܳܪܝܐ ܢܶܚܛܶܐ ܓܰܒܪܐ ܡܶܢ ܡܰܢܽܘ ܢܶܒܥܶܐ . ܝܰܘܣܶܦ ܕܶܝܢ ܚܰܟܺܝܡܐ ܘܢܰܟܦܐ ܆ ܠܗܳܝ ܕܰܒܡܳܪܶܗ ܢܶܚܛܶܐ ܗܘܳܐ . ܐܶܠܽܘ ܓܶܝܪ ܒܰܐܢܬܬܶܗ ܆ ܚܛܺܝܬܐ ܕܒܰܐܠܳܗܳܐ ܣܳܐܶܡ ܠܳܗ̇ . ܡܶܛܽܘܠ ܕܦܽܘܩܕܳܢܐ ܕܰܐܠܳܗܳܐ ܡܶܫܬܪܶܐ ܗܘܳܐ ܒܰܥܒܳܪ ܢܳܡܽܘܣܐ ܕܰܟܝܳܢܐ . ܐܳܦܶܢ ܓܶܝܪ ܥܕܰܟܺܝܠ ܠܐ ܐܶܫܬܡܰܥ ܗܘܳܐ ܗܰܘ ܩܳܠܐ ܕܠܐ ܬܶܪܰܓ ܘܠܐ ܬܓܽܘܪ ܐܰܢܬܰܬ ܚܰܒܪܳܟ ܆ ܐܶܠܐ ܣܽܘܥܪܳܢܶܗ ܕܩܳܠܐ ܒܶܗ ܒܰܟܝܳܢܐ ܡܙܺܝܓ ܗܘܳܐ . ܡܶܛܽܠ ܕܗܳܝ ܕܡܶܕܶܡ ܕܰܥܠܰܝܟ ܣܢܶܐ ܠܚܰܒܪܳܟ ܠܐ ܬܶܥܒܶܕ ܆ ܒܶܗ ܒܰܟܝܳܢܐ ܟܬܺܝܒܐ . ܘܒܳܐܬܘ̈ܳܬܐ ܘܒܳܪܽܘܝܽܘܬܐ ܕܰܐܠܳܗܳܐ ܐܶܬܪܰܫܡܰܬ ܥܰܠ ܬܺܐܪܬܐ ܕܟܽܠܢܳܫ ܕܢܳܡܽܘܣܶܗ ܕܟܽܠ ܐܢܳܫ ܢܶܗܘܶܐ ܠܓܰܘ ܡܶܢܶܗ . ܘܠܐ ܡܶܫܟܰܚ ܐܢܳܫ ܠܡܺܐܡܰܪ . ܕܠܐ ܥܕܰܟܺܝܠ ܝܶܠܦܶܬ ܣܶܦܪܐ ܇ ܘܠܐ ܩܪܺܝܬ ܘܶܐܫܬܰܘܕܥܶܬ ܐܳܬܘ̈ܳܬܐ ܕܰܟܬܺܝ̈ܒܳܬܐ . ܕܒܳܪܽܘܝܽܘܬܐ ܕܰܐܠܳܗܳܐ ܐܶܬܓܰܠܦܰܬ ܥܰܠ ܠܽܘ̈ܚܶܐ ܕܠܶܒܐ . ܘܰܟܡܐ ܕܪܳܒܶܐ ܐܢܳܫ ܒܩܰܘܡܬܐ ܕܦܰܓܪܶܗ ܆ ܒܶܗ ܒܗܳܢܐ ܣܶܦܪܐ ܡܶܬܗܰܓܶܐ . ܐܳܦ ܝܰܘܣܶܦ ܟܰܕ ܐܺܝܬܰܘܗܝ ܗܘܳܐ ܒܰܪ ܥܶܣܪܺܝܢ ܫܢܺܝ̈ܢ ܒܰܠܚܽܘܕ ܆ ܒܗܳܕܶܐ ܓܶܝܪ ܡܫܽܘܚܬܐ ܕܰܫܢ̈ܰܝܳܐ ܩܳܐܶܡ ܗܘܳܐ ܟܰܕ ܗܳܢܐ ܩܪܳܒܐ ܐܶܬܬܥܺܝܪ ܥܠܰܘܗܝ ܆ ܟܰܣܝܳܐܺܝܬ ܒܗܳܠܶܝܢ ܟܬܺܝ̈ܒܳܬܐ ܡܶܬܗܰܓܶܐ ܗܘܳܐ . ܘܝܽܘܠܦܳܢܐ ܕܡܶܢܗܶܝܢ ܫܩܰܠ ܗܘܳܐ ܠܰܐܢܬܰܬ ܡܳܪܶܗ ܩܪܳܐ ܗܘܳܐ . ܘܰܐܝܟܰܢܐ ܠܰܡ ܐܶܥܒܶܕ ܒܺܝܫܬܐ ܗܳܕܶܐ ܘܶܐܚܛܶܐ ܠܰܐܠܳܗܐ . ܐܰܝܟܰܢܐ ܐܶܕܽܘܢ ܢܰܦܫܝ ܒܗܰܘ ܡܶܕܶܡ ܕܩܰܕܡܶܬ ܦܶܪܫܶܬ . ܐܰܝܟܰܢܐ ܐܶܚܰܝܶܒ ܩܢܽܘܡܝ ܒܰܐܝܕܐ ܕܩܰܕܡܰܬ ܐܶܬܚܰܙܝܰܬ ܠܺܝ ܕܚܽܘܝܳܒܐ ܗܘ . ܗܰܘ ܓܶܝܪ ܛܽܘܒܐ ܕܝܳܗܶܒ ܦܰܘܠܳܘܣ ܠܰܐܝܢܐ ܕܠܐ ܕܳܢ ܢܰܦܫܶܗ ܒܡܶܕܶܡ ܕܰܦܪܰܫ ܆ ܠܶܗ ܝܰܘܣܶܦ ܒܰܥܒܳܕܐ ܡܫܰܡܠܶܐ ܗܘܳܐ . ܘܒܰܫܢ̈ܰܝܳܐ ܙܥܽܘܪ̈ܝܳܬܐ ܆ ܙܳܟܽܘܬܐ ܕܥܳܒܪܐ ܠܰܫܢܰܘ̈ܗܝ ܡܚܰܘܶܐ ܗܘܳܐ . ܘܛܳܟ ܡܶܢܶܗ ܢܰܣܒܳܗ̇ ܡܽܘܫܶܐ ܠܗܳܝ ܕܶܐܡܰܪ . ܕܟܽܠ ܡܰܢ ܕܥܳܒܰܪ ܒܡܶܢܝܳܢܐ ܡܶܢ ܒܰܪ ܥܶܣܪܺܝܢ ܫܢܺܝ̈ܢ ܘܰܠܥܶܠ ܢܶܬܶܠ ܦܽܘܪܫܳܢܐ ܠܡܳܪܝܐ . ܗܐ ܬܰܚܘܺܝܬܐ ܡܥܰܕܪܳܢܺܝܬܐ ܘܰܡܠܰܒܒܳܢܺܝܬܐ ܇ ܠܬܰܠܡܺܝܕܐ ܕܡܶܬܟܰܬܫܐ ܥܰܡܶܗ ܪܶܓܬܐ ܕܒܶܣܪܐ . ܟܰܕ ܛܳܒ ܠܐ ܫܰܘ̈ܝܳܢ ܘܠܐ ܦܳܚ̈ܡܳܢ ܨܶܒ̈ܘܳܬܐ . ܡܶܛܽܠ ܕܫܽܘܘܕܳܝܶܗ ܕܝܰܘܣܶܦ ܠܕܺܝܠܳܟ . ܠܐ ܕܳܡܶܐ . ܠܰܘ ܓܶܝܪ ܕܢܶܗܘܶܐ ܒܬܽܘܠܐ ܘܺܐܝܚܺܝܕܳܝܐ ܦܪܰܫܬܶܗ ܡܕܰܒܪܳܢܽܘܬܐ . ܐܶܠܐ ܕܢܶܗܘܶܐ ܐܰܒܐ ܠܥܰܡܐ ܣܰܓܺܝܐܐ . ܐܰܝܟ ܕܗܽܘ ܡܰܦܩܳܢܐ ܚܰܘܺܝ . ܘܬܽܘܒ ܕܬܰܡܳܢ ܠܰܝܬ ܗܘܳܐ ܠܶܗ ܕܡܽܘܬܐ ܡܶܢ ܩܕܳܡܰܘܗܝ . ܘܠܐ ܚܰܘܪܐ ܕܐܢܳܫ ܐܚܪܺܝܢ ܕܡܶܢܶܗ ܢܶܬܥܰܕܰܪ . ܘܠܐ ܢܳܡܽܘܣܐ ܟܬܺܝܒܐ ܕܟܳܠܶܐ ܗܘܳܐ ܠܶܗ ܡܶܢ ܗܳܕܶܐ . ܡܶܛܽܘܠ ܕܠܐ ܡܽܘܫܶܐ ܥܕܰܟܺܝܠ ܐܶܫܬܰܡܰܗ ܆ ܘܠܐ ܚܰܕ ܡܶܢ ܢܒܺܝ̈ܶܐ ܐܶܬܡܰܠܰܠ . ܘܠܐ ܦܽܘ̈ܩܕܳܢܶܐ ܡܰܠܦ̈ܰܝ ܓܡܺܝܪܽܘܬܐ ܕܰܡܫܺܝܚܐ ܦܳܪܽܘܩܰܢ ܇ ܥܕܰܟܺܝܠ ܐܶܫܬܡܰܥܘ ܒܥܳܠܡܐ . ܘܠܐ ܬܽܘܒ ܕܽܘܒܳܪܐ ܕܥܳܢܘܳܝܽܘܬܐ ܫܟܺܝܚ ܗܘܳܐ ܠܘܳܬܳܗ̇ . ܗܰܘ ܕܣܰܓܺܝ ܐܺܝܬܰܘܗܝ ܐܳܦ ܗܽܘ ܡܩܰܦܚܳܢܳܗ̇ ܕܪܶܓܬܐ . ܘܠܐ ܡܶܢ ܚܙܳܬܐ ܘܥܶܢܝܳܢܐ ܕܢܶܫ̈ܶܐ ܚܣܺܝܟ ܗܘܳܐ ܇ ܗܳܢܐ ܕܳܐܦ ܗܽܘ ܡܫܰܠܗܒܳܢܰܐ ܗ̣ܘ ܕܪܶܓܬܐ . ܐܶܠܐ ܐܰܝܟ ܕܰܠܡܺܐܡܰܪ ܥܰܡ ܪܶܓܬܐ ܫܪܺܝܬܐ ܡܰܩܪܶܒ ܗܘܳܐ ܆ ܗܳܢܰܘ ܕܶܝܢ ܥܰܡ ܐܰܪܝܽܘܬܐ ܣܳܪܽܘܚܬܐ ܕܠܐ ܐܰܣܺܝܪܐ ܕܳܐܰܪ ܗܘܳܐ . ܘܰܒܕܰܪܐ ܚܰܕܬܐ ܕܰܒܓܰܘ ܐܰܓܽܘܢܐ ܕܰܡܣܰܝܒܪܳܢܽܘܬܐ ܙܳܟܽܘܬܐ ܫܳܩܶܠ ܗܘܳܐ . ܠܕܰܝܪܳܝܐ ܕܶܝܢ ܐܰܘ ܐܺܝܚܺܝܕܳܝܐ ܆ ܐܰܘ ܡܰܢ ܕܗܽܘ ܕܰܦܪܰܫ ܢܰܦܫܶܗ ܒܫܽܘܘܕܳܝܐ ܕܰܐܠܳܗܳܐ ܆ ܕܰܠܘܳܬܗܽܘܢ ܗܳܠܶܝܢ ܡܶܬܰܐܡܖ̈ܳܢ ܆ ܣܰܓܺܝ̈ܳܐܬܐ ܐܺܝܬ ܕܰܡܥܰܕܪ̈ܳܢ ܠܗܽܘܢ . ܘܩܰܕܡܳܐܺܝܬ ܗܽܘ ܩܝܳܡܐ ܕܰܐܩܺܝܡܘ ܠܰܐܠܳܗܳܐ . ܣܳܦܶܩ ܓܶܝܪ ܗܳܢܐ ܥܽܘܗܕܳܢܐ ܒܰܠܚܽܘܕܰܘܗܝ ܕܢܰܠܦܰܢ ܦܺܝܠܳܣܳܦܽܘܬܐ ܐܰܠܳܗܳܝܬܐ . ܥܰܡ ܗܳܠܶܝܢ ܕܶܝܢ ܆ ܕܳܐܦ ܗܽܘ ܥܽܘܡܪܐ ܕܡܰܕܒܪܐ ܆ ܪܰܚܺܝܩ ܘܰܚܣܺܝܟ ܆ ܡܶܢ ܟܽܠܗܽܘܢ ܥܶܢ̈ܝܳܢܶܐ ܡܫܰܓ̈ܫܳܢܶܐ . ܘܶܐܢ ܬܽܘܒ ܒܥܽܘܡܪܐ ܗܰܘ ܕܣܰܓܺܝ̈ܶܐܐ ܐܰܘ ܕܰܙܥܽܘܪ̈ܶܐ ܆ ܐܶܣ̈ܶܐ ܗܳܠܶܝܢ ܕܰܚܕܺܝܪ̈ܳܢ ܆ ܘܢܳܛܪ̈ܳܢ ܠܶܗ ܚܒܺܝܫܐ ܡܶܢ ܦܶܗܝܐ ܕܰܒܥܳܠܡܐ . ܡܶܬܒܥܶܐ ܠܶܗ ܓܶܝܪ ܠܗܰܘ ܕܨܳܒܶܐ ܕܢܶܬܚܙܶܐ ܙܰܟܳܝܐ ܒܰܩܪܳܒܐ ܕܠܽܘܩܒܰܠ ܗܳܢܐ ܚܰܫܳܐ ܆ ܕܳܐܦ ܡܶܢ ܥܶܢܝܳܢܐ ܕܢܶܫ̈ܶܐ ܢܶܗܘܶܐ ܚܣܺܝܟ . ܘܡܶܢ ܚܙܳܬܐ ܕܦܰܪ̈ܨܽܘܦܶܐ ܕܰܡܙܺܝܥܺܝܢ ܠܳܗ ܠܪܶܓܬܐ . ܡܶܛܽܠ ܕܰܐܟܙܢܐ ܕܪܶܚܡܰܬ ܟܰܪܣܐ ܡܶܐܟ̈ܠܳܬܐ ܡܫܰܚ̈ܠܦܳܬܐ ܪܳܓܐ ܆ ܗܳܟܰܢܐ ܐܳܦ ܗܳܢܐ ܚܰܫܳܐ ܛܰܡܳܐܐ ܕܙܳܢܝܽܘܬܐ ܇ ܠܦܰܪ̈ܨܽܘܦܶܐ ܫܰܦܺܝܪ̈ܰܝ ܚܙܳܬܐ ܪܳܐܶܓ . ܘܰܒܒܶܣܪܐ ܦܰܐܝܐ ܐܰܣܺܝܪܐ ܪܶܓܬܶܗ ܘܰܟܡܐ ܕܪܰܚܺܝܩܐ . ܡܶܢܶܗ ܚܙܳܬܐ ܕܰܐܝܟ ܗܳܕܶܐ . ܡܳܐܶܬ ܒܓܰܘܶܗ ܐܳܦ ܥܽܘܗܕܳܢܐ ܕܺܝܠܳܗ̇ ܕܰܚܙܳܬܐ . ܘܡܐ ܕܰܛܥܐ ܐܶܢܶܝ̈ܢ ܠܨܽܘܪ̈ܳܬܐ ܆ ܠܐ ܡܶܟܺܝܠ ܡܙܰܢܶܐ ܒܗܶܝܢ ܒܢܰܦܫܶܗ . ܠܰܘ ܡܳܕܶܝܢ ܫܚܺܝܡܳܐܺܝܬ ܩܒܺܝ̈ܥܳܢ ܕܰܝܪ̈ܳܬܐ ܕܰܚܒܺܝ̈ܫܶܐ ܘܥܽܘܡܪ̈ܶܐ ܕܺܝܚܺܝ̈ܕܳܝܶܐ ܘܗܳܝ ܕܣܰܓܺܝ̈ܶܐܐ ܢܛܺܝܪܺܝܢ ܡܶܢ ܚܙܳܬܐ ܘܥܶܢܝܳܢܐ ܕܢܶܫ̈ܶܐ . ܐܶܠܐ ܕܒܰܓܠܺܝܙܽܘܬܐ ܕܗܳܠܶܝܢ ܢܶܬܕܰܟܶܐ ܗܰܘܢܐ ܘܢܶܫܟܰܚ ܚܰܝܠܬܳܢܽܘܬܶܗ . ܘܡܐ ܕܩܳܡ ܒܚܰܝܠܐ ܕܢܰܦܫܶܗ ܆ ܢܶܐܪܽܘܥ ܩܪܳܒܐ ܕܙܳܢܝܽܘܬܐ ܒܰܚܠܺܝܨܽܘܬܐ ܇ ܐܶܢ ܢܶܓܕܰܫ ܘܰܢܩܽܘܡ ܥܠܰܘܗܝ ܇ ܐܰܘ ܡܶܢ ܚܽܘܬܚܳܬܐ ܕܰܟܝܳܢܐ ܇ ܐܰܘ ܡܶܢ ܓܽܘܪܳܓܐ ܕܫܺܐܕ̈ܶܐ . ܐܰܪܐ ܆ ܠܐ ܣܳܦܶܩ ܥܽܘܗܕܳܢܶܗ ܕܝܰܘܣܶܦ ܗܰܘ ܕܺܐܝܬܰܘܗܝ ܗܘܳܐ ܥܠܰܝܡܐ ܘܛܰܠܝܐ : ܘܡܶܬܚܰܬܚܰܬ ܗܘܳܐ ܡܶܢ ܡܳܪܬܶܗ ܠܰܥܒܳܕܐ ܣܰܢܝܐ ܕܓܰܘܪܐ ܆ ܕܢܶܗܘܶܐ ܡܚܰܝܠܳܢܐ ܠܟܽܠ ܬܰܠܡܺܝܕܐ ܐܰܝܢܐ ܕܟܳܬܫܐ ܥܰܡܶܗ ܪܶܓܬܐ ܆ ܘܗܳܪܟܐ ܐܶܢ ܬܶܓܕܰܫ ܘܬܶܗܘܶܐ ܙܳܟܽܘܬܐ ܆ ܙܥܽܘܪ ܩܽܘܠܳܣܳܗ̇ ܡܶܢ ܗܳܝ ܕܝܰܘܣܶܦ . ܡܶܛܽܠ ܕܣܰܓܺܝ̈ܐܺܝܢ ܡܣܰܡ̈ܟܳܢܶܐ . ܘܰܐܝܟ ܟܡܐ ܕܣܰܓܺܝ̈ܐܺܝܢ ܡܣܰܡ̈ܟܳܢܰܘܗܝ ܕܗܰܘ ܕܡܶܬܟܰܬܰܫ ܆ ܗܳܟܰܢܐ ܡܶܬܝܰܕܥܐ ܡܚܺܝܠܽܘܬܶܗ . ܡܶܢ ܒܳܬܰܪ ܬܰܫܥܺܝܬܶܗ ܓܶܝܪ ܕܝܰܘܣܶܦ ܐܶܬܟܰܬܒܰܬ ܩܰܕܺܝܫܽܘܬܶܗ ܕܡܽܘܫܶܐ ܇ ܘܢܰܟܦܽܘܬܶܗ ܕܝܶܫܽܘܥ ܇ ܘܰܢܙܺܝܪܽܘܬܶܗ ܕܫܶܡܫܽܘܢ ܆ ܘܫܽܘܪܰܥܬܶܗ ܗܳܝ ܕܰܐܡܚܠܰܬ ܚܰܝܠܶܗ ܇ ܘܬܰܪܒܺܝܬܶܗ ܕܰܫܡܽܘܐܶܝܠ ܇ ܘܰܚܛܺܝܬܶܗ ܕܕܰܘܺܝܕ ܇ ܘܡܰܪܕܽܘܬܐ ܕܰܥܠܶܝܗ̇ ܇ ܘܰܒܬܽܘܠܽܘܬܶܗ ܕܶܐܠܺܝܐ ܇ ܘܰܡܣܰܪܩܽܘܬܶܗ ܘܕܰܟܝܽܘܬܶܗ ܕܶܐܠܺܝܫܰܥ ܇ ܘܟܶܢ̈ܫܶܐ ܡܫܰܡ̈ܗܶܐ ܕܰܒܢ̈ܰܝ ܢܒܺܝ̈ܶܐ ܇ ܗܳܠܶܝܢ ܕܰܒܛܽܘܦܣܐ ܕܕܰܝܪ̈ܳܝܶܐ ܒܛܽܘܪ̈ܶܐ ܥܳܡܪܺܝܢ ܗܘܰܘ ܇ ܘܒܰܡܣܰܝܒܪܳܢܽܘܬܐ ܚܰܝ̈ܶܐ ܕܢܽܘܟܪܳܝܺܝܢ ܠܥܳܠܡܐ ܚܳܐܶܝܢ ܗܘܰܘ . ܘܟܽܠ ܬܰܚܘܺܝܬܐ ܕܺܐܝܬܶܝܗ̇ ܡܰܠܦܳܢܺܝܬܐ ܕܢܰܟܦܽܘܬܐ ܘܕܰܒܬܽܘܠܽܘܬܐ ܆ ܡܶܢ ܒܳܬܰܪ ܣܽܘܥܪܳܢܶܗ ܕܝܰܘܣܶܦ ܟܬܺܝ̈ܒܳܢ ܘܡܶܬܝܰܕ̈ܥܳܢ ܆ ܐܰܝܟܰܢܐ ܕܢܶܬܚܙܶܐ ܗܽܘ ܙܰܟܳܝܐ ܘܢܰܨܺܝܚܐ ܆ ܕܰܕܠܐ ܬܰܚܘܺܝܬܐ ܐܰܩܪܶܒ ܘܰܙܟܐ ܆ ܘܰܚܢܰܢ ܡܚܺܝ̈ܠܶܐ ܘܫܳܘ̈ܝܰܝ ܠܟܽܠ ܫܽܘ̈ܢܳܩܺܝܢ ܇ ܐܶܢ ܡܶܢ ܒܳܬܰܪ ܗܳܠܶܝܢ ܟܽܠܗܶܝܢ ܕܶܡ̈ܘܳܬܐ ܢܶܫܬܪܰܥ ܘܢܶܦܶܠ . ܚܰܫܳܐ ܓܶܝܪ ܕܙܳܢܝܽܘܬܐ ܐܰܝܟ ܕܡܰܠܦܺܝܢ ܐܰܒܳܗ̈ܳܬܐ ܆ ܬܰܚܦܺܝܬܐ ܐܺܝܬܰܘܗܝ ܩܕܳܡ ܚܙܳܬܐ ܕܗܰܘܢܐ : ܕܠܐ ܢܶܬܒܰܩܶܐ ܒܰܐܠܳܗ̈ܳܝܳܬܐ . ܘܰܐܟܙܢܐ ܕܐܢܳܫ ܢܶܦܪܽܘܣ ܡܳܐܢܐ ܥܰܠ ܟܬܺܝ̈ܒܳܬܐ ܆ ܘܠܐ ܢܶܬܚܰܙ̈ܝܳܢ ܠܥܰܝܢܐ ܕܬܶܩܪܶܐ ܒܗܶܝܢ ܆ ܗܳܟܰܢܐ ܐܳܦ ܗܳܢܐ ܚܰܫܳܐ ܗܳܘܶܐ ܬܰܚܦܺܝܬܐ ܩܕܳܡ ܗܰܘܢܐ ܇ ܕܠܐ ܢܶܬܒܰܩܶܐ ܒܪ̈ܽܘܚܳܢܝܳܬܐ . ܟܰܕ ܠܰܘ ܒܰܠܚܽܘܕ ܐܶܡܰܬܝ ܕܡܶܫܬܰܡܠܶܐ ܒܰܥܒܳܕܐ ܡܰܚܫܶܟ ܠܶܗ ܠܗܰܘܢܐ ܆ ܐܶܠܐ ܘܳܐܦܶܢ ܒܚܽܘܫܳܒܐ ܢܟܰܬܰܪ ܟܰܕ ܡܢܳܚܐ ܒܶܗ ܢܰܦܫܐ ܆ ܐܰܬܪܶܗ ܓܶܝܪ ܕܗܰܘܢܐ ܒܩܰܕܡܳܝܬܐ ܙܳܕܶܩ ܠܰܢ ܕܰܢܕܰܟܶܐ ܆ ܘܗܳܝܕܶܝܢ ܐܳܦ ܗܰܕ̈ܳܡܶܐ ܕܰܠܒܰܪ ܡܶܬܢܰܛܪܺܝܢ . ܡܶܛܽܠ ܕܪܶܓܬܐ ܕܗܰܕ̈ܳܡܶܐ ܒܰܡܨܰܥܬܐ ܣܺܝܡܐ . ܘܰܠܓܰܘ ܡܶܢܳܗ̇ ܦܽܘܪܫܳܢܐ ܕܗܰܘܢܐ ܆ ܘܰܠܒܰܪ ܡܶܢܳܗ̇ ܚܙܳܬܐ ܕܰܡܚܰܬܚܬܐ . ܘܶܐܢ ܬܶܫܬܡܰܥ ܘܬܶܫܬܰܥܒܰܕ ܠܗܰܘܢܐ ܆ ܡܫܰܚܠܶܦ ܠܳܗ̇ ܠܛܶܟܣܐ ܕܪܶܓܬܐ ܪܽܘܚܳܢܳܝܬܐ . ܐܶܢ ܕܶܝܢ ܡܶܢ ܠܒܰܪ ܬܩܰܒܶܠ ܥܽܘܗ̈ܕܳܢܶܐ ܘܬܶܬܪܰܒܶܐ ܆ ܡܥܺܝܪܐ ܩܪܳܒܐ ܘܕܳܠܚܐ ܫܰܦܝܽܘܬܐ ܕܚܽܘ̈ܫܳܒܶܐ . ܘܰܟܡܐ ܕܰܡܡܰܚܠܐ ܠܶܗ ܠܗܰܘܢܐ ܆ ܗܺܝ ܡܶܬܚܰܝܠܐ . ܘܗܳܘ̈ܝܳܢ ܠܳܗ̇ ܡܚܰܝ̈ܠܳܢܝܳܬܐ . ܟܽܠܗܶܝܢ ܦܰܓܪ̈ܳܢܝܳܬܐ ܘܡܶܬܪ̈ܰܓܫܳܢܝܳܬܐ ܇ ܗܳܠܶܝܢ ܕܡܶܢ ܥܳܠܡܐ ܡܪ̈ܰܒܝܳܢ ܠܳܗ̇ ܀ ܐܺܝܬ ܓܶܝܪ ܕܡܶܬܟܰܬܫܺܝܢ ܘܚܳܝܒܺܝܢ ܆ ܘܺܐܝܬ ܕܟܽܠ ܟܽܠܶܗ ܠܐ ܡܰܩܪܒܺܝܢ . ܠܐ ܓܶܝܪ ܗܰܘ ܕܰܡܫܰܡܠܶܐ ܪ̈ܓܺܝܓܳܬܶܗ ܡܰܩܪܶܒ ܆ ܘܠܐ ܗܰܘ ܕܙܳܟܶܐ ܠܪܶܓܬܶܗ ܓܡܺܝܪܳܐܺܝܬ ܀ ܗܰܘ ܩܰܕܡܳܝܐ ܡܶܛܽܠ ܕܠܐ ܫܰܪܺܝ ܆ ܘܰܐܚܪܺܝܐ ܡܶܛܽܠ ܕܫܰܠܶܡ ܠܶܗ . ܐܺܝܬܰܘܗܝ ܕܶܝܢ ܟܽܠܶܗ ܩܪܳܒܐ ܕܡܶܨܥܳܝܐ . ܘܡܶܛܽܠ ܗܳܕܶܐ ܐܳܦ ܦܰܘܠܳܘܣ ܠܗܳܢܽܘܢ ܕܫܰܠܡܽܘܗܝ ܠܬܰܟܬܽܘܫܐ ܗܳܢܐ ܆ ܡܺܝ̈ܬܶܐ ܩܳܪܶܐ ܠܗܽܘܢ . ܡܺܝܬܬܽܘܢ ܠܟܽܘܢ ܠܰܡ ܠܢܳܡܽܘܣܐ ܒܦܰܓܪܶܗ ܕܰܡܫܺܝܚܐ . ܕܬܶܗܘܽܘܢ ܠܰܐܚܪܺܝܢ ܐܰܝܢܐ ܕܩܳܡ ܡܶܢ ܒܶܝܬ ܡܺܝ̈ܬܶܐ . ܕܬܶܬܠܽܘܢ ܦܺܐܪ̈ܶܐ ܠܰܐܠܳܗܳܐ . ܘܟܰܕ ܡܚܰܘܶܐ ܥܶܠܬܐ ܕܰܩܪܳܒܐ ܕܓܳܕܶܫ ܠܡܶܨܥܳܝܐ ܐܶܡܰܪ . ܕܟܰܕ ܒܰܒܣܰܪ ܗܘܰܝܢ . ܚܰܫܑ̈ܶܐ ܕܰܚ̈ܛܳܗܶܐ ܕܰܒܢܳܡܽܘܣܐ ܡܶܬܚܰܦܛܺܝܢ ܗܘܰܘ ܒܗܰܕ̈ܳܡܰܝܢ ܆ ܕܦܺܐܪ̈ܶܐ ܢܶܬܶܠ ܠܡܰܘܬܐ . ܗܳܢܽܘܢ ܠܰܡ ܕܚܳܐܶܝܢ ܒܰܒܣܰܪ ܆ ܒܟܽܠܙܒܰܢ ܚܺܝܒܺܝܢ ܡܶܢ ܪܶܓܬܐ . ܘܝܳܗܒܺܝܢ ܦܺܐܪ̈ܶܐ ܠܡܰܘܬܐ . ܗܳܠܶܝܢ ܕܶܝܢ ܕܰܒܢܳܡܽܘܣܐ ܡܶܬܕܰܒܪܺܝܢ ܆ ܗܶܢܽܘܢ ܩܳܝܡܺܝܢ ܒܕܽܘܟܬܐ ܕܰܩܪܳܒܐ . ܟܰܕ ܥܒܺܝܕ ܠܗܽܘܢ ܡܥܰܕܪܳܢܐ ܘܰܡܚܰܝܠܳܢܐ ܢܳܡܽܘܣܐ ܕܩܳܝܡܺܝܢ ܒܶܗ . ܡܐ ܕܶܝܢ ܕܳܐܦ ܒܗܳܢܐ ܐܰܬܪܐ ܡܶܨܥܳܝܐ ܓܳܡܪܺܝܢ ܢܳܡܽܘܣܐ ܆ ܘܫܳܩܠܺܝܢ ܙܳܟܽܘܬܐ ܆ ܐܳܡܰܪ ܠܘܳܬܗܽܘܢ ܦܰܘܠܳܘܣ . ܕܗܳܫܐ ܐܶܬܒܰܛܰܠܢ ܡܶܢ ܢܳܡܽܘܣܐ ܘܡܺܝܬܢܰܢ ܠܗܰܘ ܕܰܐܚܺܝܕ ܗܘܳܐ ܠܰܢ . ܕܰܢܫܰܡܶܫ ܡܶܟܺܝܠ ܒܚܰܕܬܽܘܬܐ ܕܪܽܘܚܐ ܘܠܐ ܒܥܰܬܺܝܩܽܘܬ ܟܬܳܒܐ . ܡܶܛܽܠ ܕܰܒܚܰܝ̈ܶܐ ܚܰܕ̈ܬܶܐ ܠܰܝܬ ܪܶܓܬܐ . ܘܰܐܝܟܐ ܕܠܰܝܬ ܪܶܓܬܐ . ܠܰܝܬ ܩܪܳܒܐ . ܘܰܐܝܟܐ ܕܠܰܝܬ ܩܪܳܒܐ ܆ ܬܰܡܳܢ ܡܶܬܺܝܕܰܥ ܫܠܳܡܐ ܇ ܗܰܘ ܕܰܐܝܬܺܝ ܦܳܪܽܘܩܰܢ ܠܥܳܠܡܐ . ܡܳܕܶܝܢ ܫܠܳܡܐ ܚܰܕܬܐ ܡܶܬܚܙܶܐ ܠܘܳܬ ܒܰܪܢܳܫܐ ܚܰܕܬܐ . ܡܶܛܽܠ ܕܗܳܢܰܘ ܕܡܶܬܕܰܒܰܪ ܒܚܰܝ̈ܶܐ ܚܰܕ̈ܬܶܐ . ܘܰܒܗܳܢܐ ܐܰܬܪܐ ܠܰܝܬ ܒܶܗ ܩܪܳܒܐ ܕܰܖ̈ܓܺܝܓܳܬܐ . ܐܶܠܐ ܐܰܟܙܢܐ ܕܗܰܘ ܕܚܳܝܶܐ ܒܰܒܣܰܪ : ܒܠܐ ܡܰܪܓܫܳܢܽܘܬܐ ܕܰܚܛܺܝܬܐ ܐܺܝܬܰܘܗܝ ܆ ܗܳܟܰܢܐ ܐܳܦ ܗܰܘ ܕܡܶܬܕܰܒܰܪ ܒܪܽܘܚ ܇ ܒܠܐ ܚܳܫܽܘܫܽܘܬܐ ܕܰܚܛܺܝܬܐ ܩܳܐܶܡ . ܡܶܛܽܠ ܕܠܐ ܡܰܪܓܫܳܢܽܘܬܐ ܆ ܠܐ ܝܳܕܥܐ ܕܰܚܛܳܬ ܇ ܠܐ ܚܳܫܽܘܫܽܘܬܐ ܕܶܝܢ ܆ ܠܐ ܥܳܗܕܳܐ ܠܳܗ̇ ܠܰܚܛܺܝܬܐ . ܒܬܰܖ̈ܬܰܝܗܶܝܢ ܓܶܝܪ ܕܽܘ̈ܟܝܳܬܐ ܫܳܠܰܚ ܒܰܪܢܳܫܐ ܥܰܬܺܝܩܐ ܪ̈ܓܺܝܓܳܬܶܗ . ܒܡܰܥܡܽܘܕܺܝܬܐ ܘܰܒܩܰܒܪܐ . ܘܗܰܘ ܕܰܒܡܰܥܡܽܘܕܺܝܬܐ ܫܳܠܰܚ ܪ̈ܓܺܝܓܳܬܶܗ ܆ ܠܣܺܝܡܰܬ ܒܢ̈ܰܝܳܐ ܡܶܬܩܪܶܐ . ܐܰܝܢܐ ܕܶܝܢ ܕܰܡܫܰܡܶܫ ܠܗܶܝܢ ܟܽܠܶܗ ܙܰܒܢܐ ܕܚܰܝ̈ܰܘܗܝ ܇ ܘܒܰܩܪܳܒܐ ܫܳܒܶܩ ܠܗܶܝܢ : ܒܣܽܘܪܗܳܒܐ ܕܰܩܝܳܡܬܐ ܆ ܗܳܢܐ ܠܕܺܝܢܐ ܡܶܬܩܪܶܐ . ܘܰܐܝܢܐ ܕܡܶܢ ܒܳܬܰܪ ܡܰܥܡܽܘܕܺܝܬܶܗ ܡܶܬܕܰܒܰܪ ܒܕܽܘܒܳܪܐ ܕܪܽܘܚ ܆ ܗܳܢܐ ܐܺܝܬܰܘܗܝ ܫܰܪܺܝܪܳܐܺܝܬ ܒܰܪ ܐܢܳܫܐ ܚܰܕܬܐ ܇ ܕܠܐ ܠܒܶܫ ܥܰܬܺܝܩܽܘܬܐ ܗܳܝ ܕܰܫܠܰܚ ܒܝܰܕ ܡܰܥܡܽܘܕܺܝܬܐ . ܘܰܠܗܳܢܐ ܠܰܝܬ ܠܶܗ ܩܪܳܒܐ ܥܰܡ ܪܶܓܬܐ . ܡܶܛܽܠ ܕܡܺܝܬܰܐ ܗ̣ܘ ܠܥܳܠܡܐ . ܐܶܡܰܪ ܓܶܝܪ ܦܰܘܠܳܘܣ . ܕܠܐ ܝܳܕܰܥ ܗܘܺܝܬ ܪܶܓܬܐ ܇ ܐܶܠܽܘ ܠܐ ܢܳܡܽܘܣܐ ܐܶܡܰܪ ܠܺܝ ܕܠܐ ܬܶܐܪܰܓ . ܗܰܘ ܡܳܕܶܝܢ ܕܰܒܒܰܪ ܐܢܳܫܐ ܚܰܕܬܐ ܡܶܬܕܰܒܰܪ ܆ ܠܐ ܝܳܕܰܥ ܪܶܓܬܐ . ܘܠܰܘ ܒܚܽܘܡܣܳܢܐ ܕܡܶܢ ܪܶܓܬܐ ܚܳܝܶܐ ܆ ܐܶܠܐ ܒܠܐ ܚܳܫܽܘܫܽܘܬܳܗ̇ ܕܪܶܓܬܐ . ܐܰܝܟ ܕܺܐܝܬܰܘܗܝ ܗܘܳܐ ܐܳܕܳܡ ܡܶܢ ܩܕܳܡ ܢܳܡܽܘܣܐ ܗܰܘ ܕܶܐܬܬܣܺܝܡ ܠܶܗ̇ . ܕܠܐ ܝܳܕܰܥ ܗܘܳܐ ܠܳܗ̇ ܠܪܶܓܬܐ ܇ ܡܶܛܽܠ ܕܠܐ ܚܝܳܬ ܠܘܳܬ ܡܶܬܬܙܺܝܥܳܢܽܘܬܐ . ܦܽܘܩܕܳܢܐ ܓܶܝܪ ܐܰܝܬܺܝ ܠܘܳܬ ܡܶܬܬܙܺܝܥܳܢܽܘܬܐ . ܘܡܶܬܬܙܺܝܥܳܢܽܘܬܐ ܩܰܒܠܰܬ ܢܳܡܽܘܣܐ . ܘܢܳܡܽܘܣܐ ܐܶܡܰܪ . ܕܠܐ ܬܶܪܰܓ . ܒܗܳܝ ܓܶܝܪ ܕܰܫܡܰܥ ܕܠܐ ܬܶܪܰܓ ܆ ܐܶܫܬܰܘܕܰܥ ܠܪܶܓܬܐ . ܘܝܰܠܦܳܗ̇ ܠܰܚܛܺܝܬܐ ܇ ܒܦܽܘܩܕܳܢܐ ܕܟܳܠܶܐ ܠܳܗ̇ ܠܰܚܛܺܝܬܐ ܇ ܗܳܝ ܕܓܳܕܫܐ ܠܰܐܝܠܶܝܢ ܕܰܙܟܶܝܢ ܡܶܢ ܪܶܓܬܐ ܕܦܰܓܪܐ . ܕܟܰܕ ܡܶܬܶܐܡܰܪ ܠܘܳܬܗܽܘܢ ܡܰܡܠܠܐ ܕܠܽܘܩܒܰܠ ܪܶܓܬܐ : ܗܰܘ ܕܰܡܬܰܢܶܐ ܐܶܣ̈ܟܺܡܶܝܗ̇ ܨܥܺܝܪ̈ܶܐ : ܘܛܶܟ̈ܣܶܝܗ̇ ܙܰܠܺܝ̈ܠܶܐ . ܘܙܰܘ̈ܥܶܝܗ̇ ܚܰܝ̈ܠܬܳܢܶܐ ܆ ܒܗܳܠܶܝܢ ܕܡܶܬܰܐܡܖ̈ܳܢ ܠܒܽܘܛܳܠܳܗ̇ ܆ ܒܺܐܝ̈ܕܰܝܗܶܝܢ ܝܰܬܺܝܪܳܐܺܝܬ ܡܶܬܓܰܘܙܠܐ ܒܗܶܝܢ . ܡܶܛܽܠ ܕܰܒܣܰܩܽܘܒ̈ܠܳܝܳܬܳܗ̇ ܡܶܬܕܰܒܪܺܝܢ ܠܥܽܘܕܪܳܢܳܗ̇ ܘܡܶܫܬܰܓܪܺܝܢ ܠܚܰܫܳܗ̇ . ܗܳܕܶܐ ܓܶܕܫܰܬ ܐܳܦ ܠܳܐܕܳܡ . ܐܰܘ ܠܟܽܠ ܒܰܪ ܐܢܳܫܐ ܕܰܙܟܶܐ ܡܶܢ ܪܶܓܬܐ ܡܐ ܕܡܶܬܰܐܡܪܐ ܠܘܳܬܶܗ ܗܳܝ ܕܠܐ ܬܶܪܰܓ . ܚܽܘ̈ܫܳܒܶܐ ܓܶܝܪ ܡܥܳܕܺܝܢ ܡܩܰܒܠܺܝܢ ܥܽܘܗ̈ܕܳܢܶܐ . ܘܥܽܘܗ̈ܕܳܢܶܐ ܡܙܺܝܥܺܝܢ ܪܶܓܬܐ . ܡܶܬܒܰܥܝܐ ܡܳܕܶܝܢ ܕܢܶܬܪܰܚܰܩ ܬܰܠܡܺܝܕܐ ܡܶܢ ܥܶܢ̈ܝܳܢܶܐ ܘܡܶܢ ܚܶܙ̈ܘܶܐ ܆ ܕܠܐ ܢܩܰܒܶܠ ܥܽܘܗ̈ܕܳܢܶܐ ܇ ܘܥܽܘܗ̈ܕܳܢܶܐ ܢܙܺܝܥܽܘܢ ܖ̈ܓܺܝܓܳܬܐ . ܘܰܢܫܰܓܫܽܘܢ ܚܽܘ̈ܫܳܒܶܐ . ܚܽܘܫܳܒܐ ܕܶܝܢ ܡܐ ܕܡܶܫܬܓܶܫ ܆ ܠܐ ܡܶܟܺܝܠ ܡܨܶܐ ܕܢܶܚܙܶܐ ܠܰܐܠܳܗܳܐ . ܠܐ ܠܰܡ ܬܰܡܠܶܟ ܚܛܺܝܬܐ ܒܦܰܓܪܟܽܘܢ ܡܺܝܬܐ : ܐܰܝܟ ܕܬܶܫܬܰܡܥܽܘܢ ܠܳܗ̇ ܒܰܪ̈ܓܺܝܓܳܬܶܗ . ܐܶܢ ܓܶܝܪ ܐܰܝܟ ܡܰܠܦܳܢܽܘܬܶܗ ܕܦܰܘܠܳܘܣ ܡܺܝ̈ܬܶܐ ܐܶܢܽܘܢ . ܐܳܡܰܪ ܐܢܐ ܕܶܝܢ ܗܳܠܶܝܢ ܕܚܰܝ̈ܺܝܢ ܒܪܽܘܚ ܆ ܐܺܝܕܺܝܥܐ ܕܶܝܢ ܕܳܐܦ ܪܶܓܬܐ ܕܰܒܗܽܘܢ ܡܺܝܬܐ ܗܝ . ܘܨܰܥܪܐ ܗܘ ܠܗܰܘܢܐ . ܠܰܘ ܕܢܶܙܕܟܶܐ ܆ ܐܶܠܐ ܘܳܐܦܶܢ ܕܢܰܩܪܶܒ . ܐܰܝܟܰܢܐ ܕܶܝܢ ܡܰܩܪܶܒ ܗܰܘ ܕܡܰܐܺܝܬ . ܐܶܠܐ ܠܰܐܝܠܶܝܢ ܕܠܐ ܢܰܣܺܝܘ ܆ ܗܳܠܶܝܢ ܥܰܣܩܳܐܺܝܬ ܡܶܫܬܰܡ̈ܥܳܢ . ܚܢܰܢ ܕܶܝܢ ܠܰܘ ܡܶܢ ܢܶܣܝܳܢܐ ܟܳܬܒܺܝܢ ܚܢܰܢ ܠܗܳܠܶܝܢ . ܐܶܠܐ ܡܶܢ ܚܰܝܠܐ ܕܡܰܠܦܳܢܽܘܬܶܗ ܕܦܰܘܠܳܘܣ . ܢܳܡܽܘܣܐ ܠܰܡ ܫܰܠܺܝܛ ܗܘ ܥܰܠ ܓܰܒܪܐ ܟܡܐ ܕܚܰܝ . ܐܰܢܬܬܐ ܓܶܝܪ ܐܰܣܺܝܪܐ ܗܝ ܒܒܰܥܠܳܗ̇ ܟܡܐ ܕܚܰܝ ܒܢܳܡܽܘܣܐ . ܐܶܢ ܕܶܝܢ ܡܺܝܬ ܒܰܥܠܳܗ̇ ܐܶܬܚܰܪܪܰܬ ܡܶܢ ܢܳܡܽܘܣܐ ܕܒܰܥܠܳܗ̇ . ܐܶܢ ܕܶܝܢ ܟܰܕ ܚܰܝ ܒܰܥܠܳܗ̇ ܬܶܩܰܦ ܠܓܰܒܪܐ ܐܚܪܺܝܢ ܆ ܗܘܳܬ ܠܳܗ̇ ܓܰܝܳܪܬܐ . ܐܶܢ ܕܶܝܢ ܢܡܽܘܬ ܒܰܥܠܳܗ̇ ܐܶܬܚܰܪܪܰܬ ܡܶܢ ܢܳܡܽܘܣܐ . ܘܠܐ ܐܺܝܬܶܝܗ̇ ܓܰܝܳܪܬܐ . ܐܶܢ ܬܶܗܘܶܐ ܠܓܰܒܪܐ ܐܚܪܺܢܐ . ܡܳܢܐ ܗܳܟܺܝܠ ܒܳܥܶܐ ܚܰܝܠܳܗ̇ ܕܬܰܚܘܺܝܬܐ ܗܳܕܶܐ ܆ ܘܡܳܢܐ ܡܰܠܶܦ ܠܰܢ ܫܠܺܝܚܐ ܒܝܰܕ ܗܳܠܶܝܢ . ܐܳܦ ܐܰܢܬܽܘܢ ܠܰܡ ܡܺܝܬܬܽܘܢ ܠܟܽܘܢ ܠܢܳܡܽܘܣܐ ܒܦܰܓܪܶܗ ܕܰܡܫܺܝܚܐ . ܕܬܶܗܘܽܘܢ ܠܰܐܚܪܺܝܢ ܐܰܝܢܐ ܕܩܳܡ ܡܶܢ ܒܶܝܬ ܡܺܝ̈ܬܶܐ . ܟܡܐ ܠܰܡ ܕܗܰܕ̈ܳܡܶܐ ܗܘܰܝܬܽܘܢ ܕܳܐܕܳܡ ܩܰܕܡܳܝܐ ܆ ܗܰܘ ܕܩܰܒܶܠ ܦܽܘܩܕܳܢܐ ܩܰܕܡܳܝܐ ܆ ܠܢܳܡܽܘܣܐ ܡܶܫܬܰܥܒܕܺܝܢ ܗܘܰܝܬܽܘܢ . ܗܳܫܐ ܕܶܝܢ ܕܰܗܘܰܝܬܽܘܢ ܗܰܕ̈ܳܡܶܐ ܠܰܐܚܪܺܢܐ ܆ ܗܳܢܰܘ ܕܶܝܢ ܕܰܡܫܺܝܚܐ ܕܩܳܡ ܡܶܢ ܒܶܝܬ ܡܺܝ̈ܬܶܐ ܆ ܠܐ ܫܰܠܺܝܛ ܥܠܰܝܟܘܢ ܢܳܡܽܘܣܐ . ܡܶܛܽܠ ܕܗܰܘ ܕܕܺܝܠܶܗ ܐܺܝܬܰܝܟܽܘܢ ܗܰܕ̈ܳܡܶܐ ܆ ܠܐ ܡܫܰܥܒܰܕ ܠܢܳܡܽܘܣܐ . ܒܗܳܝ ܕܰܐܝܟ ܐܰܠܳܗܳܐ ܠܥܶܠ ܡܶܢ ܢܳܡܽܘܣܐ ܗܘ . ܘܟܰܕ ܗܘܳܐ ܒܰܪ ܐܢܳܫܐ ܕܰܡܫܰܥܒܰܕ ܠܢܳܡܽܘܣܐ ܆ ܢܰܛܪܶܗ ܠܢܳܡܽܘܣܐ ܘܫܰܡܠܺܝ ܟܽܠܗܽܘܢ ܦܽܘܩ̈ܕܳܢܰܘܗܝ . ܘܰܢܦܰܩ ܠܶܗ ܠܘܳܬ ܚܺܐܪܽܘܬܐ ܇ ܗܳܝ ܕܺܐܝܬܶܝܗ̇ ܠܥܶܠ ܡܶܢ ܢܳܡܽܘܣܐ ܇ ܗܳܝ ܕܰܐܡܺܝܪܐ ܡܶܢ ܡܳܪܰܢ ܇ ܕܶܐܢܗܽܘ ܕܰܒܪܐ ܢܚܰܪܰܪܟܽܘܢ ܫܰܪܺܝܪܳܐܺܝܬ ܬܶܗܘܽܘܢ ܒܢ̈ܰܝ ܚܺܐܪ̈ܶܐ . ܗܳܫܐ ܠܰܡ ܕܶܐܬܒܰܛܰܠܢ ܡܶܢ ܢܳܡܽܘܣܐ ܇ ܘܡܺܝܬܢ ܠܗܰܘ ܕܰܐܚܺܝܕ ܗܘܳܐ ܠܰܢ ܆ ܢܫܰܡܶܫ ܡܶܟܺܝܠ ܒܚܰܕܬܽܘܬܐ ܕܪܽܘܚܐ ܘܠܐ ܒܥܰܬܺܝܩܽܘܬ ܟܬܳܒܐ . ܐܶܠܐ ܐܰܝܟ ܕܣܳܒܰܪ ܐܢܐ ܗܳܠܶܝܢ ܡܶܠܰܘ̈ܗܝ ܕܰܫܠܺܝܚܐ ܆ ܐܺܝܕܺܝ̈ܥܳܢ ܘܓܰܠ̈ܝܳܢ ܠܰܐܝܢܐ ܕܩܳܐܶܡ ܒܕܽܘܒܳܪܐ ܕܒܰܪ ܐܢܳܫܐ ܚܰܕܬܐ . ܘܰܐܝܢܐ ܕܰܒܗܳܢܐ ܕܽܘܒܳܪܐ ܐܺܝܬܰܘܗܝ ܆ ܠܰܘ ܫܳܡܽܘܥܐ ܗܘ ܕܡ̈ܶܠܶܐ ܆ ܐܶܠܐ ܚܰܙܳܝܐ ܕܚܰܝܠܗܶܝܢ . ܡܶܛܽܠ ܕܰܚܙܳܬܐ ܝܰܬܺܝܪܳܐܺܝܬ ܡܗܰܝܡܢܐ ܠܡܶܚܙܐ ܇ ܘܰܠܡܶܣܬܰܟܳܠܽܘ ܒܣܽܘܥܪ̈ܳܢܶܐ . ܐܰܝܠܶܝܢ ܓܶܝܪ ܕܰܒܥܰܝܢܐ ܡܶܬܚܰܙ̈ܝܳܢ ܆ ܢܰܗܺܝܪܳܐܺܝܬ ܠܗܶܝܢ ܡܶܫܬܰܘܕܥܺܝܢܰܢ . ܗܳܟܰܢܐ ܐܳܦ ܗܳܠܶܝܢ ܕܰܒܕܽܘܒܳܪܐ ܕܒܰܪܢܳܫܐ ܚܰܕܬܐ ܡܶܫܬܰܟܚܺܝܢ ܆ ܚܰܙ̈ܳܝܶܐ ܗܳܘܶܝܢ ܕܡܶܠܰܘ̈ܗܝ ܕܰܫܠܺܝܚܐ . ܘܠܰܘ ܫܳܡܽܘ̈ܥܶܐ ܒܰܠܚܽܘܕ . ܡܶܛܽܠ ܕܳܐܦ ܗܽܘ ܆ ܠܰܘ ܡܶܢ ܫܶܡܥܐ ܕܰܐܚܪ̈ܳܢܶܐ ܟܳܬܶܒ ܗܘܳܐ . ܠܐ ܓܶܝܪ ܡܶܢ ܒܰܪܢܳܫܐ . ܘܠܐ ܒܝܰܕ ܒܰܪ ܐܢܳܫܐ ܩܰܒܶܠ ܝܽܘܠܦܳܢܐ ܗܳܢܐ . ܐܶܠܐ ܐܰܝܟ ܕܶܐܡܰܪ ܒܓܶܠܝܳܢܐ ܕܝܶܫܽܘܥ ܡܫܺܝܚܐ . ܘܓܶܠܝܳܢܐ ܐܺܝܕܺܝܥܐ ܆ ܕܰܡܚܰܘܝܳܢܐ ܐܺܝܬܰܘܗܝ ܕܨܶܒ̈ܘܳܬܐ ܟܰܣ̈ܝܳܬܐ . ܐܰܟܙܢܐ ܓܶܝܪ ܕܰܚܙܳܝܐ ܕܥܰܝܢܐ ܠܓܰܠܝܽܘܬܐ ܚܳܙܶܐ ܆ ܗܳܟܰܢܐ ܐܳܦ ܗܰܘܢܐ ܕܰܟܝܐ ܒܪ̈ܽܘܚܳܢܝܳܬܐ ܡܶܬܒܰܩܐ . ܕܰܟܝܽܘܬܐ ܕܶܝܢ ܕܗܰܘܢܐ ܐܰܝܟ ܕܙܰܒ̈ܢܺܝܢ ܣܰܓܺܝ̈ܐܺܝܢ ܐܶܡܪܶܬ ܆ ܡܶܬܩܰܢܝܐ ܒܡܳܝܽܘܬܽܘܬܐ ܕܰܥܒ̈ܳܕܶܐ ܟܽܠܗܽܘܢ ܕܒܰܪ ܐܢܳܫܐ ܥܰܬܺܝܩܐ . ܫܰܦܺܝܪ ܡܳܕܶܝܢ ܐܶܡܰܪ ܦܰܘܠܳܘܣ . ܕܰܐܢܬܬܐ ܟܡܐ ܕܚܰܝ ܒܰܥܠܳܗ̇ ܐܰܣܺܝܪܐ ܗܝ ܒܢܳܡܽܘܣܐ . ܟܰܕ ܐܰܝܟ ܕܰܒܛܽܘܦܣܐ ܩܳܪܶܐ ܐܰܢܬܬܐ ܆ ܠܢܰܦܫܐ ܗܳܝ ܕܠܐ ܐܶܬܚܰܪܪܰܬ ܡܶܢ ܥܒ̈ܳܕܶܐ ܕܒܰܪ ܐܢܳܫܐ ܥܰܬܺܝܩܐ . ܒܰܥܠܳܗ̇ ܕܶܝܢ ܠܢܳܡܽܘܣܐ ܗܰܘ ܕܰܡܫܰܥܒܕܐ ܠܶܗ . ܘܰܒܝܰܕ ܢܶܩܦܐ ܘܡܶܫܬܰܡܥܳܢܽܘܬܐ ܕܰܠܘܳܬܶܗ ܆ ܡܶܬܢܰܛܪܐ ܡܶܢ ܓܰܘܪ̈ܶܐ ܢܽܘܟܪ̈ܳܝܶܐ . ܐܶܢ ܕܶܝܢ ܢܶܓܕܰܫ ܘܰܢܡܽܘܬ ܒܰܥܠܳܗ̇ ܕܗܳܕܶܐ : ܗܰܘ ܕܰܒܢܳܡܽܘܣܐ ܕܫܰܘܬܳܦܽܘܬܶܗ ܐܰܚܺܝܕܐ ܗܘܳܬ ܆ ܡܶܬܚܰܪܪܐ ܕܬܶܗܘܶܐ ܠܡܰܢ ܕܨܳܒܝܐ . ܐܰܝܟ ܕܳܐܦ ܠܢܳܡܽܘܣܐ ܒܝܰܕ ܚܺܐܪܽܘܬܶܗ ܕܰܡܫܺܝܚܐ ܓܶܕܫܰܬ . ܕܟܽܠ ܢܰܦܫܐ ܐܰܝܕܐ ܕܠܶܗ ܡܫܰܥܒܕܐ ܗܘܳܬ : ܒܗܳܝ ܕܰܐܣܺܝܪܐ ܗܘܳܬ ܒܰܥܒ̈ܳܕܶܐ ܕܰܚܛܺܝܬܐ ܆ ܒܝܰܕ ܕܽܘܒܳܪܐ ܕܰܡܫܺܝܚܐ ܐܶܬܚܰܪܪܰܬ . ܘܠܰܘ ܡܶܢ ܗܳܝ ܕܢܳܛܰܪ ܠܳܗ̇ ܢܳܡܽܘܣܐ ܠܐ ܚܳܛܝܐ ܆ ܐܶܠܐ ܡܶܛܽܘܠ ܗܳܝ ܕܶܐܫܬܰܘܬܦܰܬ ܠܰܡܫܺܝܚܐ . ܐܰܝܟܰܢܐ ܕܠܰܘ ܡܶܢ ܕܶܚܠܬܐ ܕܰܡܣܳܡ ܒܪܺܫܐ ܬܶܬܟܠܶܐ ܡܶܢ ܒܺܝ̈ܫܳܬܐ ܆ ܐܶܠܐ ܡܶܢ ܚܽܘܒܳܗ̇ ܕܛܳܒܬܐ ܬܫܰܡܫܺܝܗ̇ ܒܰܥܒܳܕܐ ܆ ܡܶܛܽܠ ܕܠܐ ܚܰܝܠܬܳܢ ܩܛܺܝܪܶܗ ܕܢܳܡܽܘܣܐ ܕܢܶܟܠܶܝܗ̇ ܠܢܰܦܫܐ ܡܶܢ ܒܺܝ̈ܫܳܬܐ ܇ ܐܰܝܟ ܕܚܰܝܠܬܳܢܝܐ ܗ̣ܝ ܫܰܦܺܝܪܬܐ ܕܬܶܐܣܪܺܝܗ ܠܘܳܬܳܗ ܇ ܡܐ ܕܰܐܪܓܫܰܬ ܒܗܰܢܺܝܐܽܘܬܐ ܕܰܛܥܳܡܬܳܗ̇ . ܡܺܝܬܬܽܘܢ ܠܟܽܘܢ ܠܰܡ ܠܢܳܡܽܘܣܐ ܒܦܰܓܪܶܗ ܕܰܡܫܺܝܚܐ . ܐܰܝܟ ܐܢܳܫ ܢܺܐܡܰܪ . ܕܡܶܛܽܘܠ ܕܶܐܬܬܣܺܝܡܬܽܘܢ ܒܦܰܓܪܐ ܐܚܪܺܢܐ ܆ ܐܶܬܚܰܪܰܪܬܽܘܢ ܡܶܢ ܫܽܘܥܒܳܕܶܗ ܕܢܳܡܽܘܣܐ . ܡܶܛܽܠ ܕܫܽܘܠܛܳܢܶܗ ܕܢܳܡܽܘܣܐ ܥܰܠ ܒܰܪ ܐܢܳܫܐ ܥܰܬܺܝܩܐ ܐܺܝܬܰܘܗܝ ܇ ܗܰܘ ܕܰܗܘܐ ܠܶܗ ܫܽܘܪܳܝܐ ܡܶܢ ܥܒܳܪ ܦܽܘܩܕܳܢܶܗ ܕܳܐܕܳܡ ܩܰܕܡܳܝܐ ܐܰܝܟ ܕܶܐܡܰܪ ܦܰܘܠܳܘܣ . ܕܳܐܕܳܡ ܩܰܕܡܳܝܐ ܠܰܢܦܶܫ ܚܰܝܐ . ܘܳܐܕܳܡ ܐܚܪܳܝܐ ܠܪܽܘܚܐ ܡܰܚܝܳܢܐ . ܡܶܛܽܠ ܗܳܟܺܝܠ ܕܰܬܪ̈ܶܝܢ ܐܳܕܳܡ ܐܺܝܬܰܝܗܽܘܢ ܐܰܝܟ ܡܰܠܦܳܢܽܘܬܶܗ ܕܦܰܘܠܳܘܣ ܆ ܚܰܕ ܕܒܰܢܦܶܫ ܚܰܝܐ ܡܶܬܕܰܒܰܪ ܗܘܳܐ ܕܰܥܠܰܘܗܝ ܫܰܠܺܝܛ ܢܳܡܽܘܣܐ ܆ ܘܰܐܚܪܺܢܐ ܕܪܽܘܚܐ ܡܰܚܝܳܢܺܝܬܐ ܗܳܝ ܕܺܐܝܬܶܝܗ̇ ܠܥܶܠ ܡܶܢ ܢܳܡܽܘܣܐ ܆ ܫܰܦܺܝܪ ܐܶܡܰܪ ܦܰܘܠܳܘܣ ܆ ܕܰܐܢܬܬܐ ܟܡܐ ܕܚܰܝ ܒܰܥܠܳܗ̇ ܐܰܣܺܝܪܐ ܗܝ ܒܢܳܡܽܘܣܐ . ܢܰܦܫܐ ܗܳܟܺܝܠ ܕܢܰܦܫܳܢܳܐܺܝܬ ܡܶܬܕܰܒܪܐ ܆ ܠܢܳܡܽܘܣܐ ܡܶܫܬܰܥܒܕܐ ܆ ܐܰܝܕܐ ܕܶܝܢ ܕܰܒܪܽܘܚܐ ܚܰܝܬܐ ܡܶܬܬܙܺܝܥܐ ܆ ܠܥܶܠ ܡܶܢ ܢܳܡܽܘܣܐ ܐܺܝܬܶܝܗ̇ . ܡܶܛܽܠ ܕܪܽܘܚܐ ܗܰܘ ܕܺܐܝܬܰܘܗܝ ܝܳܗܽܘܒܶܗ ܕܢܳܡܽܘܣܐ ܆ ܠܢܳܡܽܘܣܐ ܠܐ ܡܫܰܥܒܰܕ . ܘܰܐܝܠܶܝܢ ܕܡܶܫܬܘܶܝܢ ܕܰܒܪܽܘܚ ܢܶܬܕܰܒܪܽܘܢ ܆ ܠܥܶܠ ܡܶܢ ܚܽܘ̈ܫܳܒܶܐ ܘܙܰܘ̈ܥܶܐ . ܘܣܽܘܥܪ̈ܳܢܶܐ ܕܰܚܛܺܝܬܐ ܐܺܝܬܰܝܗܽܘܢ . ܘܠܰܘ ܡܶܛܽܠ ܕܕܳܚܠܺܝܢ ܡܶܢ ܢܳܡܽܘܣܐ ܠܐ ܦܳܠܚܺܝܢ ܚܛܺܝܬܐ ܆ ܐܶܠܐ ܡܶܛܽܠ ܕܡܰܝܺܝܬܺܝܢ ܠܳܗ̇ ܠܰܚܛܺܝܬܐ . ܡܺܝܬܬܽܘܢ ܠܟܽܘܢ ܠܰܡ ܠܢܳܡܽܘܣܐ ܒܦܰܓܪܶܗ ܕܰܡܫܺܝܚܐ ܆ ܕܬܶܗܘܽܘܢ ܠܰܐܚܪܺܝܢ ܐܰܝܢܐ ܕܩܳܡ ܡܶܢ ܒܶܝܬ ܡܺܝ̈ܬܶܐ . ܐܰܟܙܢܐ ܓܶܝܪ ܕܗܰܕ̈ܳܡܶܐ ܗܳܠܶܝܢ ܕܰܐܣܺܝܪܺܝܢ ܒܦܰܓܪܐ ܕܰܟܝܳܢܐ ܆ ܒܟܺܐܒܐ ܐܰܘ ܒܚܰܫܳܐ ܒܰܠܚܽܘܕ ܕܗܳܘܶܐ ܒܦܰܓܪܗܽܘܢ ܡܰܪܓܫܺܝܢ ܇ ܘܶܐܢ ܚܠܺܝܡܐ ܐܺܝܬܰܘܗܝ ܦܰܓܪܗܽܘܢ ܒܚܽܘܠܡܳܢܶܗ ܡܶܬܒܰܣܡܺܝܢ : ܘܰܒܟܽܘܪܗܳܢܐ ܕܺܐܝܬ ܒܦܰܓܪܐ ܕܰܐܚܪ̈ܳܢܶܐ ܠܐ ܚܳܫܺܝܢ ܘܠܐ ܡܰܪܓܫܺܝܢ ܆ ܗܳܟܰܢܐ ܐܳܦ ܗܰܕ̈ܳܡܶܐ ܚܰܕ̈ܬܶܐ ܕܶܐܬܬܣܺܝܡܘ ܒܦܰܓܪܶܗ ܕܗܰܘ ܕܩܳܡ ܡܶܢ ܒܶܝܬ ܡܺܝ̈ܬܶܐ ܡܫܺܝܚܐ ܡܳܪܰܢ ܇ ܒܚܰܝ̈ܶܐ ܪ̈ܽܘܚܳܢܶܐ ܘܰܒܚܽܘܠܡܳܢܐ ܫܰܪܺܝܪܐ ܕܰܩܢܶܐ ܟܝܳܢܳܐܺܝܬ ܦܰܓܪܐ ܗܰܘ ܕܰܐܣܺܝܪܺܝܢ ܒܶܗ ܡܰܪܓܫܺܝܢ . ܟܰܕ ܒܚܰܫܳܐ ܕܰܚ̈ܛܳܗܶܐ ܕܺܐܝܬ ܒܦܰܓܪܐ ܕܒܰܪ ܐܢܳܫܐ ܥܰܬܺܝܩܐ ܠܐ ܡܰܪܓܫܺܝܢ . ܐܰܝܟ ܕܳܐܦܠܐ ܦܰܓܪܐ ܕܟܽܠ ܚܰܕ ܡܶܢ ܒܢܰܝ̈ܢܳܫܐ ܡܰܪܓܶܫ ܒܟܺܐܒ̈ܶܐ ܘܟܽܘܪ̈ܗܳܢܶܐ ܕܦܰܓܪܐ ܐܚܪܺܢܐ . ܘܟܰܕ ܛܳܒ ܟܽܠܗܽܘܢ ܥܒ̈ܳܕܶܐ ܕܒܰܪ ܐܢܳܫܐ ܥܰܬܺܝܩܐ ܆ ܟܳܠܶܝܢ ܠܶܗ ܠܗܰܘܢܐ ܡܶܢ ܕܰܠܡܰܪܓܳܫܽܘ ܒܕܽܘܒܳܪܐ ܕܒܰܪ ܐܢܳܫܐ ܚܰܕܬܐ ܆ ܝܰܬܺܝܪ ܡܶܢ ܟܽܠܗܽܘܢ ܗܳܢܐ ܚܰܫܳܐ ܕܙܳܢܝܽܘܬܐ . ܘܥܰܠ ܗܳܕܶܐ ܐܶܡܰܪ ܦܰܘܠܳܘܣ ܇ ܕܟܽܠ ܚܛܺܝܬܐ ܕܢܶܥܒܶܕ ܒܰܪ ܐܢܳܫܐ ܠܒܰܪ ܡܶܢ ܦܰܓܪܶܗ ܗܝ ܇ ܡܰܢ ܕܰܡܙܰܢܶܐ ܕܶܝܢ ܒܦܰܓܪܶܗ ܗܽܘ ܚܳܛܶܐ . ܟܰܕ ܦܰܓܪܐ ܩܳܪܶܐ ܗܳܪܟܐ . ܠܦܰܓܪܶܗ ܕܰܡܫܺܝܚܐ ܇ ܗܰܘ ܕܶܐܫܬܘܺܝ ܕܢܶܗܘܶܐ ܒܶܗ ܗܰܕܳܡܐ ܇ ܐܰܝܟ ܕܶܐܡܰܪ . ܕܰܐܢܬܽܘܢ ܡܺܝܬܬܽܘܢ ܠܢܳܡܽܘܣܐ ܒܦܰܓܪܶܗ ܕܰܡܫܺܝܚܐ ܇ ܕܬܶܗܘܽܘܢ ܗܰܕ̈ܳܡܶܐ ܠܰܐܚܪܺܢܐ ܕܩܳܡ ܡܶܢ ܒܶܝܬ ܡܺܝ̈ܬܶܐ . ܘܬܽܘܒ ܐܶܡܰܪ . ܕܦܰܓܪܐ ܠܐ ܠܙܳܢܝܽܘܬܐ ܐܶܠܐ ܠܡܳܪܰܢ . ܘܡܳܪܰܢ ܠܦܰܓܪܐ . ܦܰܓܪܶܗ ܡܳܕܶܝܢ ܕܗܰܘ ܕܰܚܝܳܐ ܒܕܽܘܒܳܪ̈ܶܐ ܕܒܰܪ ܐܢܳܫܐ ܚܰܕܬܐ : ܐܰܝܟ ܡܶܠܬܶܗ ܕܦܰܘܠܳܘܣ . ܕܡܳܪܰܢ ܗܽܘ . ܘܰܐܝܟ ܕܰܒܦܰܓܪܐ ܕܰܩܢܽܘܡܶܗ ܕܡܳܪܰܢ . ܠܰܝܬ ܗܘܳܐ ܚܰܫܳܐ ܕܙܳܢܝܽܘܬܐ ܆ ܗܳܟܰܢܐ ܐܳܦܠܐ ܒܗܰܘ ܕܰܗܘܳܐ ܦܰܓܪܶܗ ܗܰܕܳܡܐ ܒܓܽܘܫܡܶܗ ܕܰܡܫܺܝܚܐ ܇ ܙܳܕܶܩ ܕܢܶܬܬܙܺܝܥ ܚܰܫܳܐ ܕܙܳܢܝܽܘܬܐ ܆ ܡܶܛܽܠ ܕܦܰܓܪܐ ܗ̣ܘ ܕܡܳܪܰܢ ܆ ܕܰܗܘܳܐ ܒܝܰܕ ܪܽܘܟܳܒܐ ܚܰܕܬܐ . ܘܡܶܢ ܐܰܝܟܐ ܗܘܳܬ ܗܳܕܶܐ ܆ ܕܦܰܓܪܐ ܠܐ ܠܙܳܢܝܽܘܬܐ ܢܶܗܘܶܐ ܇ ܐܶܠܐ ܠܡܳܪܰܢ ܇ ܘܡܳܪܰܢ ܠܦܰܓܪܐ ܐܶܡܰܪ ܆ ܕܰܐܠܳܗܳܐ ܕܶܝܢ ܘܰܠܡܳܪܰܢ ܐܰܩܺܝܡ . ܘܠܰܢ ܡܩܺܝܡ ܒܚܰܝܠܶܗ . ܐܰܟܙܢܐ ܓܶܝܪ ܕܰܐܠܳܗܳܐ ܐܰܒܐ ܐܰܩܺܝܡ ܠܰܒܪܶܗ ܡܶܢ ܡܰܘܬܐ ܠܠܐ ܡܳܝܽܘܬܽܘܬܐ ܕܚܰܝ̈ܶܐ ܐܚܪ̈ܳܢܶܐ . ܗܳܟܰܢܐ ܐܳܦ ܚܢܰܢ ܟܽܠܰܢ ܥܰܡܶܗ ܩܳܡܢܰܢ ܒܚܰܝܠܶܗ . ܕܰܐܟܙܢܐ ܕܗܽܘ ܡܶܢ ܒܳܬܰܪ ܩܝܳܡܬܶܗ ܠܐ ܬܽܘܒ ܐܶܬܕܒܰܪ ܕܽܘܒܳܪܰܢ ܆ ܗܳܟܰܢܐ ܐܳܦ ܠܐ ܚܢܰܢ ܕܩܳܡܢܰܢ ܥܰܡܶܗ ܒܚܰܝܠܶܗ ܇ ܢܺܚܶܐ ܚܰܝ̈ܶܐ ܡܫܰܥܒ̈ܕܰܝ ܠܚܰܫܑ̈ܶܐ ܇ ܕܒܰܪ ܐܢܳܫܐ ܥܰܬܺܝܩܐ . ܘܡܶܢ ܐܰܝܟܐ ܠܐ ܙܳܕܶܩ ܠܰܢ ܕܰܒܚܰܝ̈ܶܐ ܚܰܕ̈ܬܶܐ ܢܶܬܕܰܒܰܪ . ܡܰܝܬܶܐ ܡܶܚܕܐ ܡܶܠܬܐ ܕܡܰܠܝܐ ܡܰܪܫܽܘܬܐ ܘܡܰܠܦܳܢܽܘܬܐ ܘܳܐܡܰܪ . ܕܠܐ ܝܳܕܥܺܝܢ ܐܢܬܽܘܢ ܕܦܰܓܪ̈ܰܝܟܽܘܢ ܗܰܕ̈ܳܡܶܐ ܐܶܢܽܘܢ ܕܰܡܫܺܝܚܐ ܆ ܗܳܪܟܐ ܆ ܠܰܘ ܒܰܠܚܽܘܕ ܡܰܠܶܦ ܠܰܢ ܦܰܘܠܳܘܣ ܆ ܐܶܠܐ ܥܳܕܶܠ ܠܰܢ . ܘܰܡܚܰܘܶܐ ܕܠܰܝܬ ܦܽܘܪܣܐ ܕܢܺܚܶܐ ܗܰܕܳܡܐ ܠܒܰܪ ܡܶܢ ܓܽܘܫܡܶܗ . ܕܟܽܠܗܽܘܢ ܗܰܕ̈ܳܡܶܐ ܕܣܺܝܡܺܝܢ ܒܦܰܓܪܐ ܕܰܟܝܳܢܐ ܆ ܒܶܗ ܡܶܬܩܰܝܡܺܝܢ ܘܡܶܢܶܗ ܚܳܐܶܝܢ . ܐܰܝܟܰܢܐ ܕܳܐܦ ܐܰܢܬܽܘܢ ܕܰܗܘܰܘ ܦܰܓܪ̈ܰܝܟܽܘܢ ܗܰܕ̈ܳܡܶܐ ܒܓܽܘܫܡܶܗ ܕܰܡܫܺܝܚܐ : ܟܽܠܗܶܝܢ ܕܩܽܘܝܳܡܟܽܘܢ ܡܶܢܶܗ ܢܳܣܒܺܝܢ ܐܢܬܽܘܢ ܚܰܝ̈ܶܐ . ܚܰܕܽܘܬܐ . ܕܰܟܝܽܘܬܐ . ܩܰܕܺܝܫܽܘܬܐ . ܚܰܣܝܽܘܬܐ ܕܡܶܢ ܒܺܝ̈ܫܳܬܐ ܟܽܠܗܶܝܢ . ܠܐ ܚܳܫܽܘܫܽܘܬܐ ܕܒܰܚܛܺܝܬܐ . ܒܰܣܺܝܡܽܘܬܐ . ܫܰܝܢܐ . ܫܠܳܡܐ . ܚܽܘܒܐ . ܡܶܬܬܙܺܝܥܳܢܽܘܬܐ ܕܰܒܟܽܠܗܶܝܢ ܕܪܽܘܚ . ܘܣܳܟܐ ܟܽܠܗܶܝܢ ܐܰܝܠܶܝܢ ܕܺܐܝܬ ܠܶܗ ܠܓܽܘܫܡܐ ܗܳܢܐ ܕܢܶܬܶܠ ܠܗܰܕ̈ܳܡܰܘܗܝ . ܘܶܐܢ ܗܳܢܰܘ ܕܽܘܒܳܪܶܗ ܢܳܡܽܘܣܳܝܐ ܕܒܰܪ ܐܢܳܫܐ ܚܰܕܬܐ ܆ ܠܰܘ ܡܶܢ ܩܛܺܝܪܐ ܡܳܕܶܝܢ ܕܢܳܡܽܘܣܐ ܕܟܳܠܶܐ ܒܺܝ̈ܫܳܬܐ ܦܳܠܰܚ ܠܳܗ̇ ܠܛܳܒܬܐ ܆ ܐܶܠܐ ܡܶܛܽܠ ܕܗܳܕܶܐ ܠܳܚܡܐ ܠܛܶܟܣܐ ܕܰܣܝܳܡܶܗ . ܒܡܶܬܓܰܫܡܳܢܽܘܬܶܗ ܓܶܝܪ ܕܰܡܫܺܝܚܐ ܕܡܶܢ ܒܬܽܘܠܬܐ ܆ ܗܰܕ̈ܳܡܶܐ ܕܦܰܓܪܐ ܕܰܩܢܽܘܡܶܗ ܗܘܰܘ ܠܶܗ . ܗܳܕܶܐ ܓܶܝܪ ܚܰܘܝܰܬ ܘܰܐܕܢܚܰܬ ܗܳܝ ܕܰܗܘܐ ܒܰܪ ܐܢܳܫܐ . ܒܡܰܘܠܳܕܐ ܕܶܝܢ ܕܡܶܢ ܡܰܥܡܽܘܕܺܝܬܐ ܆ ܗܰܘ ܕܡܶܬܕܰܡܶܐ ܠܡܰܘܠܳܕܐ ܕܡܶܢ ܒܬܽܘܠܬܐ ܆ ܠܰܘ ܒܡܶܬܓܰܫܡܳܢܽܘܬܶܗ ܗܳܘܶܝܢ ܠܶܗ ܗܰܕ̈ܳܡܶܐ ܗܳܠܶܝܢ ܕܥܳܡܕܺܝܢ . ܐܶܠܐ ܒܰܡܕܰܒܪܳܢܽܘܬܶܗ . ܘܟܽܠ ܚܰܕ ܡܶܢ ܗܳܠܶܝܢ ܕܥܳܡܕܺܝܢ ܆ ܟܰܕ ܠܘܳܬ ܩܢܽܘܡܶܗ ܦܰܓܪܐ ܗܘ ܘܢܰܦܫܐ . ܘܒܰܪܢܳܫܐ ܕܺܐܝܕܺܝܥ ܠܡܶܢܝܳܢܶܗ ܆ ܒܓܽܘܫܡܶܗ ܕܰܡܫܺܝܚܐ ܗܰܕܳܡܐ ܗܳܘܶܐ . ܘܳܐܦܶܢ ܠܐ ܡܶܬܚܙܶܐ ܗܳܢܐ ܪܽܘܟܳܒܐ ܠܰܒܢ̈ܰܝ ܐܢܳܫܐ ܇ ܐܰܝܟ ܕܡܶܬܚܙܶܐ ܗܘܳܐ ܗܰܘ ܕܰܗܘܐ ܒܡܶܬܓܰܫܡܳܢܽܘܬܶܗ ܕܡܶܢ ܒܬܽܘܠܬܐ . ܡܶܛܽܠ ܕܰܠܗܰܠ ܆ ܡܶܢ ܟܰܣܝܐ ܓܰܠܝܐ ܐܶܬܚܙܺܝ ܒܪܶܗ ܕܰܐܠܳܗܳܐ . ܘܡܶܢ ܠܐ ܡܓܰܫܡܐ ܡܪܰܟܒܐ ܐܶܬܚܙܺܝ . ܗܳܪܟܐ ܕܶܝܢ ܡܶܢ ܒܢ̈ܰܝ ܐܢܳܫܐ ܦܰܓܪ̈ܳܢܶܐ ܆ ܗܳܘܶܝܢ ܒܢ̈ܰܝ ܐܢܳܫܐ ܕܪܽܘܚ . ܘܡܶܢ ܗܳܝ ܕܟܽܠ ܚܰܕ ܡܶܢܗܽܘܢ ܠܘܳܬ ܩܢܽܘܡܶܗ ܦܰܓܪܐ ܗܘ ܣܰܓܺܝ ܗܰܕ̈ܳܡܶܐ ܆ ܒܓܽܘܫܡܶܗ ܕܰܡܫܺܝܚܐ ܆ ܗܰܕܳܡܐ ܡܶܬܡܢܶܐ ܇ ܕܡܶܬܪܰܟܰܒ ܠܐ ܡܶܬܚܰܙܝܳܢܳܐܺܝܬ ܘܡܶܬܬܣܺܝܡ ܒܶܗ ܒܓܽܘܫܡܐ ܠܐ ܡܶܬܡܰܠܠܳܢܳܐܺܝܬ ܇ ܘܗܳܘܶܐ ܗܰܕܳܡܐ ܪܽܘܚܳܢܐ ܒܓܽܘܫܡܶܗ ܕܰܐܠܳܗܳܐ ܇ ܐܰܝܟ ܡܶܠܬܶܗ ܕܰܫܠܺܝܚܐ ܇ ܕܦܰܓܪ̈ܰܝܟܽܘܢ ܗܰܕ̈ܳܡܶܐ ܐܶܢܽܘܢ ܕܰܡܫܺܝܚܐ . ܐܰܝܟܰܢܐ ܡܳܕܶܝܢ ܟܰܕ ܡܰܩܪܶܒ ܢܶܙܟܶܐ ܠܪܶܓܬܐ ܗܰܕܳܡܶܗ ܕܰܡܫܺܝܚܐ . ܐܶܢ ܓܶܝܪ ܐܺܝܬ ܗܘܳܐ ܩܪܳܒܐ ܕܪܶܓܬܐ ܗܳܕܶܐ ܒܦܰܓܪܶܗ ܩܰܕܺܝܫܐ ܕܰܡܫܺܝܚܐ ܆ ܐܺܝܬ ܡܰܦܰܩ ܒܪܽܘܚܐ ܐܳܦ ܠܗܳܠܶܝܢ ܇ ܕܟܰܕ ܐܺܝܬܰܝܗܽܘܢ ܗܰܕ̈ܳܡܶܐ ܕܗܰܘ ܦܰܓܪܐ ܡܶܫܬܰܓܫܺܝܢ ܡܶܢ ܪܶܓܬܐ . ܐܶܠܐ ܡܶܠܬܐ ܫܠܺܝܚܳܝܬܐ ܆ ܠܰܘ ܒܰܠܚܽܘܕ ܕܠܐ ܢܙܰܢܶܐ ܡܦܰܩܕܳܐ ܠܰܢ ܆ ܐܶܠܐ ܘܰܕܠܐ ܢܶܗܘܶܐ ܡܩܰܒ̈ܠܳܢܶܐ ܕܚܰܫܳܐ ܕܙܳܢܝܽܘܬܐ . ܘܠܐ ܟܽܠ ܟܽܠܶܗ ܢܶܫܬܓܶܫ ܡܶܢ ܪܶܓܬܐ ܆ ܘܠܐ ܢܶܦܶܠ ܒܰܩܪܳܒܐ . ܡܶܛܽܠ ܕܡܺܝܬܐ ܠܐ ܡܰܩܪܶܒ . ܚܰܝ̈ܶܐ ܓܶܝܪ ܡܩܰܒܠܺܝܢ ܡܰܪܓܫܳܢܽܘܬܐ ܆ ܘܡܰܪܓܫܳܢܽܘܬܐ ܡܙܺܝܥܐ ܪܶܓܬܐ . ܐܶܢ ܕܶܝܢ ܠܰܝܬ ܚܰܝ̈ܶܐ ܥܰܬܺܝ̈ܩܶܐ ܆ ܘܳܐܦ ܠܐ ܡܰܪܓܫܳܢܽܘܬܐ . ܘܶܐܢ ܡܰܪܓܫܳܢܽܘܬܐ ܠܰܝܬ ܆ ܘܠܐ ܪܶܓܬܐ ܡܶܬܩܰܒܠܐ . ܘܠܐ ܩܪܳܒܐ ܡܶܟܺܝܠ ܠܽܘܩܒܰܠ ܪܶܓܬܐ ܡܶܬܬܙܺܝܥ . ܐܰܝܟܰܢܐ ܓܶܝܪ ܐܢܳܫ ܡܰܩܪܶܒ ܥܰܡ ܡܶܕܶܡ ܕܠܐ ܐܺܝܬܰܘܗܝ . ܐܶܣܰܒ ܠܰܡ ܗܰܕܳܡܐ ܕܰܡܫܺܝܚܐ ܆ ܘܶܐܥܒܕܺܝܘܗܝ ܗܰܕܳܡܐ ܕܙܳܢܝܽܘܬܐ ܆ ܐܶܣܰܒ ܐܳܡܰܪ . ܐܰܝܟ ܐܢܳܫ ܢܺܐܡܰܪ ܆ ܕܰܟܡܐ ܕܒܶܗ ܒܓܽܘܫܡܐ ܣܺܝܡ ܆ ܠܰܝܬ ܦܽܘܪܣܐ ܕܢܶܗܘܶܐ ܗܰܕܳܡܐ ܕܙܳܢܝܽܘܬܐ . ܡܶܛܽܠ ܕܳܐܦ ܗܰܕܳܡܐ ܕܣܺܝܡ ܒܦܰܓܪܐ ܕܰܟܝܳܢܐ ܆ ܟܡܐ ܕܰܒܕܽܘܟܬܶܗ ܐܺܝܬܰܘܗܝ ܆ ܠܰܝܬ ܦܽܘܪܣܐ ܕܡܶܢ ܓܽܘܫܡܐ ܐܚܪܺܢܐ ܢܺܘܟܪܳܝܐ ܢܩܰܒܶܠ ܚܰܝ̈ܶܐ . ܐܶܠܐ ܒܰܠܚܽܘܕ ܡܶܢ ܦܰܓܪܐ ܕܺܝܠܶܗ . ܐܶܢ ܕܶܝܢ ܐܢܳܫ ܢܶܦܣܩܺܝܘܗܝ ܡܶܢ ܬܰܡܳܢ ܆ ܠܐ ܡܨܶܐ ܟܰܕ ܐܺܝܬܰܘܗܝ ܚܰܝܐ ܢܶܩܦܶܗ ܠܓܽܘܫܡܐ ܐܚܪܺܢܐ . ܐܶܠܐ ܥܰܡ ܦܣܳܩܶܗ ܡܪܰܦܶܐ ܚܰܝ̈ܰܘܗܝ ܠܘܳܬ ܓܽܘܫܡܶܗ ܆ ܘܦܳܐܶܫ ܡܺܝܬܐ ܘܰܕܠܐ ܪܓܶܫܬܐ ܒܺܐܝܕܐ ܕܳܐܚܽܘܕܶܗ . ܒܗܳܢܐ ܙܢܳܐ ܐܶܡܰܪ ܦܰܘܠܳܘܣ . ܕܶܐܣܰܒ ܗܰܕܳܡܐ ܕܰܡܫܺܝܚܐ ܘܶܐܥܒܕܺܝܘܗܝ ܗܰܕܳܡܐ ܕܙܳܢܝܽܘܬܐ . ܐܰܝܟ ܐܢܳܫ ܢܺܐܡܰܪ ܆ ܐܶܠܐ ܐܶܬܢܣܶܒ ܡܶܢ ܬܰܡܳܢ ܆ ܗܰܕܳܡܐ ܕܙܳܢܝܽܘܬܐ ܠܐ ܗܳܘܶܐ . ܐܶܢ ܕܶܝܢ ܟܰܕ ܐܺܝܬܰܘܗܝ ܒܶܗ ܒܓܽܘܫܡܐ ܢܙܰܢܶܐ ܆ ܗܳܢܰܘ ܕܶܝܢ ܢܶܗܘܶܐ ܡܩܰܒܠܳܢܐ ܕܚܰܫܳܐ ܗܳܢܐ ܕܙܳܢܝܽܘܬܐ ܆ ܒܟܽܠܶܗ ܦܰܓܪܶܗ ܚܳܛܶܐ . ܗܳܢܰܘ ܕܶܝܢ ܠܟܽܠܶܗ ܦܰܓܪܶܗ ܡܰܚܶܫ . ܐܰܟܙܢܐ ܓܶܝܪ ܕܰܡܚܽܘܬܐ ܕܰܡܩܰܒܶܠ ܚܰܕ ܡܶܢ ܗܰܕ̈ܳܡܶܐ ܕܦܰܓܪܐ ܆ ܚܰܫܶܗ ܠܘܳܬ ܫܰܪܟܐ ܕܟܽܠܗܽܘܢ ܗܰܕ̈ܳܡܶܐ ܕܦܰܓܪܐ ܪܳܗܶܛ ܆ ܗܳܟܰܢܐ ܐܳܦ ܗܰܕܳܡܐ ܕܰܡܩܰܒܶܠ ܚܰܫܳܐ ܕܙܳܢܝܽܘܬܐ ܇ ܟܰܕ ܣܺܝܡ ܒܦܰܓܪܶܗ ܕܰܡܫܺܝܚܐ ܇ ܠܟܽܠܶܗ ܦܰܓܪܶܗ ܡܰܚܶܫ ܘܡܰܟܶܐܒ . ܘܗܳܕܶܐ ܗܝ ܗܳܝ ܕܶܐܡܰܪ ܕܰܒܦܰܓܪܶܗ ܗܽܘ ܚܳܛܶܐ . ܐܰܝܟ ܐܢܳܫ ܢܺܐܡܰܪ ܆ ܠܰܘ ܒܰܠܚܽܘܕ ܒܗܳܝ ܕܗܽܘ ܡܰܟܶܐܒ ܒܝܰܕ ܚܰܫܳܐ ܕܙܳܢܝܽܘܬܐ ܐܺܝܬܶܝܗ̇ ܚܛܺܝܬܐ ܆ ܐܶܠܐ ܐܳܦ ܗܳܝ ܕܰܠܟܽܠܶܗ ܦܰܓܪܐ ܡܰܚܶܫ . ܐܶܢ ܓܶܝܪ ܗܰܘ ܕܡܳܚܶܐ ܠܦܰܓܪܐ ܕܰܐܚܪܺܢܐ ܆ ܡܚܽܘܬܶܗ ܬܚܶܝܬ ܚܽܘܝܳܒܐ ܕܰܚܛܺܝܬܐ ܣܳܝܡܐ ܠܶܗ : ܘܰܐܝܟ ܚܰܝܳܒܐ ܦܳܩܶܕ ܢܳܡܽܘܣܐ ܡܶܚܕܐ ܕܢܶܬܦܪܰܥ ܆ ܟܰܕ ܐܳܡܰܪ . ܕܦܰܟܐ ܚܠܳܦ ܦܰܟܐ ܘܰܟܘܳܝܐ ܚܠܳܦ ܟܘܳܝܐ ܆ ܘܨܽܘܠܦܬܐ ܚܠܳܦ ܨܽܘܠܦܬܐ . ܐܺܝܕܺܝܥܐ ܕܳܐܦ ܗܰܕܳܡܐ ܕܣܺܝܡ ܒܓܽܘܫܡܶܗ ܕܰܡܫܺܝܚܐ ܆ ܐܶܢ ܢܶܬܬܚܶܕ ܒܚܰܫܳܐ ܕܙܳܢܝܽܘܬܐ ܆ ܠܟܽܠܶܗ ܦܰܓܪܐ ܡܰܟܶܐܒ . ܘܡܶܛܽܠ ܗܳܕܶܐ ܆ ܟܺܐܢܳܐܺܝܬ ܐܶܡܰܪ ܦܰܘܠܳܘܣ . ܕܰܒܦܰܓܪܶܗ ܗܘ ܚܳܛܶܐ . ܠܰܝܬ ܓܶܝܪ ܚܛܳܗܐ ܐܚܪܺܢܐ ܕܗܳܟܰܢܐ ܝܳܕܰܥ ܕܰܢܛܰܡܰܐܐ ܠܢܰܦܫܐ ܘܦܰܓܪܐ ܐܰܝܟ ܚܰܫܳܐ ܕܙܳܢܝܽܘܬܐ . ܘܡܶܛܽܘܠ ܗܳܕܶܐ ܐܳܦ ܡܽܘܫܶܐ . ܟܰܕ ܡܚܰܘܶܐ ܙܗܺܝܪܽܘܬܐ ܝܰܬܺܝܪܳܐܺܝܬ ܕܠܽܘܩܒܰܠ ܚܰܫܳܐ ܗܳܢܐ ܐܶܡܰܪ . ܕܓܰܒܪܐ ܕܢܶܦܽܘܩ ܡܶܢܶܗ ܙܰܪܥܐ ܕܡܰܕܡܟܐ ܢܶܗܘܶܐ ܛܡܰܐ . ܘܗܳܢܐ ܟܽܘܠܶܗ ܐܰܥܫܢܶܗ ܠܪܶܫܝܳܢܐ ܆ ܕܠܰܘ ܒܰܠܚܽܘܕ ܟܰܕ ܡܶܬܬܙܺܝܥ ܡܶܢ ܨܶܒܝܳܢܐ : ܘܳܐܬܶܐ ܠܘܳܬ ܥܒܳܕܐ ܕܓܰܘܪܐ ܕܙܳܢܝܽܘܬܐ ܡܛܰܡܰܐ ܠܶܗ ܆ ܐܶܠܐ ܐܰܝܟܰܢ ܕܗܽܘ ܐܶܢ ܢܶܦܽܘܩ ܡܶܢܶܗ ܙܰܪܥܐ ܕܡܰܕܡܟܐ . ܥܰܡ ܗܳܝ ܬܽܘܒ ܐܚܪܺܬܐ . ܕܟܽܠ ܐܰܝܟܐ ܕܰܡܦܰܩܶܕ ܥܰܠ ܗܰܕ̈ܳܡܶܐ ܗܳܠܶܝܢ ܕܡܶܢ ܚܰܝ̈ܘܳܬܐ ܕܩܽܘܪܒܳܢܐ ܡܶܬܦܰܪܫܺܝܢ ܕܢܶܬܩܰܪܒܽܘܢ ܠܰܐܠܳܗܳܐ ܆ ܚܦܺܝܛܳܐܺܝܬ ܡܙܰܗܰܪ ܐܳܦ ܠܗܳܕܶܐ . ܕܬܰܪ̈ܬܶܝܢ ܟܽܘ̈ܠܝܳܢ ܘܬܰܪܒܐ ܕܰܥܠܰܝܗܶܝܢ ܢܺܐܩܕܳܢ . ܟܰܕ ܘܠܐ ܒܕܽܘܟ ܦܳܪܶܫ ܐܶܢܶܝ̈ܢ ܠܗܳܠܶܝܢ ܠܡܶܟܽܘܠܬܐ ܕܟܳܗ̈ܢܶܐ ܐܰܘ ܕܪ̈ܰܒܰܝ ܟܳܗ̈ܢܶܐ . ܐܶܠܐ ܠܝܰܩܕܳܢܐ ܕܢܽܘܪܐ ܡܰܫܠܶܡ ܠܗܶܝܢ ܆ ܥܰܡ ܫܰܪܟܐ ܕܗܰܕ̈ܳܡܶܐ ܐܚܪ̈ܳܢܶܐ ܕܰܡܬܺܝܠܺܝܢ ܒܰܥܒ̈ܳܕܶܐ ܕܰܚܛܺܝܬܐ . ܣܰܒ ܠܰܡ ܬܰܪܒܐ ܘܶܐܠܺܝܬܐ ܘܟܽܠܶܗ ܚܰܠܒܐ ܕܰܩܪܺܝܡ ܠܰܓܘܳܝܐ ܆ ܘܰܚܨܳܪ ܟܰܒܕܐ ܘܬܰܪ̈ܬܶܝܢ ܟܽܘ̈ܠܝܳܢ ܘܬܰܪ̈ܒܗܶܝܢ . ܘܰܐܘܩܶܕ ܠܗܳܠܶܝܢ ܟܽܠܗܶܝܢ ܒܢܽܘܪܐ . ܥܰܡ ܟܽܠܗܶܝܢ ܕܶܝܢ ܘܰܩܕܳܡ ܟܽܠܗܶܝܢ ܆ ܬܰܪ̈ܬܶܝܢ ܟܽܘ̈ܠܝܳܢ ܘܬܰܪ̈ܒܗܶܝܢ ܕܺܐܝܬܰܝܗܽܘܢ ܗܳܠܶܝܢ ܚܰܫܑ̈ܶܐ ܕܙܳܢܝܽܘܬܐ ܘܰܕܓܰܘܪܐ . ܘܢܺܐܩ̈ܕܳܢ ܠܰܡ ܟܽܘ̈ܠܝܳܬܐ ܆ ܥܰܡ ܬܰܪܒܗܶܝܢ ܗܰܘ ܕܺܐܝܬܰܘܗܝ ܐܳܬܐ ܕܥܰܒܝܽܘܬܶܗ ܕܗܰܘܢܐ . ܕܠܐ ܫܳܒܶܩ ܕܬܶܬܚܙܶܐ ܚܙܳܬܐ ܣܢܺܝܬܐ ܕܚܰܫܑ̈ܶܐ ܗܳܠܶܝܢ . ܐܶܢ ܗܳܟܺܝܠ ܢܳܡܽܘܣܐ ܥܰܬܺܝܩܐ ܒܢܽܘܪܐ ܡܰܘܩܶܕ ܠܶܗ ܠܚܰܫܳܐ ܕܙܳܢܝܽܘܬܐ ܇ ܘܰܠܟܽܠ ܡܰܢ ܕܰܐܝܟܰܢ ܕܗܽܘ ܢܳܦܶܩ ܡܶܢܶܗ ܙܰܪܥܐ ܕܡܰܕܡܟܐ ܆ ܕܛܰܡܽܐܘܬܐ ܣܳܐܶܡ ܠܶܗ : ܘܰܠܓܰܝܳܪܐ ܘܰܠܓܰܝܳܪܬܐ ܒܢܽܘܪܐ ܬܽܘܒ ܡܰܘܩܶܕ ܠܗܽܘܢ ܆ ܘܡܳܪܰܢ ܒܝܽܘܠܦܳܢܐ ܕܰܣܒܰܪܬܶܗ ܆ ܠܶܗ ܒܰܠܚܽܘܕ ܠܓܰܘܪܐ ܦܣܰܩ : ܐܶܠܐ ܐܳܦ ܠܚܽܘܫܳܒܐ ܕܡܰܝܬܶܐ ܠܘܳܬ ܓܰܘܪܐ ܆ ܘܦܰܘܠܳܘܣ ܐܶܡܰܪ ܆ ܕܠܐ ܙܰܢ̈ܳܝܶܐ ܘܠܐ ܓܰܝܳܖ̈ܶܐ ܝܳܪܬܺܝܢ ܡܰܠܟܽܘܬܶܗ ܕܰܐܠܳܗܳܐ ܇ ܘܬܽܘܒ ܡܰܢ ܕܢܳܩܶܦ ܠܙܳܢܺܝܬܐ ܗܳܘܶܐ ܥܰܡܳܗ ܚܰܕ ܦܓܰܪ : ܘܡܰܢ ܕܰܡܙܰܢܶܐ ܒܦܰܓܪܶܗ ܗܽܘ ܚܳܛܶܐ ܆ ܘܬܽܘܒ ܐܳܡܰܪ ܆ ܕܶܐܣܰܒ ܗܰܕܳܡܐ ܕܰܡܫܺܝܚܐ . ܐܶܥܒܕܺܝܘܗܝ ܗܰܕܳܡܐ ܕܙܳܢܝܽܘܬܐ . ܘܥܰܡ ܡ̈ܶܠܶܐ ܕܰܟܬܳܒ̈ܶܐ ܆ ܘܳܐܦ ܢܶܣܝܳܢܶܗ ܕܣܽܘܥܪܳܢܐ ܡܰܠܶܦ ܠܗܳܢܽܘܢ ܕܺܐܝܬܰܝܗܽܘܢ ܚܰܙ̈ܳܝܶܐ ܕܚܰܫܰܝ̈ܗܽܘܢ . ܐܰܝܢܰܘ ܬܰܠܡܺܝܕܐ ܕܨܳܒܶܐ ܕܢܺܚܶܐ ܟܺܐܢܳܐܺܝܬ ܘܩܰܕܺܝܫܳܐܺܝܬ ܕܠܐ ܢܶܙܕܗܰܪ ܡܶܢ ܡܰܦܽܘܠܬܶܗ ܕܚܰܫܳܐ ܗܳܢܐ ܇ ܘܰܢܩܰܒܶܠ ܒܡܰܫܡܰܥܬܐ ܚܰܝܬܐ ܘܥܺܝܪܬܐ ܩܳܠܐ ܕܰܐܠܳܗܳܐ ܕܩܳܥܶܐ ܠܘܳܬܰܢ ܇ ܕܰܗܘܰܘ ܩܰܕܺܝܫܺܝܢ ܐܰܝܟܰܢܐ ܕܳܐܦ ܐܶܢܐ ܩܰܕܺܝܫ ܐܢܐ . ܠܐ ܗܳܟܺܝܠ ܡܶܬܬܰܒܥܺܝܢ ܗܘܰܝܢ ܡܶܢ ܦܽܘܩܕܳܢܐ ܕܰܐܠܳܗܳܐ ܩܰܕܺܝܫܽܘܬܐ ܕܰܡܕܰܡܝܐ ܠܩܰܕܽܝܫܽܘܬܶܗ̇ . ܐܶܠܽܘ ܠܐ ܡܶܛܽܠ ܕܳܐܦ ܝܰܗܒ ܠܰܢ ܪܽܘܚܐ ܕܰܡܩܰܕܶܫ ܠܰܢ ܆ ܗܰܘ ܕܰܗܘܐ ܢܰܦܫܐ ܠܢܰܦܫܰܢ ܘܡܰܥܒܶܕ ܠܳܗ̇ ܕܠܰܘ ܒܚܽܘ̈ܫܳܒܶܐ ܕܺܝܠܳܗ̇ ܬܶܬܕܒܰܪ . ܘܰܠܘܳܬ ܗܰܢܺܝܐܽܘܬܐ ܕܰܖ̈ܓܺܝܓܳܬܐ ܕܦܰܓܪܐ ܬܶܚܽܘܬ ܇ ܐܶܠܐ ܠܘܳܬ ܕܰܟܝܽܘܬܐ ܘܩܰܕܺܝܫܽܘܬܐ ܕܺܝܠܳܗ̇ ܬܶܬܥܰܠܶܐ ܇ ܘܰܬܩܰܒܶܠ ܨܶܡܚܐ ܕܫܽܘܒܚܳܗ̇ ܆ ܡܕܰܟܝܳܢܐ ܘܰܡܩܰܕܫܳܢܐ ܕܚܽܘ̈ܫܳܒܶܝܗ̇ . ܐܶܢ ܓܶܝܪ ܣܰܝܒܽܘܬܐ ܘܟܽܘܪ̈ܗܳܢܶܐ ܗܳܘ̈ܶܝܢ ܡܩܰܦ̈ܚܳܢܶܝܗ̇ ܘܰܡܕܰܥ̈ܟܳܢܶܝܗ̇ ܕܪܶܓܬܐ ܗܳܕܶܐ ܆ ܟܡܐ ܝܰܬܺܝܪܳܐܺܝܬ ܨܶܒܝܳܢܐ ܚܠܺܝܡܐ ܕܡܰܚܶܒ ܪ̈ܽܘܚܳܢܝܳܬܐ . ܘܡܶܬܪܰܓܪܰܓ ܩܰܕܺܝܫܽܘܬܐ ܐܰܠܳܗܳܝܬܐ . ܣܰܝܒܽܘܬܐ ܓܶܝܪ ܘܟܽܘܪܗܳܢܐ ܠܰܘ ܥܳܩܽܘܪ̈ܶܝܗ ܕܪܶܓܬܐ ܗܳܘ̈ܶܝܢ . ܐܶܠܐ ܡܡܰܚ̈ܠܳܢܶܐ ܘܰܡܕܰܡ̈ܟܳܢܶܐ . ܗܳܢܐ ܕܶܝܢ ܨܶܒܝܳܢܐ ܕܰܒܚܰܝܠܐ ܕܪܽܘܚܐ ܕܩܽܘܕܫܐ ܡܶܬܓܡܰܪ ܡܫܰܡܠܝܳܐܺܝܬ ܥܳܩܰܪ ܠܳܗ̇ ܠܪܶܓܬܐ . ܘܰܒܠܐ ܚܳܫܽܘܫܽܘܬܐ ܡܩܺܝܡ ܠܶܗ ܠܒܰܪܢܳܫܐ . ܘܰܕܢܶܬܬܙܺܝܥ ܒܟܽܠܗܽܘܢ ܚܽܘ̈ܫܳܒܰܘܗܝ ܘܰܒܪ̈ܽܘܚܳܢܝܳܬܐ ܥܳܒܶܕ ܠܶܗ . ܟܰܕ ܠܶܗ ܒܰܠܚܽܘܕ ܫܓܽܘܫܝܐ ܕܚܰܫ̈ܶܐ ܡܒܰܛܶܠ ܡܶܢܶܗ ܆ ܐܶܠܐ ܐܳܦ ܡܰܪܓܫܳܢܽܘܬܐ ܕܡܶܬܪ̈ܰܓܫܳܢܝܳܬܐ . ܘܰܐܟܙܢܐ ܕܰܐܝܢܐ ܕܬܰܩܺܝܦܳܐܺܝܬ ܐܰܚܺܝܕܐ ܒܶܗ ܪܶܚܡܬܶܗ ܕܚܰܫܳܐ ܗܳܢܐ ܆ ܪܶܚܡܬܐ ܕܰܐܚܪ̈ܳܢܝܳܬܐ ܕܰܥܺܝܟܐ ܒܶܗ ܆ ܗܳܟܰܢܐ ܐܳܦ ܐܰܝܢܐ ܕܡܰܠܝܳܐܺܝܬ ܫܳܠܰܚ ܠܶܗ ܇ ܘܰܓܡܺܝܪܳܐܺܝܬ ܡܶܬܶܐܣܰܪ ܒܪܶܚܡܬܐ ܕܖ̈ܽܘܚܳܢܝܳܬܐ ܇ ܠܐ ܡܰܩܒܶܠ ܡܰܪܓܫܳܢܽܘܬܐ ܕܨܶܒ̈ܘܳܬܐ ܕܰܡܙܺܝ̈ܥܳܢ ܠܶܗ ܠܚܰܫܳܐ ܗܳܢܐ . ܐܶܠܐ ܐܰܢܬ ܐܳܘ ܬܰܠܡܺܝܕܐ . ܡܶܛܽܠ ܕܰܥܕܰܟܺܝܠ ܠܗܳܠܶܝܢ ܠܐ ܐܶܬܡܰܛܺܝܬ . ܒܗܳܠܶܝܢ ܕܶܐܬܟܬܶܒ ܠܳܟ ܡܶܢ ܠܥܶܠ ܐܶܬܗܰܓܳܐ ܆ ܘܫܰܡܠܳܐ ܐܶܢܶܝ̈ܢ ܒܰܥܒܳܕܐ ܆ ܟܰܕ ܐܳܚܕܰܬ ܡܰܥ̈ܠܳܢܶܝܗ̇ ܕܪܶܓܬܐ . ܕܺܐܝܬܰܝܗܽܘܢ ܚܶܙ̈ܘܶܐ ܘܥܶܢ̈ܝܳܢܶܐ ܒܰܪ̈ܳܝܶܐ ܇ ܘܰܡܛܰܡܡܰܬ ܐܳܦ ܡܰܒܽܘܥܳܗ̇ ܇ ܕܺܐܝܬܰܘܗܝ ܚܰܫܳܐ ܘܚܽܘܠܡܳܢܐ ܟܝܳܢܳܝܐ ܕܦܰܓܪܐ . ܘܰܡܕܰܟܶܝܬ ܐܳܦ ܠܚܽܘ̈ܫܳܒܶܐ ܇ ܗܳܢܽܘܢ ܕܰܟܡܐ ܙܰܒ̈ܢܺܝܢ ܗܶܢܽܘܢ ܗܳܘܶܝܢ ܡܥܰܕܪ̈ܳܢܶܝܗ̇ ܘܰܡܙܺܝ̈ܥܳܢܶܝܗ̇ ܒܓܰܘ ܗܰܕ̈ܳܡܶܐ . ܘܶܐܢ ܒܝܰܕ ܗܳܠܶܝܢ ܬܠܳܬ ܡܦܰܣܩܰܬ ܠܳܗ̇ . ܕܠܐ ܚܽܘܫܳܒܐ ܢܶܪܢܶܐ ܒܳܗ̇ ܆ ܘܠܐ ܗܰܕ̈ܳܡܶܐ ܢܶܬܬܙܺܝܥܽܘܢ ܒܳܗ̇ ܆ ܘܠܐ ܡܰܥܠܳܢܽܘܬܐ ܡܶܢ ܠܒܰܪ ܬܶܗܘܶܐ ܠܳܗ̇ ܆ ܦܳܝܫܰܬ ܒܫܶܠܝܐ ܕܠܐ ܫܓܽܘܫܝܐ ܆ ܘܰܕܠܐ ܓܰܠ̈ܠܶܐ ܘܟܺܝ̈ܡܽܘܢܶܐ ܗܳܘܝܐ ܡܰܪܕܺܝܬܐ ܕܶܐܠܦܳܟ ܠܰܠܡܺܐܢܐ ܕܫܰܝܢܐ . ܟܰܕ ܢܛܺܝܪܺܝܢ ܒܳܗ̇ ܐܳܦ ܫܰܪܟܐ ܕܝܽܘܬܪ̈ܳܢܶܝܗ . ܘܗܳܘܶܐ ܐܰܢܬ ܒܝܰܕ ܗܳܕܶܐ ܆ ܒܰܪ ܕܡܽܘܬܐ ܕܚܰܝ̈ܠܰܘܳܬܐ ܫܡܰܝ̈ܳܢܶܐ ܆ ܘܟܰܕ ܩܳܝܡܰܬ ܒܦܰܓܪܐ ܡܶܬܬܙܺܝܥܰܬ ܒܪܽܘܚܐ . ܘܟܰܕ ܐܺܝܬܰܝܟ ܒܚܰܕ ܥܳܠܡܐ ܆ ܡܶܬܕܰܒܰܪ ܐܰܢܬ ܒܰܐܚܪܺܢܐ . ܘܡܰܪܓܫܰܬ ܐܳܦ ܒܥܶܠܬܐ ܕܡܶܐܬܺܝܬܶܗ ܕܰܡܫܺܝܚܐ ܠܥܳܠܡܐ . ܗܳܕܶܐ ܕܟܽܠܗܽܘܢ ܐܰܝܠܶܝܢ ܕܚܳܐܶܝܢ ܒܰܦܓܰܪ ܠܐ ܝܳܕܥܺܝܢ ܠܳܗ ܆܇ ܘܶܐܠܐ ܐܶܢ ܒܰܠܚܽܘܕ ܩܳܠܐ ܕܥܰܠ ܪ̈ܳܐܙܰܘܗܝ ܠܐ ܫܳܡܥܺܝܢ . ܟܰܕ ܒܚܰܝܠܐ ܕܪ̈ܳܐܙܰܘܗܝ ܠܐ ܡܰܪܓܫܺܝܢ . ܕܰܚܢܰܢ ܡܶܢ ܝܺܕܰܥܬܐ ܕܡܰܪܓܫܐ ܒܚܰܝܠܐ ܕܗܳܠܶܝܢ ܪ̈ܳܐܙܶܐ ܩܰܕܺܝ̈ܫܶܐ ܠܐ ܢܶܬܛܠܶܡ . ܘܢܽܘܟܪ̈ܳܝܶܐ ܠܦܽܘܠܚܳܢܐ ܕܦܽܘ̈ܩܕܳܢܶܐ ܐܰܠܳܗܳܝ̈ܶܐ ܠܐ ܢܶܗܘܶܐ . ܘܡܶܢ ܬܶܐܘܳܪܺܝܰܐ ܪܽܘܚܳܢܳܝܬܐ ܕܡܶܬܚܰܙ̈ܝܳܢܝܳܬܐ ܘܪ̈ܽܘܚܳܢܝܳܬܐ ܠܐ ܢܶܬܓܠܶܙ . ܒܛܰܝܒܽܘܬܶܗ ܕܗܰܘ ܕܶܐܬܐ ܠܦܽܘܪܩܳܢܐ ܘܰܠܚܽܘܪܳܪܐ ܘܰܠܚܽܘܕܳܬܐ ܕܟܽܠ . ܝܶܫܽܘܥ ܡܫܺܝܚܐ ܐܺܝܚܺܝܕܳܝܐ ܐܰܠܳܗܳܐ ܡܶܠܬܐ . ܕܠܶܗ ܫܽܘܒܚܐ ܡܶܢ ܟܽܠܗܽܘܢ ܐܰܝܠܶܝܢ ܕܩܰܒܶܠܘ ܦܽܘܪܩܳܢܶܗ . ܘܰܐܪܓܶܫܘ ܒܦܽܘܪܩܳܢܶܗ ܘܰܗܘܰܘ ܡܶܨ̈ܥܳܝܶܐ ܕܡܰܘܗ̈ܒܳܬܶܗ ܆ ܒܟܽܠܗܽܘܢ ܕܳܪ̈ܶܐ ܕܥܳܠܡ̈ܐ ܕܢܽܘܗܪܐ ܆ ܘܕܰܐܬܪ̈ܰܘܳܬܐ ܕܪܽܘܚܐ . ܠܥܳܠܰܡ ܥܳܠܡܺܝܢ ܐܰܡܺܝܢ ܀ ܫܠܶܡ ܡܺܐܡܪܐ ܕܥܰܠ ܙܳܢܝܽܘܬܐ ܘܥܰܠ ܪܶܓܰܬ ܕܦܰܓܪܐ ܕܺܐܝܬܰܘܗܝ ܕܰܬܠܳܬܰܥܣܰܪ ܀ ܡܐܡܪܐ ܕܬܠܬܥܣܪ ܕܥܠ ܙܢܝܘܬܐ ܡܐܡܪܐ ܕܬܠܬܥܣܪ ܕܥܠ ܙܢܝܘܬܐ