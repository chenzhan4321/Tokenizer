ܬܫܥܝܬܐ ܕܢܨܢܝܢܘ̈ܗܝ ܕܡܪܝ ܩܪܕܓ ܤܗܕܐ
                        ܢܨܝܥܢܐ ܬܫܥܝܬܐ ܕܢܨܢܝܢܘ̈ܗܝ ܕܡܪܝ ܩܪܕܓ ܤܗܕܐ ܢܨܝܥܢܐ . ܬܫܥܝܬܐ ܕܢܨܢܝܢܘ̈ܗܝ ܕܡܪܝ ܩܪܕܓ ܤܗܕܐ ܢܨܝܥܢܐ . ܚܲܒܿܝܼ̈ܒܲܝ : ܝܘܼܬܼܪܵܢܵܐ ܐܸܢܹܝܢ ܠܥܹܕܬܵܐ ܩܲܕܝܼܫܬܼܵܐ ܬܲܫ̈ܥܝܵܬܼܵܐ ܕܤܵܗܕܵܘ̈ܗܝ ܘܩܲܕܝܼܫܵܘ̈ܗܝ ܕܡܵܪܲܢ ܝܼܫܘܿܥ ܡܫܝܼܚܵܐ . ܘܬܼܘܼܪܤܵܝܵܐ ܐܸܢܹܝܢ ܪܘܼܚܵܢܵܝܵܐ ܠܲܟܼܢܘܼ̈ܫܵܬܼܵܐ ܩܲܕܝܼ̈ܫܬܼܵܐ ܕܲܨܠܝܼܒܼܵܐ : ܘܗܸܕܪܵܐ ܐܸܢܹܝܢ ܠܫܘܼܦܪܵܗ̇ ܪܵܡܵܐ ܕܲܟܼܪܸܤܛܝܵܢܘܼܬܼܵܐ ܙܠܝܼܚܲܬܸ ܒܲܕܡܹܗ ܕܒܲܪ ܐܲܠܵܗܵܐ : ܘܥܘܼܬܼܪܵܐ ܐܸܢܹܝܢ ܫܡܝܵܢܵܐ ܠܕܼܵܪܹ̈ܐ ܟܠܗܘܿܢ ܕܥܵܐ̇ܠܝܼܢ ܠܥܹܕܬܵܐ ܩܲܕܿܝܼܫܬܼܵܐ ܒܡܵܘܠܕܵܐ ܪܘܼܚܵܢܵܝܵܐ ܕܡܲܥܡܘܿܕܝܼܬܼܵܐ : ܘܡܲܚܙܝܼܬܼܵܐ ܐܸܢܹܝܢ ܡܪܝܼܩܬܼܵܐ ܕܒܼܵܗ̇ ܚܵܙܹ̇ܝܢ ܦܵܪ̈ܘܿܫܹܐ ܠܫܘܼܦܪܹܗ ܠܵܐ ܡܸܬܼܡܲܠܠܵܢܵܐ ܕܲܡܫܝܼܚܵܐ : ܘܩܸܢ̈ܝܵܢܹܐ ܐܸܢܹܝܢ ܕܙܲܕܝܼܩܘܼܬܼܵܐ ܠܲܒܼܢܹ̈ܝܗ̇ ܕܥܹܕܬܵܐ ܙܡܝܼ̈ܢܲܝ ܠܡܲܠܟܿܘܼܬܼܵܐ ܫܡܲܝܵܢܝܼܬܼܵܐ : ܘܢܘܼܪܵܐ ܕܚܘܼܒܹܗ ܕܲܡܫܝܼܚܵܐ ܡܓܼܵܘܙܲܠ ܒܢܲܦܫ̈ܬܼܵܐ ܕܲܡܗܲܝ̈ܡܢܹܐ . ܘܐܲܝܢܵܐ ܕܲܪܓܼܝܼܓܼ ܠܩܸܪܝܵܢܗܹܝܢ ܘܲܠܥܹܢ̈ܝܵܢܹܐ ܐܲܡܝܼ̈ܢܹܐ ܕܲܒܼܗܹܝܢ : ܒܪܵܐ ܗ̣̄ܘ ܚܲܒܿܝܼܒܼܵܐ ܕܩܲܕܿܝܼ̈ܫܹܐ : ܕܒܹܗ ܡܸܬܼܡܲܠܠܝܼܢ ܫܘܼܦܪ̈ܲܝܗܘܿܢ ܕܒܲܐܠܵܗܵܐ . (1) ܥܲܠ ܚܲܝܠܵܐ ܐܲܠܵܗܵܝܵܐ : ܡܫܲܪܸܐ ܥܲܒܼܕܵܐ ܚܲܛܵܝܵܐ : ܠܡܸܟܼܬܿܒܼ ܬܲܫܥܝܼܬܼܵܐ ܕܝܵܢܝܵܐ : ܕܡܵܪܝ ܩܲܪܕܵܓܼ ܚܠܸܐ ܟܘܼܢܵܝܵܐ ܀ ܕܡ̣ܢ ܐܲܬܼܪܵܐ ܐܵܬܼܘܿܪܵܝܵܐ : ܘܲܒܼܓܸܢܤܵܐ ܢܡܪܘܿܕܼܵܝܵܐ : ܚܲܝܸܠܲܝܢܝ ܒܚܲܝܠܵܟܼ ܡܵܪܝܵܐ : ܕܒܹܗ ܐܸܬܼܡܲܢܲܥ ܠܫܘܼܡܠܵܝܵܐ ܀ pb. 443 ܒܲܕܓܼܘܿܢ ܚܲܒܿܝܼ̈ܒܲܝ ܪܓܝܼܓܼ ܐ̄ܢܵܐ ܕܐܸܫܬܲܥܸܐ ܠܟܼܘܿܢ ܢܸܨܚܵܢܵܘ̈ܗܝ ܬܡܝܼ̈ܗܹܐ ܘܐܵܓܼܘܿܢܵܘ̈ܗܝ ܪܵܘܪ̈ܒܹܐ ܕܐܲܬܼܠܹܝܛܐ ܕܙܲܕܝܼܩܘܼܬܼܵܐ : ܤܵܗܕܵܐ ܩܲܕܝܼܫܵܐ ܡܵܪܝ ܩܲܪܕܵܓܼ . ܗܵܘ̇ ܕܒܼܵܐܓܼܘܿܢܹ̈ܐ ܪܵܘܪ̈ܒܹܐ ܕܤܵܗܕܘܼܬܹܗ ܬܗܲܪܘ ܡܲܠܲܐܟܗܹܐ : ܘܐܸܬܿܕܲܡܲܪܘ ܒܢܲܝ̈ܢܵܫܵܐ : ܗ̤ܘ ܗܵܟܹܝܠ ܩܲܕܝܼܫܵܐ ܡܵܪܝ ܩܲܪܕܵܓܼ ܐܝܼܬܼܵܘܗܝ ܗ̄ܘ̣ܵܐ ܡ̣ܢ ܓܸܢܤܵܢ ܪܲܒܵܐ : ܘܡ̣ܢ ܫܵܩܵܐ ܕܡܲܠܟܿܘܼܬܼܵܐ ܕܐܸܬܼܘܿܪ̈ܵܝܹܐ . ܘܐܲܒܼܘܼܗܝ ܡܸܬܼܝܲܒܲܠ ܗ̄ܘ̣ܵܐ ܡ̣ܢ ܫܲܪܒܿܬܼܵܐ ܡܫܲܡܗܬܵܐ ܕܒܹܝܬܼ ܢܸܡܪܘܿܕܼ : ܘܐܸܡܹܗ ܡ̣ܢ ܫܲܪܒܿܬܼܵܐ ܡܫܲܡܲܗܬܵܐ ܕܒܹܝܬܼ ܤܲܢܚܹܪܝܼܒܼ . ܘܡ̣ܢ ܐܲܒܼܵܗܹ̈ܐ ܚܲܢ̈ܦܹܐ ܘܛܵܥܝܲܝ̈ ܒܛܵܥܝܘܼܬܼܵܐ ܕܲܡܓܼܫܘܼܬܼܵܐ ܐܸܬܼܝܼܠܸܕܼ : ܐܲܒܼܘܼܗܝ ܓܹܝܪ ܓܲܒܼܪܵܐ ܗ̄ܘ̣ܵܐ ܝܼܕܼܝܼܥܵܐ ܒܡܲܠܟܿܘܼܬܼܵܐ ܘܲܡܫܲܡܗܵܐ ܒܲܡܓܼܘ̈ܫܹܐ : ܓܘܼܫܢܵܘܝܼ ܫܡܹܝܗ . ܗ̤ܘ ܕܹܝܢ ܩܲܕܝܼܫܵܐ ܡܵܪܝ ܩܲܪܕܵܓܼ ܫܲܦܝܼܪ ܗ̄ܘ̣ܵܐ ܒܚܸܙܘܹܗ : ܘܪܲܒܿ ܗ̄ܘ̣ܵܐ ܒܓܼܘܼܫܡܹܗ : ܘܚܲܝܠܬܼܵܢ ܗ̄ܘ̣ܵܐ ܒܦܲܓܼܪܹܗ : ܘܢܲܦܫܵܐ ܡܗܝܼܪܲܬܼ ܒܲܩܪܵܒܹܐ ܩܢܸܐ ܗ̄ܘ̣ܵܐ : ܘܲܒܼܛܵܥܝܘܼܬܼܵܐ ܕܚܲܢܦܘܼܬܼܵܐ ܓܲܢ̄ܒܵܪܵܐܝܼܬܼ ܐܚܝܼܕܼ ܗ̄ܘ̣ܵܐ : ܘܲܒܼܦܵܠܚܘܼܬܹܗ ܡܸܬܼܖܩܠܲܣ ܗ̄ܘ̣ܵܐ ܒܟܼܠܵܗ̇ ܦܢܝܼܬܼܵܐ ܕܦܵܪ̈ܤܵܝܹܐ . ܘܟܲܕܼ ܐܝܼܬܼܵܘܗܝ ܗ̄ܘ̣ܵܐ ܐܲܝܟܼ ܒܲܪ ܥܸܤܪܝܼܢ ܘܚܲܡܸܫ ܫܢܝܼ̈ܢ : ܐܸܫܬܿܡܲܥ̣ ܛܸܒܹܿܗ ܘܓܲܢ̄ܒܵܪܘܼܬܹܗ ܠܫܵܒܼܘܿܪ ܡܲܠܟܵܐ ܕܦܵܪ̈ܤܵܝܹܐ : ܘܫܲܕܲܪ ܒܥ̣ܵܝܗܝ ܠܬܲܪܥܹܗ ܒܐܝܼܩܵܪܵܐ ܪܲܒܵܐ . ܘܟܲܕܼ ܦ̣ܩܲܕܼ ܘܥܲܠ̣ ܩܕܼܵܡܵܘܗܝ : ܘܲܚ̣ܙܵܐ ܠܦܲܐܝܘܼܬܼܵܐ ܕܚܸܙܘܹܗ ܘܲܠܚܲܠܬܼܵܢܘܼܬܼܵܐ pb. 444 ܕܦܲܓܼܪܹܗ : ܚ̣ܕܝܼ ܒܹܗ ܪܵܘܪܒܼܵܐܝܼܬܼ . ܘܲܦ̣ܩܲܕܼ ܠܹܗ ܕܒܸܐܤܛܵܕܝܼܘܿܢ ܩܕܼܵܡ ܪܵܘܪ̈ܒܼܵܢܹܐ ܟܠܗܘܿܢ ܕܡܲܠܟܼܿܘܼܬܼܵܐ ܢܸܫܬܿܥܸܐ : ܘܢܸܫܕܸܐ ܓܹܐܪܵܐ ܠܢܝܼܫܵܐ ܙܥܘܿܪܵܐ ܕܲܩܒܼܝܼܥ ܒܪܹܫ ܩܲܝܤܵܐ ܪܵܡܵܐ . ܘܐܲܝܬܿܝܼܘ ܩܸܫܬܼܵܐ ܘܓܹܐܪܹ̈ܐ ܚܲܡܫܵܐ ܡ̣ܢ ܒܹܝܬܼ ܙܲܝܢܵܐ ܕܡܲܠܟܵܐ . ܟܲܕܼ ܕܹܝܢ ܫ̣ܕܼܵܐ ܓܹܐܪܹ̈ܐ ܚܲܡܫܵܐ ܒܢܝܼܫܵܐ : ܘܟܼܠܗܘܿܢ ܒܲܚܕܼܵܐ ܕܘܿܟܿܬܼܵܐ ܐܸܬܼܩܲܒܲܥ̣ܘ : ܘܐܸܬܼܩܲܠܲܣ̣ ܡ̣ܢ ܡܲܠܟܵܐ ܘܡ̣ܢ ܟܠܗܘܿܢ ܪܵܘܪ̈ܒܼܵܢܵܘܗܝ . ܘܲܠܝܵܘܡܵܐ ܐ̄ܚܪܹܢܵܐ ܦ̣ܩܲܕܼ ܠܹܗ ܡܲܠܟܵܐ ܕܢܹܐܬܸܐ ܠܐܸܤܛܵܕܝܼܘܿܢ : ܘܢܸܫܬܿܥܸܐ ܥܲܡܹܗ ܒܐܸܤܦܹܪܵܐ ܥܲܡ ܫܲܪܟܵܐ ܕܪܵܘܪ̈ܒܼܵܢܵܘܗܝ . ܗܵܝ̇ ܕܟܲܕܼ ܗܘ̤ܸܵܬܼ : ܪܵܘܪܒܼܵܐܝܼܬܼ ܬܗܲܪܘ ܒܹܗ ܡܲܠܟܵܐ ܘܪܵܘܪ̈ܒܼܵܢܵܘܗܝ . ܘܲܠܝܵܘܡܵܐ ܕܲܬܼܠܵܬܼܵܐ : ܢܦܲܩ̣ ܗ̄ܘ̣ܵܐ ܡܠܟܵܐ ܠܨܲܝܕܵܐ ܒܲܡܵܐܐ ܪܵܘܪ̈ܒܼܵܢܝܼܢ ܘܒܲܬܼܠܵܬܼܡܵܐܐ ܦܲܪ̈ܫܝܼܢ . ܘܲܦ̣ܩܲܕܼ ܠܹܗ ܕܥܲܡܹܗ ܢܸܪܟܲܒܼ : ܒܤܘܼܤܝܵܐ ܕܡ̣ܢ ܐܘܿܪ̈ܵܘܵܬܹܗ ܕܡܲܠܟܵܐ : ܘܲܒܼܪܹܫܵܐ ܕܲܛܥ̈ܝܼܢܲܝ ܙܲܝܢܹܗ ܕܡܲܠܟܵܐ ܢܗܲܠܸܟܼ ܩܕܼܵܡܵܘܗܝ . ܘܟܲܕܼ ܩܲܪܝܼܒܼܝܼܢ ܠܡܸܥܲܠ ܠܥܵܒܼܵܐ ܚܲܕܼ : ܚ̣ܙܵܘ ܩܕܼܵܡܲܝܗܘܿܢ ܚܕܼܵܐ ܐܲܝܠܬܼܵܐ ܕܪܵܗܛܵܐ ܥܲܡ ܒܪܵܗ̇ . ܘܡܸܚܕܼܵܐ ܡܲܠܟܵܐ ܩܥ̣ܵܐ ܟܲܕܼ ܐܵܡܲ݁ܪ : ܐܲܪܝܼܡ ܐܝܼܕܼܵܟܼ ܒܩܸܫܬܼܵܐ ܩܲܪܕܵܓܼ ܥܠܲܝܡܵܐ ܚܲܝܠܬܼܵܢܵܐܝܼܬܼ : ܘܚܵܘܵܐ ܟܘܪܫܪܵܟܼ . ܗ̤ܘ ܓܹܝܪ ܡܤܲܪܗܒܼܵܐܝܼܬܼ ܫܩܲܠ̣ ܓܹܐܪܵܐ ܚܲܕܼ ܘܤܵܡ̣ ܒܩܸܫܬܼܵܐ : ܘܲܡ̣ܬܲܚ ܒܚܲܝܠܵܐ : ܘܲܒܼܚܲܕܼ ܓܹܐܪܵܐ ܐܲܪܡ̣ܝܼ ܠܐܲܝܠܬܼܵܐ ܘܠܲܒܼܪܵܗ̇ . ܗܵܝܕܹܿܝܢ ܡܲܠܟܵܐ ܩܥ̣ܵܐ ܒܩܵܠܵܐ ܪܵܡܵܐ ܘܐܸܡ݂ܲܪ : ܚܝܼ ܩܲܪܕܵܓܼ : ܚܝܼ ܘܲܚ̣ܕܝܼ ܒܲܥܠܲܡܘܼܬܼܵܟܼ : ܘܠܲܢ pb. 445 ܚܲܕܐ ܒܢܸܨܚܵܢܲܝܟ ! ܘܡܸܚܕܼܵܐ ܕܲܦܢ̣ܵܐ ܡܲܠܟܵܐ ܡ̣ܢ ܢܲܚܫܝܼܪܵܐ : ܦ̣ܩܲܕܼ ܘܝܲܗ̣̄ܒܼܘ ܠܹܗ ܡܵܘܗ̈ܒܼܵܬܼܵܐ ܪܵܘܪ̈ܒܼܵܬܼܵܐ : ܘܥܲܒܼܕܹܗ ܦܲܛܚܵܫܵܐ ܕܐܵܬܼܘܿܪ : ܘܐܲܩ̣ܝܼܡܹܗ ܡܲܪܙܒܼܵܢܵܐ ܡ̣ܢ ܢܲܗܪܵܐ ܬܘܼܪܡܵܪܵܐ ܘܲܥܕܲܡܵܐ ܠܲܢܨܝܼܒܼܝܼܢ ܡܕܼܝܼܢ̄ܬܼܵܐ . ܘܫܲܕܪܹܗ ܒܙܵܘܚܵܐ : ܟܲܕܼ ܫܲܕܲܪ ܒܐܝܼܕܹܗ ܡܵܘܗ̈ܒܼܵܬܼܵܐ ܪܵܘܪ̈ܒܼܵܬܼܵܐ ܘܐܝܼܩܵܪܹ̈ܐ ܐܵܦ ܠܐܲܒܼܘܼܗܝ . ܟܲܕܼ ܕܹܝܢ ܤ̣ܡܲܟܼ ܠܐܲܬܼܪ̈ܵܘܵܬܼܵܐ ܕܫܘܼܠܛܵܢܹܗ : ܛܵܒܼ ܐܸܬܿܬܿܙܝܼܥ̣ ܡܸܢܹܗ ܥܲܡܵܐ ܕܲܟܼܪܸ̈ܤܛܝܵܢܹܐ : ܝܵܕܼܥ̇ܝܼܢ ܗ̄ܘ̣ܵܐ ܓܹܝܪ ܠܲܛܢܵܢܹܗ ܠܵܐ ܡܡܲܫܚܵܐ ܕܲܚܠܵܦ ܛܵܥܝܘܼܬܼܵܐ ܕܲܡܓܼܘܼܫܘܼܬܼܵܐ . ܘܲܨܠܘܿܬܼܵܐ ܪܲܒܿܬܼܵܐ ܡܸܬܼܩܲܪܒܼܵܐ ܗ̄ܘ̣ܵܬܼ ܩܕܼܵܡ ܐܲܠܵܗܵܐ ܡܸܛܠܵܬܹܗ ܒܟܼܠܵܗ̇ ܥܹܕܬܵܐ : ܕܗ̤ܘ ܡܨܸܐ ܚܹܝܠ ܟܠ ܢܫܲܗܸܐ ܠܚܹܐܦܹܗ : ܘܠܵܐ ܢܲܪܦܹܝܘܗܝ ܕܲܢܙܝܼܥ ܕܪܘܼܦܝܵܐ ܥܲܠ ܟܪܸ̈ܤܛܝܵܢܹܐ . ܛܵܒܼ ܓܹܝܪ ܪܕܝܼܦܝܼܢ ܗ̄ܘ̣ܵܘ : ܒܡܲܠܟܿܘܼܬܹܗ ܕܫܵܒܼܘܿܪ ܨܗܸܐ ܠܲܕܼܡܵܐ ܕܩܲܕܿܝܼ̈ܫܹܐ . ܟܲܕܼ ܕܹܝܢ ܥܲܠ̣ ܠܒܲܝܬܹܗ ܕܒܲܐܪܒܹܝܠ ܡܕܼܝܼܢ̄ܬܼܵܐ ܕܐܵܬܼܘܿܪ̈ܵܝܹܐ : ܥܹܐܕܼܵܐ ܪܲܒܵܐ ܠܐܲܠܵܗܹ̈ܐ ܕܚܲܢ̈ܦܹܐ ܥ̣ܒܲܕܼ ܗ̄ܘ̣ܵܐ : ܘܠܲܡܓܼܘܼܫܘܼܬܼܵܐ ܛܵܒܼ ܝܲܩܲܪ : ܘܲܠܒܹܝܬܼ ܢܘܼܪ̈ܘܵܬܼܵܐ ܡܵܘܗ̈ܒܼܵܬܼܵܐ ܛܵܒܼ̈ܬܼܵܐ ܝܲܗ̣̄ܒܼ . ܘܒܼܵܬܲܪ ܝܵܘ̈ܡܵܬܼܵܐ ܩܲܠܝܼܠ ܫܲܪܝܼ ܕܢܸܒܼܢܸܐ ܚܸܤܢܵܐ ܘܒܲܝܵܬܼܵܐ ܥܲܠ ܬܸܠܵܐ ܚܲܕܼ ܕܡܸܬܼܩܪܸܐ ܡܲܠܩܝܼ . ܘܒܲܫ̈ܢܲܝܵܐ ܬܲܪܬܹܿܝܢ ܒܢ̣ܵܐ ܘܫܲܟܼܠܸܠ̣ ܚܸܤܢܵܐ ܥܲܫܝܼܢܵܐ ܘܒܲܝܬܼܵܐ ܫܲܦܝܼܪܵܐ : ܘܲܠܬܲܚܬܿ ܡ̣ܢ ܬܸܠܵܐ ܒܢ̣ܵܐ ܒܹܝܬܼ ܢܘܼܪܵܐ ܒܢܲܦܩ̈ܵܬܼܵܐ ܪܵܘܪ̈ܒܼܵܬܼܵܐ : ܘܐܲܩ̣ܝܼܡ ܒܹܗ ܡܓܼܘܼ̈ܫܹܐ ܠܬܸܫܡܸܬܼܵܐ ܕܢܘܼܪܵܐ . ܟܲܕܼ ܕܹܝܢ ܒܵܢܹ̇ܐ pb. 446 ܗ̄ܘ̣ܵܐ ܚܸܤܢܵܐ ܗܵܘ̇ : ܒܚܲܕܼ ܡ̣ܢ ܠܲܝ̈ܠܵܘܵܬܼܵܐ ܟܲܕܼ ܐܝܼܬܼܵܘܗܝ ܗ̄ܘ̣ܵܐ ܒܫܸܢܬܼܵܐ : ܚ̣ܙܵܐ ܒܚܸܠܡܹܗ ܓܲܒܼܪܵܐ ܚܲܕܼ ܥܠܲܝܡܵܐ ܦܲܪܵܫܵܐ ܟܲܕܼ ܠܒܼܝܼܫ ܘܲܡܚܲܙܲܩ ܒܙܲܝܢܹܗ : ܘܲܪܟܼܝܼܒܼ ܥܲܠ ܤܘܼܤܝܵܐ : ܘܩܵܐܹ̇ܡ ܠܥܸܠ ܡܸܢܹܗ . ܘܕܲܩܪܹܗ ܒܓܲܒܹܗ ܒܕܼܘܼܢܒܵܐ ܕܢܲܝܙܟܹܗ ܘܐܸܡ݂ܲܪ ܠܹܗ : ܩܲܪܕܵܓܼ . ܘܐܸܡ݂ܲܪ : ܗܵܐ ܐܸܢܵܐ . ܘܐܸܡ݂ܲܪ ܠܹܗ : ܡܸܕܸܿܥ ܬܸܕܲܥ : ܕܲܩܕܼܵܡ ܚܸܤܢܵܐ ܗܵܢܵܐ ܐܝܼܬܼ ܠܵܟܼ ܕܲܬܼܡܘܼܬܼ ܒܤܵܗܕܘܼܬܼܵܐ ܕܲܚܠܵܦ ܡܫܝܼܚܵܐ . ܘܩܲܪܕܵܓܼ ܐܸܡ݂ܲܪ ܠܹܗ : ܕܐܲܢ̄ܬܿ ܡܲܢ ܐܲܢ̄ܬܿ : ܕܗܵܠܹܝܢ ܡܢܲܚܸܫ ܐܲܢ̄ܬܿ ܠܝܼ ؟ ܛܘܼܒܼܵܢܵܐ ܕܹܝܢ ܐܸܡ݂ܲܪ ܠܹܗ : ܐܸܢܵܐ ܐ̄ܢܵܐ ܤܲܪܓܿܝܼܣ ܥܲܒܼܕܹܗ ܕܲܡܫܝܼܚܵܐ . ܠܵܘ ܡܢܲܚܵܫܘܼ ܡܢܲܚܸܫ ܐ̄ܢܵܐ ܠܵܟܼ : ܐܲܝܟܼ ܕܐܲܢ̄ܬܿ ܤܵܒܲ݁ܪ ܐܲܢ̄ܬܿ : ܐܸܠܵܐ ܗܵܝ̇ ܕܲܥܬܼܝܼܕܼܵܐ ܩܲܕܡܹ̇ܬܼ ܐܵܘܕܲܥ̇ܬܵܟܼ : ܐܲܝܟܼ ܕܲܡܫܝܼܚܵܐ ܡܵܪܝ ܐܵܘܕܥܲܢ̣ܝ . ܟܲܕܼ ܕܹܝܢ ܐܸܬܿܬܿܥ̣ܝܼܪ ܩܲܪܕܵܓܼ ܡ̣ܢ ܫܸܢܬܹܗ : ܕܚܸܠ̣ ܕܚܠܬܼܵܐ ܪܲܒܿܬܼܵܐ : ܘܐܸܫܬܲܥ̣ܝܹܗ ܠܚܸܠܡܵܐ ܩܕܼܵܡ ܐܸܡܹܗ ܒܲܝܬܵܐܝܼܬܼ . ܐܵܡ̇ܪܵܐ ܠܹܗ ܐܸܡܹܗ : ܗ̤ܘܲܝܬܿ ܝܵܕܲܥ̇ ܒܹܪܝ : ܠܵܐ ܬܲܥܡܸܠ ܠܥܲܡܵܐ ܕܲܟܼܪܸ̈ܤܛܵܝܵܢܹܐ . ܡܸܛܠ ܕܫܲܪܝܼܪܵܐ ܠܝܼ : ܕܐ̄ܢܵܫܵܐ ܐܸܢܘܿܢ ܕܲܠܚܲܕܼ ܐܲܠܵܗܵܐ ܫܲܪܝܼܪܵܐ ܤܵܓܼ̇ܕܲܝܼܢ : ܘܐܲܠܵܗܗܘܿܢ ܚ̣ܵܘܝܼ ܠܵܟܼ ܚܸܠܡܵܐ ܗܵܢܵ . ܗ̤ܘ ܕܹܝܢ ܠܵܐ ܐܲܝ̣ܬܿܝܼ ܥܲܠ ܒܵܠܹܗ . ܓܲܒܼܪܵܐ ܕܹܝܢ ܚܲܕܼ ܛܘܼܒܼܵܢܵܐ ܐܝܼܬܼ ܗ̄ܘ̣ܵܐ : ܥܲܒܼܕܝܼܿܫܘܿܥ ܫܡܹܗ ܗ̄ܘ̣ܵܐ . ܘܥܵܡܲܪ ܗ̄ܘ̣ܵܐ ܒܲܡܥܲܪܬܼܵܐ ܚܕܼܵܐ ܒܛܘܼܪܵܐ ܚܲܕܼ ܕܒܲܐܬܼܪܵܐ ܕܒܹܝܬܼ ܒܓܼܵܫ . ܘܓܲܒܼܪܵܐ ܗ̄ܘ̣ܵܐ ܪܲܒܵܐ ܒܕܼܘܼܒܵܪ̈ܵܘܗܝ : ܘܲܒܼܓܸܠܝܵܢܹ̈ܐ pb. 447 ܐܲܠܵܗܵܝܹ̈ܐ ܡܸܬܼܒܲܤܲܡ ܗ̄ܘ̣ܵܐ . ܘܡܵܪܝܵܐ ܐܸܡ݂ܲܪ ܠܹܗ ܒܚܸܙܘܵܐ : ܩܘܼܡ ܚܘܿܬܼ ܘܐܸܬܼܚܲܙܝ ܠܩܲܪܕܵܓܼ ܡܲܪܙܒܼܵܢܵܐ : ܡܸܛܠ ܕܒܼܐܝܼܕܲܝ̈ܟ ܨܵܐܹ̇ܕ ܐ̄ܢܵܐ ܠܹܗ ܠܒܲܝܬܵܝܘܼܬܝ : ܤܲܓܿܝܼ ܓܹܝܪ ܐܝܼܬܼ ܠܹܗ ܕܢܸܚܲܫ ܡܸܛܠ ܫܹܡܝ . ܩܵܡ̣ ܕܹܝܢ ܛܘܼܒܼܵܢܵܐ ܥܲܒܼܕܝܼܫܘܿܥ : ܘܲܠ̣ܒܲܟܼ ܚܘܼܛܪܹܗ ܒܐܝܼܕܹܗ : ܘܲܛ̣ܥܲܢ ܒܬܲܪܡܵܠܵܐ ܙܥܘܿܪܬܵܐ ܐܹܘܲܢܓܲܠܝܼܘܿܢ ܩܲܕܿܝܼܫܵܐ : ܘܲܢ̣ܚܸܬܼ ܐܲܝܟܼ ܕܐܸܬܼܦ̣ܩܸܕܼ ܠܹܗ . ܘܲܒܼܚܲܕܼ ܡ̣ܢ ܝܵܘ̈ܡܵܬܼܵܐ : ܟܲܕܼ ܢܵܦܹ̇ܩ ܗ̄ܘ̣ܵܐ ܩܲܪܕܵܓܼ ܠܐܸܤܛܵܕܼܝܼܘܿܢ ܠܡܸܫܬܿܢܵܝܘܼ ܒܐܸܤܦܹܪܵܐ : ܗܵܐ ܩܲܕܿܝܼܫܵܐ ܥܲܒܼܕܝܼܫܘܿܥ ܐܲܪܲܥ̣ ܒܹܗ : ܘܲܦ̣ܤܲܩ ܐܘܼܪܚܵܐ ܩܕܼܵܡܵܘܗܝ ܘܲܥ̣ܒܲܪ . ܗ̤ܘ ܕܹܝܢ ܟܲܕܼ ܚ̣ܙܵܝܗܝ ܕܲܥ̣ܒܲܪ ܩܕܼܵܡܵܘܗܝ : ܐܸܬܼܚܲܡܲܬܼ ܛܵܒܼ . ܘܐܸܡ݂ܲܪ ܠܕܼܵܐܬܹ̇ܝܢ ܥܡܹܗ : ܦܸܓܼܥܵܐ ܗ̣̄ܘ ܒܝܼܫܵܐ ܗܵܢܵܐ ܓܲܒܼܪܵܐ . ܘܲܦ̣ܩܲܕܼ ܠܦܵܠܚܹ̈ܐ ܬܪܹܝܢ : ܕܢܸܡܚܘܿܢܵܝܗܝ ܠܩܲܕܝܼܫܵܐ ܡܵܪܝ ܥܲܒܼܕܝܼܫܘܿܥ ܥܲܠ ܐܲܦܵܘ̈ܗܝ . ܘܟܲܕܼ ܢܲܓܿܕܘܼܗܝ ܡܲܪܝܼܪܵܐܝܼܬܼ : ܦ̣ܩܲܕܼ ܕܢܸܬܼܢܛܲܪ ܥܲܕܼ ܦܵܩܹ̇ܕܼ ܡܸܛܠܵܬܹܗ ܡܸܕܸܿܡ ܕܙܵܕܹ̇ܩ . ܗ̤ܘ ܕܹܝܢ ܩܲܪܕܵܓܼ ܡܸܢܕܪܹܫ ܠܒܲܝܬܹܗ ܥ̣ܛܲܦ : ܘܟܲܕܼ ܩܲܠܝܼܠ ܩ̣ܵܘܝܼ : ܩܵܡ̣ ܪܟܸܒܼ ܡܸܢܕܪܹܫ ܕܢܹܐܙܲܠ ܠܐܸܤܛܵܕܝܼܘܿܢ . ܩܲܕܝܼܫܵܐ ܕܹܝܢ ܥܲܒܼܕܝܼܫܘܿܥ ܪܬܲܚ̣ ܒܲܛܢܵܢܵܐ ܕܐܲܠܵܗܵܐ : ܘܐܲܪܝܼܡ ܐܝܼܕܹܗ ܘܲܪܫܲܡ̣ ܐܵܬ̤ܵܐ ܕܲܨܠܝܼܒܼܵܐ ܘܐܸܡ݂ܲܪ : ܡܵܪܝܵܐ ܐܲܠܵܗܵܐ ܚܲܝܠܬܼܵܢܵܐ : ܚܵܘܵܝܗܝ ܫܘܼܒܼܚܵܟܼ : ܘܲܓܼܠܝܼ ܠܹܗ ܚܲܝܠܵܟܼ . ܕܢܸܕܿܥܵܟܼ ܕܐܲܢ̄ܬܿ ܐܲܢ̄ܬܿ ܐܲܠܵܗܵܐ ܫܲܪܝܼܪܵܐ : ܘܠܲܝܬܿ ܐ̄ܚܪܹܝܢ ܠܒܲܪ ܡܸܢܵܟܼ : ܐܲܝܟܼ ܕܚ̣ܵܘܝܼܬܼܵܢܝ ܒܓܸܠܝܵܢܵܐ . ܟܲܕܼ ܕܹܝܢ ܡܲܛ̣ܝܼܘ ܠܐܸܤܛܵܕܝܼܘܿܢ : ܘܫܲܪܝܼܘ ܕܢܸܛܪܘܿܢ ܠܐܸܤܦܹܪܵܐ ܟܲܕܼ ܡܲܪܗܛܝܼܢ ܒܪ̈ܲܟܼܫܵܐ : ܕܒܸܩܲܬ̤ ܠܵܗ̇ ܐܸܤܦܹܪܵܐ ܒܐܲܪܥܵܐ : ܘܠܵܐ pb. 448 ܐܸܫܟܲܚܘ ܕܲܢܙܝܼܥܘܼܢܵܗ̇ ܡ̣ܢ ܕܘܼܟܿܬܼܵܗ̇ . ܘܡܸܚܕܼܵܐ ܦ̣ܩܲܕܼ ܠܚܲܕܼ ܡ̣ܢ ܦܵܠܚܹ̈ܐ : ܕܢܸܚܘܿܬܼ ܢܸܤܒܼܝܼܗ̇ ܠܐܸܤܦܹܪܵܐ ܒܐܝܼܕܹܗ : ܘܲܠܪܘܼܚܩܵܐ ܢܸܙܢܩܼܝܼܗ̇ . ܘܟܲܕܼ ܫܲܩ̣ܠܵܗ̇ ܡ̣ܢ ܐܲܪܥܵܐ ܘܲܒܼܚܲܝܠܵܐ ܫ̣ܕܵܗ̇ : ܩܕܼܵܡ ܪܸ̈ܓܼܠܵܘܗܝ ܢܸܦ̣ܠܲܬ̤ . ܘܟܼܠܗܘܿܢ ܦܵܠܚܵܘ̈ܗܝ ܤܲܥ̣ܪܘܼܗ̇ ܠܗܵܕܹܐ ܚܲܕܼ ܒܵܬܲܪ ܚܲܕܼ : ܘܡܸܕܸܡ ܠܵܐ ܐܵܘܼܬܲܪܘ . ܗܵܝܕܹܿܝܢ ܬܡܲܗ̣ܘ ܟܲܕܼ ܐܵܡ̇ܪܝܼܢ : ܕܫܲܪܝܼܪܵܐܝܼܬܼ ܓܲܒܼܪܵܐ ܗܵܘ̇ ܕܲܦܓܲܥ̣ ܒܲܢ ܚܲܪܵܫܵܐ ܐܝܼܬܼܵܘܗܝ : ܘܗ̤ܘ ܒܚܲܪ̈ܫܵܘܗܝ ܐܲܤ̣ܪܵܗ̇ ܠܐܸܤܦܹܪܲܢ ܘܦܲܪܓܠܵܗ̇ ܠܚܲܕܘܼܬܲܢ . ܥܵܢ̣ܵܐ ܕܹܝܢ ܚܲܕܼ ܡܸܢܗܘܿܢ ܘܐܸܡ݂ܲܪ : ܕܟܲܕܼ ܡܛܲܝܒܼܝܼܢ ܗ̣̄ܘܲܝܢ ܠܡܸܪܟܲܒܼ : ܐܸܢܵܐ ܚܙܹ̇ܝܬܹܗ ܠܓܲܒܼܪܵܐ ܗܵܘ̇ : ܕܐܲܪܝܼܡ ܐܝܼܕܹܗ ܕܝܲܡܝܼܢܵܐ : ܘܲܥ̣ܒܲܕܼ ܕܡܘܼܬܼ ܨܠܝܒܼܵܐ ܕܲܟܼܪܸ̈ܤܛܝܵܢܹܐ . ܘܤܸܦܘܵܬܹ̈ܗ ܡܸܬܿܬܿܙܝܼ̈ܥܵܢ ܗ̣̄ܘܲܝ̈ : ܐܲܝܟܼ ܗܵܘ̇ ܕܡܸܕܲܡ ܡܠܲܚܸܫ ܗ̄ܘ̣ܵܐ . ܗܵܝܕܹܿܝܢ ܥ̣ܛܲܦ ܡܲܪܙܒܼܵܢܵܐ ܘܥܲܠ̣ ܠܒܲܝܬܹܗ : ܟܲܕܼ ܬܵܡܲܗ ܘܡܸܬܿܕܲܡܲܪ ܥܲܠ ܡܸܕܸܿܡ ܕܲܗܘ̤ܵܐ : ܗ̤ܘ ܘܟܼܠܗܘܿܢ ܕܥܲܡܹܗ . ܘܡܸܚܕܼܵܐ ܕܝܸܬܸܒܼ : ܦ̣ܩܲܕܼ ܘܐܲܥ̣ܠܘܼܗܝ ܩܕܼܵܡܵܘܗܝ ܠܩܲܕܿܝܼܫܵܐ ܥܲܒܼܕܝܼܫܘܿܥ . ܘܫܲܐ̣ܠܹܗ ܙܥܼܦܵܐܝܼܬܼ ܘܐܸܡ݂ܲܪ ܠܹܗ : ܡ̣ܢ ܐܲܝܡܸܟܵܐ ܐܲܢ̄ܬܿ : ܓܲܒܼܪܵܐ ؟ ܘܡܵܪܵܘ ܥ̇ܒܼܵܕܵܟܼ ؟ ܥܢ̣ܵܐ ܕܹܝܢ ܛܘܼܒܼܵܢܵܐ ܥܲܒܼܕܝܼܫܘܿܥ ܘܐܸܡ݂ܲܪ ܠܹܗ : ܐܲܝܟܼ ܕܲܫܡܝܼܥ ܠܝܼ ܡ̣ܢ ܐܲܒܼܵܗܲܝ̈ : ܡ̣ܢ ܚܲܙܵܐ ܩܪܝܼܬܼܵܐ ܕܒܲܐܬܼܪܵܐ ܕܐܵܬܼܘܿܪ̈ܵܝܹܐ ܐܝܼܬܲܝܗܘܿܢ ܗ̄ܘ̣ܵܘ . ܘܡܸܛܠ ܕܲܟܼܪܸ̈ܤܛܝܵܢܹܐ pb. 449 ܗ̄ܘ̣ܵܘ : ܐܸܬܿܛܪܸܕܼܘ ܡ̣ܢ ܚܲܢ̈ܦܹܐ ܛܵܥܲܝ̈ܵܐ : ܘܐܸܙܲܠܘ ܥ̣ܡܲܪܘ ܒܲܬܼܡܵܢܘܿܢ ܩܪܝܼܬܼܵܐ ܕܒܲܐܬܼܪܵܐ ܕܩܲܪ̈ܕܘܵܝܹܐ . ܠܝܼ ܕܹܝܢ ܕܘܼܟܿܬܼܵܐ ܝܼܕܼܝܼܥܬܼܵܐ ܘܒܹܝܬܼ ܡܲܥܡܪܵܐ ܦܪܝܼܫܵܐ ܠܲܝܬܿ ܠܝܼ . ܡܸܛܠ ܕܫܸܡܥܹ̇ܬܼ ܡ̣ܢ ܡܫܝܼܚܵܐ ܡܵܪܝ : ܗܵܘ̇ ܕܐܸܬ݂ܼܵܐ ܘܦܲܪܩܲܢ ܒܡܵܘܬܹܗ ܩܲܕܝܼܫܵܐ : ܕܠܲܝܬܿ ܗ̄ܘ̣ܵܐ ܠܹܗ ܐܲܝܟܵܐ ܕܢܸܤܡܘܿܟܼ ܪܹܫܹܗ : ܟܲܕܼ ܛܵܒܼ ܫܡܲܝܵܐ ܘܐܲܪܥܵܐ : ܘܥܸܠܵܝܹ̈ܐ ܘܬܲܚ̈ܬܵܝܹܐ : ܕܝܼܠܹܗ ܐܸܢܘܿܢ : ܘܗ̤ܘ ܐܲܚܝܼܕܼ ܘܲܡܕܲܒܲܪ ܘܲܡܢܲܛܲܪ ܠܗܘܿܢ . ܥ̇ܒܼܵܕܼܝ ܕܹܝܢ ܐܝܼܬܼܵܘܗܝ : ܕܲܕܠܵܐ ܫܲܠܘܵܐ ܐܲܤܸܩ ܬܸܫܒܿܘܿܚܬܼܵܐ ܘܐܸܦܪܘܿܥ ܬܵܘܕܝܼܬܼܵܐ ܠܐܲܠܵܗܵܐ ܥܵܒܼ̇ܘܿܕܲܢ ܘܲܡܦܲܪܢܤܵܢܲܢ : ܗܵܘ̇ ܕܲܒܼܪܵܢ ܒܨܲܠܡܹܗ ܘܲܩܪܵܬ ܒܲܕܼܡܘܼܬܹܗ : ܘܦܲܪܩܲܢ ܒܝܼܚܝܼܕܹܗ ܕܲܠ̣ܒܸܫ ܦܲܓܼܪܲܢ : ܘܝܲܗ̣̄ܒܼ ܠܲܢ ܝܼܕܲܥܬܼܵܐ ܘܤܘܼܟܵܠܑܵܐ : ܕܠܵܐ ܢܸܚܫܘܿܒܼ ܐܲܠܵܗܹ̈ܐ ܠܒܸܪ̈ܝܵܬܼܵܐ : ܘܠܵܐ ܢܸܬܸܿܠ ܤܸܓܼܕܬܼܵܐ : ܕܠܹܗ ܒܲܠܚܘܿܕܼܵܘܗܝ ܡܸܬܿܬܿܚܝܼܒܼܵܐ : ܠܒܸܪ̈ܝܵܬܼܵܐ ܕܡܸܢܹܗ ܗ̤ܘܲܝ̈ ܘܐܸܬܿܬܲܩܲܢ : ܐܲܟܼܘܵܬܼܟܼܘܿܢ ܚܲܢ̈ܦܹܐ ܛܵܥܲܝ̈ܐ . ܘܟܲܕܼ ܫܡܲܥ̣ ܩܲܪܕܵܓܼ ܐܸܬܼܚܲܡܲܬܼ ܛܵܒܼ : ܘܲܦ̣ܩܲܕܼ ܕܢܸܡܚܘܿܢܵܝܗܝ ܠܩܲܕܿܝܼܫܵܐ ܥܲܠ ܦܘܼܡܹܗ . ܟܲܕܼ ܕܹܝܢ ܛܘܼܒܼܵܢܵܐ ܥܲܒܼܕܝܼܫܘܿܥ ܡܲܪܝܼܪܵܐܝܼܬܼ ܒܵܠܲܥ̇̄ ܗ̄ܘ̣ܵܐ : ܥܲܝܢܵܘ̈ܗܝ ܒܲܡܫܲܝܵܐ ܚܵܝܪ̈ܵܢ ܗ̣̄ܘܲܝ̈ . ܘܟܲܤܝܵܐܝܼܬܼ ܠܐܲܠܵܗܵܐ ܡܨܲܠܸܐ ܗ̄ܘ̣ܵܐ : ܕܢܸܓܼܡܘܿܪ ܒܲܥ̇ܒܼܵܕܵܐ ܗܵܘ̇ ܡܸܕܸܿܡ ܕܐܸܡ݂ܲܪ ܠܹܗ ܒܓܸܠܝܵܢܵܐ . ܘܐܸܡ݂ܪ ܠܹܗ ܩܲܪܕܵܓܼ ܙܥܝܼܦܵܐܝܼܬܼ : ܠܡܵܢܵܐ ܩܵܪܹܐ ܐܲܢ̄ܬܿ pb. 450 ܠܲܢ ܤܵܓܼܕܲܝ̈ ܠܒܸܪ̈ܝܵܬܼܵܐ : ܐܘܿ ܤܵܒܼܵܐ ܤܲܟܼܠܵܐ ؟ ܛܘܼܒܼܵܢܵܐ ܕܹܝܢ ܥܲܒܼܝܼܫܘܿܥ ܫܬܸܩ̣ : ܘܠܵܐ ܦܲܢ̣ܝܼ ܠܹܗ ܦܸܬܼܓܼܵܡܵܐ . ܘܐܸܡ݂ܲܪ ܠܹܗ ܩܲܪܕܵܓܼ : ܠܵܐ ܡܦܲܢܸܐ ܐܲܢ̄ܬܿ ܠܝܼ ܦܸܬܼܓܼܵܡܵܐ ؟ ܠܵܐ ܝܵܕܲܥ̇ ܐܲܢ̄ܬܿ ܕܥܲܠ ܡܵܘܬܵܟܼ ܘܥܲܠ ܚܲܝܲܝ̈ܟ ܫܲܠܝܼܛ ܐ̄ܢܵܐ ؟ ܛܘܼܒܼܵܢܵܐ ܕܹܝܢ ܥܲܒܼܕܝܼܫܘܿܥ ܐܸܡ݂ܲܪ ܠܹܗ : ܤܵܒܼ̇ܪ ܐ̄ܢܵܐ ܡܵܪܝ : ܕܗܵܘ̇ ܕܥܲܠ ܦܘܼܡܹܗ ܡܵܚܹ̇ܝܢ ܠܹܗ : ܗܵܕܹܐ ܡܲܠܦܝܼܢ ܠܹܗ : ܕܠܵܐ ܙܵܕܹܩ ܠܹܗ ܕܲܢܡܲܠܸܠ : ܘܡܸܛܠ ܗܵܕܹܐ ܠܵܐ ܦܲܢܝܼ̇ܬܼ ܦܸܬܼܓܼܵܡܵܐ ܠܪܲܒܿܘܼܬܼܵܟܼ . ܗܵܝ̇ ܕܹܝܢ ܕܐܸܡܲܪܬܿ : ܕܥܲܠ ܡܵܘܬܝ ܘܥܲܠ ܚܲܝܲܝ̈ ܫܲܠܝܼܛ ܐܲܢ̄ܬܿ : ܠܵܐ ܫܲܪܝܼܪܵܐ . ܠܵܟܼ ܐܝܼܬܼ ܠܵܟܼ ܫܘܼܠܛܵܢܵܐ ܕܬܸܩܛܘܿܠ ܦܲܓܼܪܵܐ : ܘܗܵܢܵܐ ܠܵܘ ܡܵܘܬܵܐ ܚܫܝܼܒܼ ܠܲܢ ܥܲܒܼܕܵܘ̈ܗܝ ܕܲܡܫܝܼܚܵܐ ܘܤܵܓܼܘܿ݁ܕܼܵܘ̈ܗܝ ܕܲܨܠܝܼܒܼܵܐ : ܐܸܠܵܐ ܚܲܝܹ̈ܐ ܫܲܪܝܼܪܹ̈ܐ ܘܠܵܐ ܡܵܝ̈ܘܿܬܹܐ . ܥܲܠ ܢܲܦܫܝ ܕܹܝܢ ܘܥܲܠ ܚܲܝܲܝ̈ ܕܒܲܡܫܝܼܚܵܐ : ܐܵܦ ܠܵܐ ܚܲܕܼ ܫܘܼܠܛܵܢܵܐ ܐܝܼܬܼ ܠܵܟܼ . ܘܠܲܢ ܡܵܪܲܢ ܠܲܒܸܒܼ ܘܦܲܩܸܕܼ ܒܲܤܒܲܤܬܹܗ ܟܲܕܼ ܐܵܡܲ݁ܪ : ܕܠܵܐ ܬܸܕܚܠܘܼܢ ܡ̣ܢ ܐܲܝܠܹܝܢ ܕܩܵܛ̇ܠܝܼܢ ܦܲܓܼܪܵܐ : ܢܲܦܫܵܐ ܕܹܝܢ ܠܵܐ ܡܸܫܟܿܚܝܼܢ ܠܡܸܩܛܲܠ : ܕܚܲܠܘ ܕܹܝܢ ܡܹܢܝ : ܕܡܸܫܟܲܚ ܐ̄ܢܵܐ ܕܲܠܢܲܦܫܵܐ ܘܲܠܦܲܓܼܪܵܐ ܐܵܘܒܸܕܼ ܒܓܹܗܲܢܵܐ . ܒܪܲܡ ܐܸܢ ܨܵܒܹܐ ܐܲܢ̄ܬܿ ܕܐܹܡܲܠܸܠ ܥܲܡܵܟܼ : ܐܲܢܝܼܚ ܪܘܼܓܼܙܵܟܼ ܘܫܲܝܸܢ ܢܲܦܫܵܟܼ : ܘܗܲܒܼ ܠܝܼ ܡܲܫܡܲܥܬܼܵܟܼ ܒܲܤܝܼܡܵܐܝܼܬܼ : ܘܲܦܩܘܿܕܼ ܕܠܵܐ ܬܘܼܒܼ ܡܸܢܚܘܿܢܵܢܝ . ܗܵܝܕܹܝܢ ܝܼܡ̣ܵܐ ܠܹܗ ܩܲܪܕܵܓܼ ܟܲܕܼ ܐܵܡܲ݁ܪ : ܕܡܲܠܸܠ ܡܸܕܸܿܡ ܕܨܵܒܹ̇ܐ ܐܲܢ̄ܬܿ : ܘܬܼܘܼܒܼ ܠܲܝܬܿ ܕܲܡܵܚܹ̇ܐ ܠܵܟܼ . ܩܲܕܿܝܼܫܵܐ ܕܹܝܢ ܥܲܒܼܕܝܼܫܘܿܥ ܥܢ̣ܵܐ pb. 451 ܘܐܸܡ݂ܲܪ ܠܹܗ : ܫܵܠܹ̇ܡ ܐܲܢ̄ܬܿ ܠܗܵܕܹܐ : ܕܟܼܠ ܕܐܝܼܬܼܝܵܐ ܗ̄ܘ̣ ܘܠܵܐ ܗ̄ܘ̣ܵܐ ܥܒܼܝܼܕܵܐ ܗ̣̄ܘ : ܗ̤ܘܝܘܼ ܐܲܠܵܗܵܐ ܫܲܪܝܼܪܵܐ ؟ ܐܵܡܲ݁ܪ ܠܹܗ ܡܲܪܙܒܼܵܢܵܐ : ܐܹܝܢ ܫܵܠܹ̇ܡ ܐ̄ܢܵܐ . ܐܵܡܲ݁ܪ ܠܹܗ ܛܘܼܒܼܵܢܵܐ : ܘܡܵܘܕܹܐ ܐܲܢ̄ܬܿ : ܕܟܼܠ ܕܲܥܒܼܝܼܕܼܵܐ ܗ̄ܘ̣ ܘܠܵܐ ܗ̄ܘ̣ܵܐ ܐܝܼܬܼܝܵܐ ܗ̣̄ܘ : ܗܵܘ̇ ܒܪܝܼܬܼܵܐ ܗ̣̄ܘ ؟ ܐܵܡܲ݁ܪ ܠܹܗ ܡܲܪܙܒܼܵܢܵܐ : ܐܹܝܢ ܗܵܟܲܢܵܐ ܡܵܘܕܹܐ ܐ̄ܢܵܐ . ܘܬܼܘܼܒܼ ܐܸܡ݂ܲܪ ܠܹܗ ܛܘܼܒܼܵܢܵܐ : ܘܝܵܕܲܥ̇ ܐܲܢ̄ܬܿ ܕܲܠܒܸܪ̈ܝܵܬܼܵܐ ܠܵܐ ܙܵܕܹ̇ܩ ܠܡܸܤܓܲܕ : ܘܟܼܠ ܕܤܵܓܹ̇ܕܼ ܠܒܸܪ̈ܵܢܬܼܵܐ : ܠܐܲܠܵܗܵܐ ܒܵܪܘܿܝܗܹܝܢ ܡܲܪܓܸܿܙ ؟ ܐܵܡܲ݁ܪ ܠܹܗ ܡܲܪܙܒܼܵܢܵܐ : ܐܹܝܢ ܡܵܪܝ : ܫܲܪܝܼܪܵܐܝܼܬܼ ܐܸܡ݂ܲܪܬܿ : ܘܗܵܟܲܢܵܐ ܐܝܼܬܹܝܗ̇ . ܐܸܠܵܐ ܚܵܘܵܢܝ : ܡܲܢ̣ܘܼ ܕܤܵܓܹ̇ܕܼ ܠܒܸܪ̈ܝܵܬܼܵܐ ؟ ܐܵܡܲ݁ܪ ܠܹܗ ܛܘܼܒܼܵܢܵܐ : ܐܲܢ̄ܬܿ ܘܟܼܠܗܘܿܢ ܚܲܢ̈ܦܹܐ ܚܲܒܼܪ̈ܲܝܟ : ܠܒܸܪ̈ܝܵܬܼܵܐ ܤܵܓܼ̇ܕܲܝܢ ܐܢ̄ܬܿܘܼܿܢ . ܐܵܡܲ݁ܪ ܠܹܗ ܡܲܪܙܒܼܵܢܵܐ : ܐܸܢ ܬܚܵܘܹܝܢܝ ܕܲܠܒܸܪ̈ܝܵܬܼܵܐ ܤܵܓܹ̇ܕܼ ܐ̄ܢܵܐ ܘܠܲܐܠܵܗܵܐ ܡܲܪܓܸܙܢܵܐ : ܚܲܕܼܝܵܐܝܼܬܼ ܫܵܠܹ̇ܡ ܐ̄ܢܵܐ ܠܵܟܼ : ܘܒܼܵܬܲܪ ܝܘܼܠܦܵܢܵܟܼ ܐܸܬܸܐ : ܘܛܲܝܒܿܘܼܬܼܵܐ ܪܹܫܵܝܬܼܵܐ ܠܵܟܼ ܚܵܫܹ̇ܒܼ ܐ̄ܢܵܐ . ܐܸܢ ܕܹܝܢ ܠܵܐ ܬܚܵܘܹܝܢܝ : ܕܲܥ ܘܲܚܙܝܼ : ܕܡܨܲܥܵܪܘܼ ܡܨܲܥܲܪ ܐܲܢ̄ܬܿ ܠܝܼ . ܐܵܡܲ݁ܪ ܠܹܗ ܛܘܼܒܼܵܢܵܐ : ܠܵܐ ܤܵܓܹ̇ܕܼ ܐܲܢ̄ܬܿ ܠܫܸܡܫܵܐ ܘܲܠܤܲܗܪܵܐ ܘܲܠܢܘܼܪܵܐ ܘܲܠܡܲܝ̈ܵܐ ܘܠܵܐܲܐܲܪ ܘܠܲܐܪܥܵܐ : ܘܐܲܠܵܗܹ̈ܐ ܘܐܲܠܵܗ̈ܬܼܵܐ ܩܵܪܹܐ ܐܲܢ̄ܬܿ ܠܗܘܿܢ ؟ ܐܵܡܲ݁ܪ ܠܹܗ ܩܲܪܕܵܓܼ : ܐܹܝܢ ܤܵܓܹ̇ܕܼ ܐ̄ܢܵܐ ܠܗܘܿܢ : ܡܸܛܠ ܕܐܝܼܬܼܿܝܹ̈ܐ ܐܸܢܘܿܢ ܘܠܵܘ ܥܒܼܝܼ̈ܕܹܐ . ܐܵܡܲ݁ܪ ܠܹܗ ܛܘܼܒܼܵܢܵܐ : ܡ̣ܢ ܐܲܝܟܵܐ ܐܵܪܵܐ ܐܸܫܟܲܚܬܿܘܿܢ : ܕܢܲܗܝܼܪܹ̈ܐ ܐܝܼܬܼܝܹ̈ܐ ܐܸܢܘܿܢ ܘܠܵܘ ܥܒܝܼܝܼ̈ܕܹܐ ؟ ܐܵܡܲ݁ܪ ܠܹܗ ܩܲܪܕܵܓܼ : ܡ̣ܢ ܪ̈ܲܗܛܗܘܿܢ ܐܲܡܝܼܢܵܐ : ܘܡܸܛܠ ܠܵܐ ܫܘܼܚܠܵܦܵܐ ܕܲܟܼܝܵܢܗܘܿܢ : ܘܡ̣ܢ ܗܵܝ pb. 452 ܕܲܡܟܲܬܿܪܝܼܢ ܒܚܲܝܠܵܐ ܕܲܟܼܝܵܢܗܘܿܢ ܘܠܵܐ ܡܸܫܬܲܚܠܦܝܼܢ ܐܲܝܟܼ ܫܲܪܟܵܐ : ܘܲܠܥܸܠ ܒܪܵܘܡܵܐ ܤܝܼܡܝܼܢ . ܐܵܡܲ݁ܪ ܠܹܗ ܛܘܼܒܼܵܢܵܐ : ܗܵܠܹܝܢ ܕܐܸܡ݂ܲܪܬܿ : ܒܬܼܘܼܩܵܢܗܘܿܢ ܗ̣̄ܘ ܫܩܲܠ̣ܘ ܡ̣ܢ ܒܵܪܘܿܝܗܘܿܢ : ܘܠܵܘ ܩܘܼܠܵܤܵܐ ܗ̣̄ܘ ܕܝܵܬܼܗܘܿܢ . ܕܠܵܘ ܕܹܝܢ ܐܝܼܬܝܹ̈ܐ ܐܸܢܘܿܢ : ܝܼܕܼܝܼܥܵܐ ܡ̣ܢ ܗܵܝ̇ ܕܐܵܦܠܵܐ ܚܝܹ̈ܐ ܐܸܢܘܿܢ . ܘܐܸܢ ܐܵܡܲ݁ܪ ܐܲܢ̄ܬܿ ܕܚܲܝܹ̈ܐ ܐܸܢܘܿܢ : ܐܹܫܲܠܵܟܼ ܦܲܢܵܐ ܠܝܼ : ܐܲܝܠܹܝܢ ܟܲܝ ܚܲܝܹ̈ܐ ܩܢܹܝܢ ؟ ܕܚܲܝܵܘ̈ܬܼܵܐ ܐܵܘ ܕܲܡܠܝܼ̈ܠܹܐ ؟ ܐܸܢ ܚܲܝܹ̈ܐ ܕܚܲܝ̈ܘܵܬܼܵܐ ܩܢܹܝܢ : ܠܡܵܢܵܐ ܠܵܐ ܡܸܤܬܲܝܒܿܪܝܼܢ ܐܲܝܟܼ ܚܲܝ̈ܘܵܬܼܵܐ ؟ ܐܵܘ ܕܲܠܡܵܐ ܡܠܝܼ̈ܠܹܐ ܐܸܢܘܿܢ ܘܦܵܪ̈ܘܿܫܹܐ ؟ ܘܐܸܢ ܡܠܝܼ̈ܠܹܐ ܘܦܵܪ̈ܘܿܫܹܐ ܐܵܡܲ݁ܪ ܐܲܢ̄ܬܿ ܠܗܘܿܢ : ܘܐܲܝܟܲܢ ܠܵܐ ܩܵܦ̇ܤܝܼܢ ܒܲܙܒܲܢ ܚܲܡܝܼܡܘܼܬܼܗܘܿܢ ܘܢܵܚܝܼ̇ܢ ܡ̣ܢ ܡܲܪܕܝܼܬܼܗܘܿܢ ؟ ܐܸܠܘܼ ܓܹܝܪ ܡܠܝܼܠܵܐ ܗ̄ܘ̣ܵܐ ܫܸܡܫܵܐ : ܒܤܲܬܼܘܵܐ ܡܒܲܛܸܠ ܗ̄ܘ̣ܵܐ ܠܥܘܼܙܵܐ ܕܥܲܪܝܵܐ : ܘܲܒܼܩܲܝܛܵܐ ܠܵܐ ܡܲܤܓܸܐ ܗ̄ܘ̣ܵܐ ܚܲܡܝܼܡܘܼܬܹܗ : ܘܒܲܐܬܼܪܵܐ ܕܩܲܪܝܼܪ ܡ̣ܢ ܚܲܒܼܪܹܗ ܡܫܲܝܸܢ ܗ̄ܘ̣ܵܐ : ܘܐܲܝܟܵܐ ܕܚܲܡܝܼܡ ܩܵܦܹ̇ܣ ܗ̄ܘ̣ܵܐ ܙܲܠܝܼܩܵܘ̈ܗܝ : ܘܲܒܼܪܲܗܛܹܗ ܐܲܡܝܼܢܵܐ ܠܵܐܹ̇ܐ ܗ̄ܘ̣ܵܐ ܘܚܵܐܹ̇ܫ . ܟܠ ܓܹܝܪ ܕܚܲܝ ܘܡܸܬܼܚܙܸܐ ܘܡܸܬܿܬܿܙܝܼܥ ܡ̣ܢ ܵܬܹܗ : ܗܵܢܵܐ ܐܵܦ ܠܵܐܹ̇ܐ . ܘܟܼܠ ܕܠܵܐ ܚܲܝ ܘܠܵܐ ܠܵܐܹ̇ܐ : ܗܵܢܵܐ ܡ̣ܢ ܐ̄ܚܪܹܢܵܐ ܡܸܬܿܬܿܙܝܼܥ . ܟܹܐܦܵܐ ܘܓܹܐܪܵܐ ܘܥܵܓܹܠܬܼܵܐ ܡ̣ܢ ܐ̄ܚܪ̈ܵܢܹܐ ܡܸܬܿܬܿܙܝܼܥܝܼܢ : ܘܠܵܐ ܠܵܐܹ̇ܝܢ : ܡܸܛܠ ܕܐܵܦ ܠܵܐ ܚܲܝܼܢ . ܘܦܵܪܲܚܬܼܵܐ pb. 453 ܘܚܲܝ̈ܘܵܬܼܵܐ ܡ̣ܢ ܝܵܬܼܗܹܝܢ ܡܸܬܿܬܿܙܝܼ̈ܥܵܢ ܘܠܵܐܝ̈ܢ : ܡܸܛܠ ܕܐܵܦ ܚܲܝ̈ܢ . ܐܸܬ ܗܵܟܹܝܠ ܡ̣ܢ ܝܵܬܼܗܘܿܢ ܡܸܬܿܬܿܙܝܼܥܝܼܢ ܢܲܗܝܼܪܹ̈ܐ ܥܲܡ ܐܸܤܛܘܼ̈ܟܼܤܹܐ : ܐܵܦ ܠܵܐܹ̇ܝܢ ܘܚܵܐܫܝܼܢ : ܡܸܛܠ ܕܡܸܬܼܚܲܙܝܵܢܹ̈ܐ ܐܸܢܘܿܢ . ܐܸܠܵܐ ܡܸܛܠ ܕܠܵܘ ܡ̣ܢ ܝܵܬܼܗܘܿܢ ܡܸܬܿܬܿܙܥܝܼܢ : ܐܲܝܟܼ ܕܐܵܦ ܓܲܠܝܵܐ ܗ̣̄ܝ ܕܚܲܪ̈ܫܹܐ ܐܸܢܘܿܢ ܘܲܕܼܠܵܐ ܢܦܸܫ : ܘܡܸܛܠ ܗܵܕܹܐ ܠܵܐ ܠܐܹ̇ܝܢ . ܘܲܒܼܚܲܝܵܐ ܕܲܐ̄ܚܪ̈ܵܢܹܐ ܡܸܬܿܬܿܙܝܼܥܝܼܢ : ܒܲܕܼܡܘܼܬܼ ܟܹܐܦܵܐ ܘܓܹܐܪܵܐ ܘܥܵܓܹܠܝܵܬܼܵܐ . ܗܵܢ̇ܘܿܢ ܡ̇ܢ ܡ̣ܢ ܐܲܠܵܗܵܐ ܡܸܬܿܬܿܙܝܼܥܝܼܢ ܗܵܢܵܘ ܕܹܝܢ ܢܲܗܝܼܪܹ̈ܐ ܘܐܸܤܛܘܼ̈ܟܼܤܹܐ : ܗܵܠܹܝܢ ܕܹܝܢ ܡܸܢܲܢ ܗܵܢܵܘ ܕܹܝܢ ܟܹܐܦܵܐ ܘܓܹܐܪܵܐ ܘܫܲܪܟܵܐ . ܐܵܡܲ݁ܪ ܠܹܗ ܡܲܪܙܒܼܵܢܵܐ : ܘܲܠܡܵܢܵܐ ܝܲܬܿܝܼܪ ܡ̣ܢ ܗܵܠܹܝܢ ܕܒܲܐܪܥܵܐ ܩܢܹܝܢ ܙܵܘܥܵܐ ܐܲܡܝܼܢܵܐ : ܘܢܘܼܗܪܵܐ ܘܚܲܝܠܵܐ ܕܲܡܒܲܪܲܝ ܡ̣ܢ ܫܘܼܚܠܵܦܵܐ ܘܚܘܼܒܵܠܵܐ ܘܥܘܼܘܵܟܼܵܐ ؟ ܐܵܡܲ݁ܪ ܠܹܗ ܛܘܼܒܼܵܢܵܐ : ܡܸܛܠ ܕܗܸܢܘ̣ܿܢ ܒܛܲܟܼܤܵܐ ܐܸܢܘܿܢ ܕܗܲܕܸܵܡܹ̈ܐ ܡܵܪ̈ܵܢܵܝܹܐ ܕܲܒܼܓܼܘܼܫܡܵܐ : ܐܲܝܟܼ ܡܘܼܚܵܐ ܘܠܸܒܵܐ ܘܟܒܼܕܵܐ . ܐܲܟܼܙܢܵܐ ܕܐܸܢ ܡܪܝܼܡ ܐ̄ܢܵܫ ܡ̣ܢ ܓܘܼܫܡܵܐ ܛܸܦܪܵܐ ܐܵܘ ܤܲܥܪܵܐ ܐܵܘ ܫܸܢܵܐ : ܚܘܼܤܪܵܢܵܐ ܗ̣̄ܘ ܡܢܵܬܼܵܢܵܝܵܐ . ܐܸܢ ܕܹܝܢ ܡܪܝܼܡ ܐ̄ܢܵܫ ܠܡܘܼܚܵܐ ܐܵܘ ܠܠܸܒܵܐ ܐܵܘ ܠܟܲܒܼܕܵܐ : ܥܲܡ ܕܐܲܝܟܼ ܗܵܠܹܝܢ ܐܲܒܼܕܵܢܵܐ ܗ̣̄ܘ ܕܟܼܠܵܗ̇ ܚܲܝܘܼܬܼܵܐ . ܗܵܟܲܢܵܐ ܐܸܢ ܐܵܒܼܕܵܐ ܚܕܼܵܐ ܡ̣ܢ ܗܵܠܹܝܢ ܕܲܡ̈ܢܵܘܵܬܼܵܐ ܐܸܢܹܝܢ ܙܥܘܿܪ̈ܝܵܬܼܵܐ ܕܩܘܼܝܵܡܹܗ ܕܗܵܠܡܵܐ : ܐܲܝܟܼ ܚܲܝܵܘ̈ܬܼܵܐ ܘܙܲܪ݁ܥܹܐ : ܚܘܼܤܪܵܢܵܐ ܗ̣̄ܘ ܡܢܵܬܼܵܢܵܝܵܐ . ܐܸܢ ܕܹܝܢ ܫܵܒܹ̇ܩ ܗ̄ܘ̣ܵܐ ܒܵܪܘܿܝܵܐ : ܕܢܲܗܝܼܪܹ̈ܐ ܢܹܐܒܼܕܿܘܼܢ : ܚܘܼܒܵܠܵܐ ܗܵܘܹ̇ܐ ܗ̄ܘ̣ܵܐ ܕܥܵܠܡܵܐ pb. 454 ܟ̱ܠܹܗ : ܢܲܗܝܼܪܹ̈ܐ ܓܹܝܪ ܚܙܵܩܵܐ ܐܸܢܘܿܢ ܕܟܼܠܹܗ ܓܘܼܫܡܵܐ ܕܲܒܼܪܝܼܬܼܵܐ : ܗܲܕܵܡܹ̈ܐ ܐܸܢܘܿܢ ܓܹܝܪ ܪܹ̈ܫܵܝܹܐ ܘܥܲܝ̈ܢܹܐ ܘܡܘܼܚܹܗ ܕܥܵܠܡܵܐ . ܘܡܸܢܗܘܿܢ ܐܝܼܬܹܝܗ̇ ܟ̱ܠܵܗ̇ ܚܲܡܝܼܡܘܼܬܼܵܐ ܕܲܒܼܓܼܘܼܫ̈ܡܹܐ ܘܲܒܼܥܸܩܵܪܹ̈ܐ : ܘܛܘܼܟܵܤܵܐ ܕܙܲܒܼ̈ܢܹܐ : ܘܡܸܢܝܵܢܵܐ ܕܲܫ̈ܢܲܝܵܐ ܘܲܕܼܝܲܪ̈ܚܹܐ ܘܲܕܼܫܲܒܹ̈ܐ ܘܲܕܼܝܵܘ̈ܡܵܬܼܵܐ . ܠܵܘ ܕܹܝܢ ܡ̣ܢ ܝܵܬܼܗܘܿܢ ܡܵܪܵܢܵܐܝܼܬܼ ܩܢܹܝܢ ܗܵܠܹܝܢ : ܐܸܠܵܐ ܡ̣ܢ ܚܲܠܵܐ ܘܚܸܟܼܡܬܼܵܐ ܕܒܼܵܪܘܿܝܗܘܿܢ ܫܩܲܠ̣ܘ : ܟܲܕܼ ܠܵܐ ܚܲܝܼܢ ܘܠܵܐ ܪܓܼܝܼܫܝܼܢ . ܘܐܲܟܼܙܢܵܐ ܕܐܸܢ ܢܸܗܘܘܿܢ ܥܸܤܪܵܐ ܐ̄ܢܵܫܝܼ̈ܢ ܒܚܲܕܼ ܒܲܝܬܼܵܐ : ܘܚܲܕܼ ܡܸܢܗܘܿܢ ܢܩܲܒܸܿܠ ܢܸܟܼܝܵܢܵܐ ܒܲܚܙܵܬܹܗ : ܗ̤ܘ ܒܲܠܚܘܿܕܼܵܘܗܝ ܡܸܬܼܢܲܓܲܕܼ ܒܚܸܘܿܟܼܵܐ : ܟܲܕܼ ܗܵܢ̇ܘܿܢ ܐܚܪܵܢܹܐ ܡܓܼܗܹܝܢ ܡ̣ܢ ܟܹܐܒܹܐ . ܐܸܢ ܠܲܫܪܵܓܼܵܐ ܕܲܒܼܓܼܵܘ ܒܲܝܬܼܵܐ ܬܕܲܥܸܟܼ ܐܵܘ ܠܬܲܪܥܵܐ ܬܸܤܟܿܘܿܪ : ܠܟܼܠܗܘܿܢ ܕܲܒܼܒܲܝܬܼܵܐ ܢܸܤܝܵܢܵܗ̇ ܕܡܲܪܕܘܼܬܼܵܐ ܡܲܕܼܪܸܟܼ . ܗܵܟܲܢܵܐ ܐܝܼܬܼܵܘܗܝ ܚܘܼܤܪܵܢܵܐ ܕܗܵܠܹܝܢ ܕܫܲܪܟܵܐ : ܒܦܸܚܡܵܐ ܕܢܲܗܝܼܪܹ̈ܐ . ܘܡ̣ܢ ܗܵܕܹܐ ܐܸܬܼܚܲܙܝܲܬ̤ : ܕܠܵܘ ܐܝܼܬܼܝܹ̈ܐ ܐܸܢܘܿܢ ܢܲܗܝܼܪܹ̈ܐ : ܐܸܠܵܐ ܥܒܼܝܼ̈ܕܹܐ : ܘܠܵܐ ܚܲܝܹ̈ܐ ܐܸܢܘܿܢ ܘܠܵܐ ܪ̈ܵܓܼܘܿܫܹܐ . ܘܡ̇ܢ ܕܲܠܗܘܿܢ ܤܵܓܹܕ̇ : ܠܐܲܠܵܗܵܐ ܒܵܪܘܿܝܗܘܿܢ ܡܲܪܓܸܿܙ . ܘܗܵܟܲܢܵܐ ܘܐܵܦ ܐܸܤܛܘܼܟܼ̈ܤܹܐ : ܐܲܪܥܵܐ ܐܵܡܲ݁ܪܢܵܐ ܘܡܲܝ̈ܵܐ ܘܢܘܼܪܵܐ ܘܐܵܐܲܪ : ܥܒܼܝܼ̈ܕܹܐ ܐܸܢܘܿܢ : ܘܠܵܘ ܚܲܝܹ̈ܐ ܘܠܵܘ ܪ̈ܵܓܼܘܿܫܹܐ . ܘܐܲܝܟܲܢܵܐ ܢܸܬܼܩܪܘܿܢ ܐܝܼܬܼܝܹ̈ܐ : ܗܵܢ̇ܘܿܢ ܕܚܲܕܼ ܡ̣ܢ ܚܲܒܼܪܹܗ ܡܸܫܬܿܪܹܝܢ ܘܡܸܬܼܚܲܒܿܠܝܼܢ ؟ ܘܟܼܠ ܚܲܕܼ ܡܸܢܗܘܿܢ ܙܵܟܼܘܼܬܹܗ ܚܲܝܵܒܼܘܼܬܼܵܐ ܗ̣̄ܝ ܕܲܟܼܢܵܬܹܗ . ܐܲܪܥܵܐ ܓܹܝܪ ܡܸܫܬܲܪܝܵܐ ܡ̣ܢ ܡܲܝ̈ܵܐ : ܘܐܵܦ ܡܸܬܼܓܲܪܦܵܐ . ܘܡܲܝ̈ܵܐ ܡܸܬܼܒܲܠܥܝܼܢ ܡ̣ܢ pb. 455 ܐܲܪܥܵܐ ܘܐܵܒܼ̇ܕܝܼܢ : ܘܡܸܬܿܛܲܠܩܝܼܢ ܐܵܦ ܡ̣ܢ ܐܵܐܲܪ . ܘܢܘܼܪܵܐ ܡܸܬܿܕܲܥܟܵܐ ܡ̣ܢ ܡܲܝ̈ܵܐ ܘܐܵܒܼ̇ܕܵܐ : ܘܐܵܐܲܪ ܡܸܬܼܚܒܸܫ ܒܙܸܩܵܐ : ܘܡܸܫܬܲܠܗܲܒܼ ܡ̣ܢ ܢܲܗܝܼܪܹ̈ܐ : ܘܡܸܬܼܡܲܙܓܼܵܐ ܒܹܗ ܤܲܪܝܘܼܬܼܵܐ ܘܡܲܐܝܼܢܘܼܬܼܵܐ . ܘܤܵܟܼܵܐ : ܟܠ ܚܲܕܼ ܚܲܕܼ ܡܸܢܗܘܿܢ ܡܸܢܹܗ ܘܠܹܗ ܡܵܘܒܕܵܢܵܐ ܗ̣̄ܘ ܕܟܼܠ ܐܵܦ ܕܚܲܒܼܪܹܗ . ܘܡܸܫܬܿܪܹܝܢ ܘܡܸܫܬܲܚܠܦܝܼܢ : ܘܲܤܝܼܩܝܼܢ ܚܲܕܼ ܥܲܠ ܚܕܼ . ܘܟܼܠ ܕܲܤܢܝܼܩܵܐ ܗ̄ܘ̣ ܗܲܝܘܝܵܐ ܗ̣̄ܘ : ܘܟܼܠ ܕܠܵܘ ܗܲܝܘܝܵܐ ܗ̣̄ܘ ܠܵܘ ܣܢܝܼܩܵܐ ܗ̣̄ܘ . ܐܲܟܼܙܢܵܐ ܓܹܝܪ ܕܠܵܐ ܗܲܝܘܝܵܐ ܠܵܐ ܤܝܼܩܵܐ ܐܝܼܬܼܵܘܗܝ ܒܟܼܠ : ܗܵܟܲܢܵܐ ܓܹܝܪ ܐܵܦ ܟܠ ܕܗܲܘܝܵܐ ܗ̣̄ܘ ܤܢܝܼܩܵܐ . ܕܲܤܢܝܼ̈ܩܹܐ ܓܹܝܪ ܐܝܼܬܲܝܗܘܿܬܢ ܐܸܤܛܘܼܟܼ̈ܤܹܐ : ܐܵܦ ܗ̤ܘ ܤܘܼܥܪܵܢܵܐ ܤܵܗܹ̇ܕܼ : ܘܲܕܼܠܵܐ ܡܨܼܐ ܟܐ ܚܲܕܼ ܡܸܢܗܘܿܢ : ܒܸܠܥܵܕ ܡ̣ܢ ܚܲܒܼܪܹܗ : ܠܲܡܥܲܕܵܪܘܼ ܠܓܼܵܘܵܐ . ܐܲܪܥܵܐ ܓܹܝܪ ܤܢܝܼܩܵܐ ܥܲܠ ܡܲܝ̈ܵܐ ܠܘܵܬܼ ܡܵܘܥܝܼܬܼܵܐ : ܘܡܲܝ̈ܵܐ ܤܢܝܼܩܝܼܢ ܥܲܠ ܐܵܐܲܪ ܕܡܲܤܸܩ ܘܙܵܠܲܚ̈ ܐܸܢܘܿܢ . ܘܢܘܼܪܵܐ ܬܘܼܒܼ : ܒܸܠܥܵܕܼ ܡ̣ܢ ܩܲܝ̈ܤܹܐ : ܕܡ̣ܢ ܐܲܪܥܵܐ ܘܡܲܝ̈ܵܐ ܘܐܵܐܲܪ ܡܸܬܼܪܲܒܹܿܝܢ : ܠܵܐ ܡܸܫܟܿܚܵܐ ܕܲܬܼܚܵܘܸܐ ܤܵܥܘܿܪܘܼܬܼܵܗ̇ . ܡܵܕܹܝܢ ܐܸܬܼܚܲܙܝܲܬ̤ ܕܲܤܢܝܼ̈ܩܹܐ ܐܸܢܘܿܢ . ܘܐܸܢ ܤܢܝܼ̈ܩܹܐ ܐܸܢܘܿܢ ܚܲܕ ܥܲܠ ܚܲܕܼ : ܘܐܵܦ ܗܘܲܝ̈ܵܐ ܐܸܢܘܿܢ . ܠܵܐ ܗܲܘܝܵܐ ܓܹܝܪ ܥܲܠ ܝܵܬܹܗ ܤܢܝܼܩ : ܘܠܵܐ ܥܲܠ ܐ̄ܚܪ̈ܵܢܹܐ . ܘܠܵܐ ܗܲܘܝܵܐ ܚܲܝܵܐ ܐܝܼܬܼܵܘܗܝ ܐܵܦ ܡܠܝܼܠܵܐ : ܐܸܤܛܘܼ̈ܟܼܤܹܐ ܓܹܝܪ ܠܵܐ ܚܲܝܹ̈ܐ ܐܝܼܬܲܝܗܘܿܢ ܘܐܵܦ ܠܵܐ ܡܠܝܼܠܹ̈ܿܐ . ܟܠ ܓܹܝܪ ܕܚܲܝ pb. 456 ܘܡܸܬܼܚܙܹܐ : ܡ̣ܢ ܝܵܬܹܗ ܡܸܬܿܬܿܙܝܼܥ ܘܚܵܐܹ̇ܫ . ܐܸܤܛܘܼܟܼ̈ܤܹܐ ܓܹܝܪ ܠܵܘ ܒܲܠܚܘܿܕܼ ܠܵܐ ܡܠܝܼ̈ܠܹܐ ܐܝܼܬܲܝܗܘܿܢ : ܐܸܠܵܐ ܐܵܦ ܠܵܐ ܚܲܝܹ̈ܐ ܘܠܵܐ ܪ̈ܵܓܼܘܿܫܹܐ ܐܸܢܘܿܢ . ܠܢܸܨ̈ܒܼܵܬܼܵܐ ܓܹܝܪ ܥܲܡ ܚܲܝ̈ܘܵܬܼܵܐ ܐܝܼܬܼ ܚܲܝܹ̈ܐ : ܠܢܸܨ̈ܒܼܵܬܼܵܐ ܡ̇ܢ ܕܪ̈ܵܝܒܼܝܵܢ ܘܡܲܦܪ݁ܥܵܢ : ܘܲܠܚܲܝ̈ܘܵܬܼܵܐ ܡܸܬܿܬܿܙܝܼܥܵܢܘܼܬܼܵܐ ܘܫܘܼܢܵܝܵܐ ܥܲܡ ܦܵܪܘܿܫܘܼܬܼܵܐ ܕܪܸ̈ܓܼܫܹܐ . ܠܐܸܤܛܘܼ̈ܟܼܤܹܐ ܕܹܝܢ ܘܠܵܐ ܚܕܼܵܐ ܡ̣ܢ ܗܵܠܹܝܢ ܐܝܼܬܼ : ܐܸܠܵܐ ܫܲܬܿܝܼ̈ܩܹܐ ܐܸܢܘܿܢ ܒܲܕܼܡܘܼܬܼ ܟܹܐܦܹ̈ܐ . ܘܡ̇ܢ ܕܲܠܗܵܠܹܝܢ ܤܵܓܹ̇ܕܼ ܘܐܝܼܬܼܝܹ̈ܐ ܚܵܫܹ̇ܒܼ ܠܗܘܿܢ : ܠܐܲܠܵܗܵܐ ܒܵܪܘܿܗܝܘܿܢ ܡܲܪܓܸܿܙ . ܒܘܵܠܝܼܬܼܵܐ ܡܵܕܹܝܢ ܩܪܹܝ̇ܬܼܟܼܘܿܢ ܤܵܓܼܕܲܝ̈ ܠܒܸܪ̈ܝܵܬܼܵܐ : ܘܪ̈ܲܚܝܼܩܲܝ ܡ̣ܢ ܐܲܠܵܗܵܐ . ܘܟܲܕܼ ܗܵܠܹܝܢ ܫ̣ܡܲܥ ܡܲܪܙܒܼܵܢܵܐ : ܐܸܬܼܚܲܡܲܬܼ ܛܵܒܼ : ܒܲܕܼܠܵܐ ܫܒܲܩ̣ܬܹܗ ܛܵܥܝܘܼܬܼܵܐ ܕܢܸܬܿܛܦܝܼܣ ܠܡܸܠܵܘ̈ܗܝ ܕܛܘܼܒܼܵܢܵܐ . ܘܲܦ̣ܩܲܕܼ ܥܲܠ ܩܲܕܝܼܫܵܐ ܥܲܒܼܕܝܼܫܘܿܥ ܕܢܸܬܼܐܤܲܪ ܒܐܲܤܘܼܪܹ̈ܐ ܩܫܲܝ̈ܵܐ : ܘܢܸܬܼܚܒܸܫ ܒܒܲܝܬܼܵܐ ܚܸܫܘܟܼܵܐ . ܘܢܸܬܼܝܼܗܸܒܼ ܠܹܗ ܡ̣ܢ ܪܲܡܫܵܐ ܠܪܲܡܫܵܐ ܠܲܚܡܵܐ ܩܲܠܝܼܠ : ܘܡܲܝ̈ܵܐ ܠܵܐ ܢܸܬܿܠܘܼܢ ܠܹܗ . ܐܸܬܼܐܤܲܪ ܕܹܝܢ ܩܲܕܝܼܫܵܐ ܘܐܸܬܼܚ̣ܒܸܫ : ܟܲܕܼ ܚܵܕܹ̇ܐ ܗ̄ܘ̣ܵܐ ܘܲܡܙܲܡܲܪ ܘܐܵܡܲܪ : ܡܵܪܝܵܐ ܡܥܲܕܪܵܢܝ ܠܵܐ ܐܸܕܚܲܠ : ܡܵܢܵܐ ܥܵܒܹ̇ܕܼ ܠܝܼ ܒܲܪܢܵܫܵܐ ؟ ܘܲܠܝܵܘܡܵܐ ܐ̄ܚܪܹܢܵܐ : ܢܦܲܩ̣ ܗ̄ܘ̣ܵܐ ܡܲܪܙܒܼܵܢܵܐ ܠܢܲܚܫܝܼܪܵܐ ܘܲܠܨܲܝܕܼܵܐ : ܘܲܡ̣ܬܲܚ ܗ̄ܘ̣ܵܐ ܩܸܫܬܹܗ ܕܢܸܫܕܸܐ ܓܹܐܪܵܐ : ܘܲܢܦܲܠ̣ ܩܕܼܵܐ ܪܸ̈ܓܼܠܵܘܗܝ . ܘܗ̤ܝ ܗܵܕܹܐ ܓܸܕܼܫܲܬ̤ ܐܵܦ ܠܦܵܠܚܹ̈ܐ ܕܥܲܡܹܗ . ܘܟܲܕܼ ܙܲܒܼ̈ܢܵܬܼܵܐ ܤܲܓܿܝܼ̈ܬܼܵܐ ܢܲܤ̣ܝܼܘ : ܠܵܐ ܨ̣ܒܼܵܐ ܐܵܐܲܪ ܠܡܸܛܥܲܢ ܓܹܐܪܹ̈ܐ ܕܫܵܕܹ̇ܝܢ pb. 457 ܗ̄ܘ̣ܵܘ . ܘܟܲܕܼ ܗܵܕܹܐ ܗܘ̤ܵܬܼ ܐܸܢܘܿܢ : ܕܚܸܠ̣ܘ ܕܸܚܠܬܼܵܐ ܪܲܒܿܬܼܵܐ . ܘܲܥܢ̣ܵܐ ܡܲܪܙܒܼܵܢܵܐ ܘܐܸܡ݂ܲܪ ܠܲܕܼܥܲܡܹܗ : ܤܵܒܲܪ̇ ܐ̄ܢܵܐ ܕܓܲܒܼܪܵܐ ܗ̣̄ܘ ܕܐܲܠܵܗܵܐ : ܤܵܒܼܵܐ ܗܵܘ̇ ܕܐܤܝܼܪ ܠܲܢ . ܘܒܲܨ̈ܠܵܘܵܬܹܗ ܗܘ̤ܵܬܼ ܬܸܕܼܡܘܼܪܬܵܐ ܗܵܕܹܐ : ܘܐܸܬܿܬܿܚܸܕܼܘ ܡܵܐܢܲܝ̈ ܙܲܝܢܲܢ : ܥܠ ܕܡܲܪܡܲܪܢܵܝܗܝ . ܘܲܥ̣ܛܲܦ ܡܸܚܕܼܵܐ ܘܥܠ̣ ܠܒܲܝܬܹܗ ܒܟܲܪܝܘܼܬܼܵܐ ܪܒܿܬܼܵܐ : ܘܒܼܵܬܼ ܟܲܕܼ ܠܵܐ ܠܠܸܣ̣ ܘܠܵܐ ܐܸܫ̣ܬܝܼ . ܘܤܵܡ̣ ܗ̄ܘ̣ܵܐ ܒܪܸܥܝܵܢܹܗ : ܕܠܥܸܕܵܢ ܨܲܦܪܵܐ ܢܸܫܪܹܝܘܗܝ ܠܛܘܼܒܼܵܢܵܐ ܥܲܒܼܕܝܼܫܘܿܥ . ܘܲܒܼܦܸܠܓܹܗ ܕܠܸܠܝܵܐ : ܢܘܼܗܪܵܐ ܪܲܒܵܐ ܘܲܫܒܼܝܼܚܵܐ ܐܸܬܼܡ̣ܠܝܼ ܒܲܝܬܼܵܐ : ܕܒܹܗ ܐܲܤܝܼܪ ܗ̄ܘ̣ܵܐ ܛܘܼܒܼܵܢܵܐ ܥܲܒܼܕܝܼܫܘܿܥ . ܘܟܸܢܫܵܐ ܪܲܒܵܐ ܕܪ̈ܘܼܚܵܢܹܐ ܐܬܸܚ̣ܙܝܼܘ ܠܘܵܬܹܗ : ܟܲܕܼ ܒܩܵܠܵܐ ܪܵܡܵܐ ܡܙܲܡܪܝܼܢ ܗ̄ܘ̣ܵܘ ܘܐܵܡ̇ܪܝܼܢ : ܓܥ̣ܵܘ ܙܲܕܝܼ̈ܩܹܐ ܘܡܵܪܝܵܐ ܫܡܲܥ̣ ܐܸܢܘܿܢ ܘܦܲܨܝܼ ܐܸܢܘܿܢ . ܘܩܲܪܝܼܒܼܘܼ ܡܵܪܝܵܐ ܠܐܲܝܠܹܝܢ ܕܩܵܪܹܝܢ ܠܹܗ ܒܩܘܼܫܬܼܵܐ : ܘܥܵܒܹ̇ܕܼ ܨܸܒܼܝܵܢܵܐ ܕܕܼܵܚ̇ܠܵܘ̈ܗܝ : ܫܵܡܲܥ̇ ܒܵܥܘܼܬܼܗܘܿܢ ܘܦܵܪܹܩ ܠܗܘܿܢ . ܟܲܕܼ ܐܵܦ ܗ̤ܘ ܛܘܼܒܼܵܢܵܐ ܥܲܒܼܕܝܼܫܘܿܥ ܥܲܡܗܘܿܢ ܡܙܲܡܲܪ ܗ̄ܘ̣ܵܐ ܟܲܕܼ ܚܵܕܹ̇ܐ . ܘܕܸܚܠܬܼܵܐ ܪܲܒܿܬܼܵܐ ܢܸܦ̣ܠܲܬ̤ ܥܲܠ ܟܠܗܘܿܢ ܐܲܝܠܹܝܢ ܕܩܲܪܝܼܒܼܝܼܢ ܗ̄ܘ̣ܵܘ ܚܕܼܵܪ̈ܲܝ ܒܲܝܬܼܵܐ : ܕܒܹܗ ܐܲܤܝܼܪ ܗ̄ܘ̣ܵܐ ܛܘܼܒܼܵܢܵܐ . ܘܡܸܚܕܼܵܐ ܬܲܪ̈ܥܹܐ ܟܠܗܘܿܢ ܐܸܬܼܦܬܲܚ̣ܘ : ܘܡܲܠܲܐܟܼܵܐ ܕܡܵܪܝܵܐ ܩܪܸܒܼ ܠܐܲܤܘܼܪ̈ܵܘܗܝ ܕܛܘܼܒܼܵܢܵܐ : ܘܲܢܦܲܠ̣ܘ ܐܲܤܘܼܪܹ̈ܐ ܡ̣ܢ ܐܝܼܕܼܵܘ̈ܗܝ ܘܡ̣ܢ ܪܸ̈ܓܼܠܵܘܗܝ : ܘܠܲܒܼܟܹܗ ܒܐܕܹܗ ܘܢܲܓܼܕܹܗ ܘܐܲܦ̣ܩܹܗ ܡ̣ܢ ܒܹܝܬܼ ܚܒܼܘܼܫܝܵܐ . ܘܟܲܕܼ ܐܲܦ̣ܩܹܗ ܠܒܲܪ : ܫܲܒܼܩܹܗ ܡ̣ܢ ܐܝܼܕܹܗ : ܘܐܸܡ݂ܲܪ ܠܹܗ : ܬܵܐ pb. 458 ܒܵܬܲܪܝ . ܘܗ̤ܘ ܐܵܙܹ̇ܠ ܗ̄ܘ̣ܵܐ ܩܕܼܵܡܵܘܗܝ ܒܲܠܒܼܘܼ̈ܫܹܐ ܡܲܦܪ̈ܓܹܐ : ܥܕܲܡܵܐ ܕܐܲܥ̣ܠܹܗ ܠܲܡܥܲܪܬܹܗ : ܘܫܲܒܼܩܹܗ ܘܫܲܢ̣ܝܼ . ܘܟܲܕܼ ܗܘ̤ܵܐ ܨܲܦܪܵܐ : ܦ̣ܩܲܕܼ ܗ̄ܘ̣ܵܐ ܡܲܪܙܒܼܵܢܵܐ : ܕܢܸܫܪܘܿܢܵܝܗܝ ܠܩܲܕܝܼܫܵܐ ܘܢܲܝܬܘܿܢܵܝܗܝ ܠܲܩܕܼܵܡܵܘܗܝ . ܘܟܲܕܼ ܦܬܲܚ̣ܘ ܬܲܪ̈ܥܹܐ ܘܥܲܠ̣ܘ ܗܵܢ̇ܘܿܢ ܕܐܸܫ̣ܬܲܕܲܪܘ : ܐܸܫܟܲܚ̣ܘ ܐܲܤܘܼܪܹ̈ܐ ܟܲܕܼ ܤܝܼܡܝܼܢ ܒܲܠܚܘܿܕܼ : ܘܥܸܛܪܵܐ ܕܒܸܤ̈ܡܹܐ ܛܵܒܹ̈ܐ ܥܵܛܲ݁ܪ ܗ̄ܘ̣ܵܐ ܒܟܼܠܹܗ ܒܲܝܬܼܵܐ . ܘܟܲܕܼ ܒܥ̣ܵܐܘܼܗܝ ܠܛܘܼܒܼܵܢܵܐ ܘܠܵܐ ܐܸܫܟܿܚ̣ܘܼܗܝ : ܬܲܡܗ̣ܘ : ܘܲܗܘ̤ܵܘ ܒܕܼܚܠܬܼܵܐ ܪܲܒܿܬܼܵܐ . ܘܲܪܗܸܛ̣ܘ ܡܤܲܪܗܒܼܵܐܝܼܬܼ ܘܐܵܘܕܲܥ̣ܘ ܠܡܲܪܙܒܼܵܢܵܐ ܟܲܕܼ ܐܵܡ̇ܪܝܼܢ : ܐܸܙܲܠ̣ܘ ܡܵܪܝ ܐܲܝܟܼ ܕܲܦܩܲܕܬܿ : ܘܐܸܫܟܲܚ̣ܢ ܬܲܪ̈ܥܹܐ ܕܐܲܚܝܼܕܝܼܢ : ܘܲܦܬܲܚ̣ܢ ܘܥܲܠ̣ܢ : ܘܐܸܫܟܲܚ̣ܢ ܐܲܤܘܼܪܹ̈ܐ ܗܵܠܹܝܢ ܟܲܕܼ ܤܝܼܡܝܼܢ : ܘܒܲܝܵܬܼܵܐ ܟܲܕܼ ܡܠܸܐ ܗ̄ܘ̣ܵܐ ܥܸܛܪܵܐ ܕܗܹܪ̈ܘܿܡܹܐ : ܠܓܲܒܼܪܵܐ ܕܹܝܢ ܠܵܐ ܐܸܫܟܲܚ̣ܢܵܝܗܝ . ܘܟܲܕܼ ܗܵܠܹܝܢ ܫ̣ܡܲܥ ܡܲܪܙܒܼܵܢܵܐ : ܒܕܚܠܬܼܵܐ ܪܲܒܿܬܼܵܐ ܘܲܒܼܟܲܪܝܘܼܬܼܵܐ ܢܦܲܠ̣ ܗ̄ܘ̣ܵܐ : ܘܡܵܚܹ̇ܐ ܗ̄ܘ̣ܵܐ ܥܲܠ ܐܲܦܵܘ̈ܗܝ ܘܒܼܵܟܹ̇ܐ ܗ̄ܘ̣ܵܐ ܡܲܪܝܼܪܵܐܝܼܬܼ ܘܐܵܡܲ݁ܪ : ܘܵܝ ܠܝܼ ܘܵܝ ܠܝܼ : ܘܵܝ ܠܝܼ ܕܫܸܚܩܹ̇ܬܼ ܠܓܲܒܼܪܵܐ ܕܐܲܠܵܥܗܵܐ ! ܫܲܪܝܼܪܵܐܝܼܬܼ ܕܪܲܒܿ ܗ̣̄ܘ ܐܲܠܵܗܗܘܿܢ ܕܲܟܼܪܸ̈ܤܛܝܵܢܹܐ ! ܘܗ̤ܘܝܘ ܐܲܠܵܗܵܐ ܫܲܪܝܼܪܵܐ ܕܲܥ̣ܒܲܕܼ ܫܡܲܝܵܐ ܘܐܲܪܥܵܐ ܘܟܼܠ ܕܲܒܼܗܘܿܢ : ܘܠܲܝܬܿ ܐܲܠܵܗ ܐ̄ܚܪܹܝܢ ܠܒܲܪ ܡܸܢܹܗ ! ܘܡܸܚܕܼܵܐ ܩܵܡ̣ ܥܲܠ̣ ܠܩܲܝܛܘܿܢܵܐ : ܘܲܤ̣ܪܲܛ ܠܹܗ ܒܐܸܤܬܼܵܐ ܡܲܕܼܢܚܵܝܬܼܵܐ ܐܵܬ̤ܵܐ ܕܲܨܠܝܼܒܼܵܐ : ܘܲܢܦܲܠ̣ ܥܲܠ ܐܲܦܵܘ̈ܗܝ ܥܲܠ ܐܲܪܥܵܐ : ܘܲܡܨܲܠܸܐ ܗ̄ܘ̣ܵܐ ܩܕܼܵܡܵܘܗܝ ܘܐܵܡܲ݁ܪ : ܡܫܝܼܚܵܐ ܐܲܠܵܗܗܘܿܢ pb. 459 ܕܲܟܼܪܸ̈ܤܛܝܵܢܹܐ : ܥܢܝܼܢܝ ܘܲܒܼܥܝܼܢܝ ܘܠܵܐ ܬܲܤܠܹܝܢܝ . ܘܐܲܫܘܵܢܝ ܕܐܸܬܼܡܢܸܐ ܒܤܵܓܼ̇ܘܿܕܲܝ̈ܟ : ܘܐܸܬܼܪܫܸܡ ܒܪܘܼܫܡܵܐ ܩܲܕܝܼܫܵܐ . ܐܸܢܵܐ ܕܹܝܢ ܗܲܝܡܢܹ̇ܬܼ ܘܐܵܘܕܝܼ̇ܬܼ ܘܡܵܘܕܸܢܵܐ : ܕܐܲܢ̄ܬܿ ܐܲܢ̄ܬܿ ܐܲܠܵܗܵܐ ܫܲܪܝܼܪܵܐ : ܐܲܝܟܼ ܕܡܵܘܕܹܝܢ ܘܡܲܠܦܝܼܢ ܤܵܓܼܘܿܕܲܝ̈ܟ ܟܪܸ̈ܤܛܝܵܢܹܐ . ܐܸܢܗ̤ܘ ܗܵܟܹܝܠ ܕܒܲܪ ܐ̄ܢܵܫܵܐ ܗ̄ܘ̣ܵܐ ܗܵܘ̇ ܕܐܸܬܼܚ̣ܙܝܼ ܠܝܼ ܒܐܸܤܟܹܡܵܐ ܕܒܲܪܢܵܫܵܐ : ܘܡܲܠܸܠ̣ ܥܲܡܝ ܒܲܫܡܵܟܼ : ܘܐܸܢܵܐ ܒܠܵܐ ܝܼܕܲܥܬܼܝ ܡܲܪܡܲܪܬܹܗ : ܐܲܫܘܵܢܝ ܡܵܪܝ ܕܐܸܚܙܹܝܘܗܝ ܡܸܢܕܪܹܫ : ܘܐܸܫܐܲܠ ܡܸܢܹܗ ܫܙܼܒܼܩܵܢܵܐ ܕܤܲܟܼ̈ܠܘܵܬܼܝ : ܘܒܼܐܝܼܕܼܵܘ̈ܗܝ ܐܸܬܼܩܲܪܲܒܼ ܠܝܼܕܲܥܬܼܵܟܼ ܘܲܠܒܲܝܬܵܝܘܼܬܼܵܟܼ . ܘܐܸܢ ܚܲܕܼ ܡ̣ܢ ܡܲܠܲܐܟܲܝ̈ܟ ܩܲܕܝܼ̈ܫܹܐ ܐܝܼܬܼܵܘܗܝ ܗ̄ܘ̣ܵܐ ܗܵܘ̇ ܕܐܸܬܼܚ̣ܙܝܼ ܠܝܼ ܒܐܸܤܟܹܡܵܐ ܕܒܲܪܢܵܫܵܐ : ܢܸܬܼܚܙܸܐ ܠܝܼ ܡܸܢܕܪܹܫ : ܘܢܲܠܦܲܢܝ ܡܸܕܸܿܡ ܕܙܵܕܹ̇ܩ ܠܝܼ ܠܡܸܥܒܲܕܼ . ܘܡܸܚܕܼܵܐ ܕܫܲܠܸܡ̣ ܨܠܘܿܬܹܗ : ܘܲܚ̣ܬܲܡ ܢܲܦܫܹܗ ܒܐܵܬ̤ܵܐ ܕܲܨܠܝܼܒܼܵܐ : ܗܵܐ ܩܵܠܵܐ ܗܲܢܝܼܵܐܐ ܘܪܲܟܿܝܼܟܼܵܐ ܐܸܫܬܲܡܲܥ̣ ܠܹܗ ܕܐܵܡܲ݁ܪ : ܟܠ ܓܹܝܪ ܕܫܵܐܹ̇̄ܠ ܢܵܤܹ̇ܒܼ : ܘܲܕܼܒܼܵܥܹ̇̄ܐ ܡܸܫܟܲܚ : ܘܠܲܐܝܢܵܐ ܕܢܵܩܹ̇ܫ ܡܸܬܼܦܬܲܚ ܠܹܗ . ܘܟܲܕܼ ܫܡܲܥ̣ ܗ̄ܘ̣ܵܐ ܩܵܠܵܐ ܗܵܘ̇ : ܐܸܬܼܒܲܝܲܐ ܘܲܚ̣ܕܼܝܼ ܪܵܘܪܒܼܵܐܝܼܬܼ : ܘܪܵܘܙܲܬ̤ ܢܲܦܫܹܗ ܘܫܲܒܼܚ̣ ܠܐܲܠܵܗܵܐ . ܘܲܢܦܲܩ̣ ܘܝܼܬܸܒܼ ܥܲܠ ܬܸܫܘܝܼܬܹܗ : ܘܩܲܒܸܿܠ̣ ܤܲܝܒܵܪܬܵܐ ܘܐܸܬܼܚܲܝܲܠ̣ . ܡܓܼܘܼܫܵܐ ܕܹܝܢ ܗܵܘ̇ ܕܡܲܓܸܫ ܗ̄ܘ̣ܵܐ ܠܹܗ : ܟܠ ܐܸܡܲܬܼܝ ܕܠܵܥܹ̇ܣ ܗ̄ܘ̣ܵܐ : ܥܲܡ ܐܲܢ̄ܬܿܬܹܗ ܘܥܲܡ ܟܠܗܘܿܢ ܒܢܲܝ̈ ܒܲܝܬܹܗ : ܡܸܬܿܕܲܡܪܝܼܢ ܗ̄ܘ̣ܵܘ ܘܬܼܵܘܪܝܼܢ ܥܠܵܘܗܝ : ܕܟܲܕܼ ܠܵܐ ܡܲܓܸܿܫ ܠܹܗ ܐܵܟܹ̇ܠ ܠܲܚܡܵܐ . pb. 460 ܠܵܐ ܕܹܝܢ ܐ̄ܢܵܫ ܐܲܡ̣ܪܲܚ ܠܲܡܫܲܐܵܠܘܼܬܹܗ : ܩܫܸܐ ܗ̄ܘ̣ܵܐ ܓܹܝܪ ܛܵܒܼ ܘܲܙܥܝܼܦ ܥܲܠ ܒܢܲܝ̈ ܒܲܝܬܹܗ . ܘܡ̣ܢ ܒܵܬܲܪ ܝܵܘ̈ܡܵܬܼܵܐ ܬܠܵܬܼܵܐ : ܐܸܬܼܚ̣ܙܝܼ ܠܹܗ ܒܚܸܙܘܵܐ ܕܠܸܠܝܵܐ ܩܲܕܿܝܼܿܫܵܐ ܡܵܪܝ ܜܲܒܼܕܝܼܫܘܿܥ ܟܲܕܼ ܚܵܕܼܵܐ ܘܲܦܨܝܼܚ ܘܐܵܡܲ݁ܪ ܠܹܗ : ܒܹܪܝ ܩܲܪܕܵܓܼ : ܐܸܢ ܒܵܥܹ̇ܐ ܐܲܢ̄ܬܿ ܕܬܸܚܙܹܝܢܝ : ܬܵܐ ܠܲܦܠܵܢܝܲܬܼ ܡܥܲܪܬܼܵܐ : ܘܬܲܡܵܢ ܡܸܫܟܲܚ ܐܲܢ̄ܬܿ ܠܝܼ . ܟܲܕܼ ܕܹܝܢ ܐܸܬܿܬܿܥܝܼܪ ܡ̣ܢ ܫܸܢܬܹܗ : ܚ̣ܕܝܼ ܪܵܘܪܒܼܵܐܝܼܬܼ ܘܪܸܘܙܲܬ̤ ܢܲܦܫܹܗ . ܘܲܒܼܥܸܕܵܢܵܐ ܕܨܲܦܪܵܐ ܩܵܡ̣ ܟܲܕܼ ܚܵܕܹ̇ܐ : ܘܫܲܚ̣ܠܸܦ ܡܵܐܢܵܘ̈ܗܝ ܘܐܸܫ̣ܬܲܓܼܢܝܼ . ܘܲܕܼܒܲܪ ܥܲܡܹܗ ܥܲܒܼܕܵܘ̈ܗܝ ܡܗܲܝܡ̈ܢܹܐ ܬܪܹܝܢ : ܗܵܢ̇ܘܿܢ ܕܲܬܼܟܼܝܼܠ ܗ̄ܘ̣ܵܐ ܥܠܲܝܗܘܿܢ ܕܢܵܛ̇ܪܝܼܢ ܗ̄ܘ̣ܵܘ ܐ̄ܪ̈ܵܙܵܘܗܝ : ܗܵܢ̇ܘܿܢ ܕܐܵܦ ܗܸܢ̣ܘܿܢ ܥܲܡܹܗ ܐܸܫ̣ܬܿܘܝܼܘ ܠܡܵܘܗܲܒܼܬܼܵܐ ܕܡܲܥܡܘܿܕܝܼܬܼܵܐ . ܘܲܪܟܸܒܼ ܘܪܵܕܹܐ ܗ̄ܘ̣ܵܐ ܟܲܕܼ ܚܵܕܹܐ ܠܐܲܬܼܪܵܐ ܕܒܹܝܬܼ ܒܓܼܵܫ : ܠܛܘܼܪܵܐ ܕܒܹܗ ܥܵܡܲ݁ܪ ܗ̄ܘ̣ܵܐ ܩܲܕܿܝܼܫܵܐ ܥܲܒܼܕܝܼܿܫܘܘܿܥ : ܐܲܝܟܵܐ ܕܘܲܥ̣ܕܹܗ ܒܚܸܙܘܵܐ . ܘܟܲܕܼ ܐܲܪܚܸܩ̣ ܡ̣ܢ ܚܸܤܢܹܗ ܐܲܝܟܼ ܡܝܼ̈ܠܹܐ ܚܲܡܫܵܐ : ܦܓܲܥ̣ ܒܹܗ ܤܵܛܵܢܵܐ ܒܐܸܤܟܹܡܵܐ ܕܓܲܒܼܪܵܐ ܤܵܒܼܵܐ ܟܲܕܼ ܚܲܡܝܲܬܼ ܘܲܟܼܡܝܼܪ : ܘܲܠܒܼܝܼܟ ܕܲܩܢܹܗ ܒܫܸܢܵܘ̈ܗܝ ܘܐܵܡܲ݁ܪ ܠܹܗ : ܠܐܲܝܟܵܐ ܐܵܙܹ̇ܠ ܐܲܢ̄ܬܿ ܕܓܵܠܵܐ ܘܒܼܝܼܫ ܚܲܝܹ̈ܐ ؟ ܠܡܵܢܵܐ ܕܓܸܠ̣ܬܿ ܒܝܼ ܘܲܫܒܲܩܬܵܢܝ ܘܐܸܙܲܠ̣ܬܿ ܒܵܬܲܪ ܗܵܘ̇ ܠܝܼܛ ܚܸܘܵܪ̈ܵܬܼܵܐ ܬܲܠܡܝܼܕܹܗ ܕܝܼܫܘܿܥ : ܗܵܘ̇ ܕܲܙܩܲܦ̣ܘ ܚܲܒܼܪ̈ܲܝܢ ܝܗ̄ܘܼ̈ܕܵܝܹܐ ܒܐܘܿܪܸܫܠܸܡ ܘܡ̣ܝܼܬܼ ؟ ܝܼܡܝܼ̇ܬܼ ܘܠܵܐ ܡܕܲܓܸܿܠ ܐ̄ܢܵܐ : ܕܐܸܫܓܿܘܿܫ ܥܠܲܝܟ ܠܡܲܠܟܵܐ pb. 461 ܘܲܠܟܼܠܗܘܿܢ ܪܵܘܪ̈ܒܼܵܢܹܝܗ̇ ܕܦܵܪܹܣ : ܘܐܹܫܘܿܕ ܠܲܕܼܡܵܟܼ ܐܲܝܟܼ ܕܠܸܤ̈ܛܵܝܹܐ ܘܥܵܒܼ̇ܕܲܝ̈ ܒܝܼ̈ܫܬܼܵܐ . ܚܲܕܼ ܕܹܝܢ ܡ̣ܢ ܥܲܒܼܕܵܘ̈ܗܝ ܟܲܕܼ ܗܵܠܹܝܢ ܫܡܲܥ̣ : ܐܸܡ݂ܲܪ ܠܡܵܪܹ̈ : ܐܸܫܡܘܿܛ ܤܲܝܦܝ : ܘܐܸܤܒܼܝܼܘܗܝ ܠܪܹܫܹܗ ܕܗܵܢܵܐ ܤܵܒܼܵܐ ܟܲܠܒܵܐ : ܕܐܲܡ̣ܪܲܚ ܠܲܡܨܲܥܵܪܘܼ ܠܡܵܪܲܢ ؟ ܗܵܝܕܹܝܢ ܐܸܡ݂ܲܪ ܠܹܗ ܡܵܪܒܹܗ : ܫܒܼܘܿܩ ܠܹܗ : ܡܸܛܠ ܕܠܵܐ ܢܵܦܹ̇ܠ ܩܕܼܵܡ ܤܲܝܦܵܐ . ܡܵܪܲܢ ܝܼܫܘܿܥ ܡܫܝܼܚܵܐ ܕܗܲܝܡܢܹ̇ܬܼ ܒܹܗ : ܗ̤ܘ ܥܬܼܝܼܕܼ ܕܲܢܤܝܼܦܝܼܘܗܝ ܒܪܘܼܚ ܦܘܼܡܹܗ : ܘܲܢܒܲܛܠܝܼܘܗܝ ܒܓܸܠܝܵܢܵܐ ܕܡܹܐܬܼܝܼܬܹܗ . ܗܵܟܲܢܵܐ ܓܹܝܪ ܫܸܡܥܹ̇ܬܼ ܡ̣ܢ ܟܪܸ̈ܤܛܝܵܢܹܐ ܕܐܵܡ̇ܪܝܼܢ ܥܠܵܘܗܝ . ܐܸܤ̣ܬܲܟܲܠ ܗ̄ܘ̣ܵܐ ܕܹܝܢ ܗ̤ܘ ܩܲܕܝܼܫܵܐ ܡܵܪܝ ܩܲܪܕܵܓܼ : ܕܤܵܛܵܢܵܐ ܗ̣̄ܘ ܕܐܸܬܼܚ̣ܙܝܼ ܠܹܗ ܒܐܸܤܟܹܡܵܐ ܕܒܲܪܢܵܫܵܐ . ܘܡܸܚܕܼܵܐ ܪܲܩ̣ ܒܹܗ ܘܐܸܡ݂ܲܪ ܠܹܗ : ܢܸܓܼܥܘܿܪ ܒܵܟܼ ܡܫܝܼܚܵܐ ܡܵܪܝ : ܗܵܘ ܕܲܒܼܛܲܝܒܿܘܼܬܹܗ ܦܲܪܩܲܢ̣ܝ ܡ̣ܢ ܚܸܫܘܿܟܼܵܐ ܕܛܵܥܝܼܘܼܬܼܵܐ : ܘܲܩ̣ܪܵܢܝ ܘܩܲܪܒܲܢ̣ܝܼ ܠܢܘܼܗܪܵܐ ܪܲܒܵܐ ܕܝܼܕܲܥܬܹܗ : ܘܲܚ̣ܬܲܡ ܢܲܦܫܹܗ ܒܐܵܬ̤ܵܐ ܕܲܨܠܝܼܒܼܵܐ . ܘܟܲܕܼ ܫܡܲܥ̣ ܤܵܛܵܢܵܐ ܫܡܵܐ ܕܲܡܫܝܼܚܵܐ : ܡܸܚܕܼܵܐ ܐܸܫ̣ܬܲܚܠܲܦ ܘܲܗܘ̤ܵܐ ܐܲܝܟܼ ܚܸܘܝܵܐ ܐܘܼܟܵܡܵܐ : ܘܲܥ̣ܪܲܩ ܘܥܲܠ̣ ܒܨܸܪܝܵܐ ܕܫܘܿܥܵܐ . ܛܘܼܒܼܵܢܵܐ ܕܹܝܢ ܩܲܪܕܵܓܼ ܪܵܕܹܐ ܗ̄ܘ̣ܵܐ ܒܐܘܼܪܚܹܗ : ܟܲܕܼ ܚܵܕܹ̇ܐ ܘܲܡܫܲܒܲܚ ܠܐܲܠܵܗܵܐ . ܘܟܲܕܼ ܗܘ̤ܵܐ ܒܒܹܝܬܼ ܒܵܘܬܵܐ ܒܐܘܼܪܚܵܐ : ܐܸܬܼܚ̣ܙܝܼ ܠܹܗ ܒܚܸܠܡܵܐ ܩܲܕܿܝܼܫܵܐ ܡܵܪܝ ܤܲܪܓܿܝܼܣ ܤܵܗܕܵܐ ܘܐܸܡ݂ܲܪ ܠܹܗ ܐܵܚܝ ܩܲܪܕܵܓܼ : ܫܲܦܝܼܪ ܫܲܪܝܼܬܿ . ܐܸܬܼܟܲܬܲܫ ܓܲܢ̄ܒܵܪܵܐܝܼܬܼ : ܕܬܸܗܘܸܐ pb. 462 ܠܝܼ ܐܲܚܵܐ ܠܥܵܠܲܡ . ܘܗܵܐ ܐܸܢܵܐ ܥܲܡܵܟܼ ܠܲܡܥܲܕܵܪܘܼܬܼܵܟܼ : ܥܕܲܡܵܐ ܕܬܸܫܬܲܡܸܠܐ ܘܬܸܤܲܒܼ ܟܠܝܼܠܵܐ ܕܤܵܗܕܘܼܬܼܵܐ . ܘܲܠܝܵܘܡܵܐ ܐ̄ܚܪܹܢܵܐ ܠܥܸܕܵܢܵܐ ܕܦܵܢܝܵܐ : ܟܲܕܼ ܫܲܪܝܼ ܕܲܢܡܲܢܲܥ ܠܐܲܦܲܝ̈ ܛܘܼܪܵܐ ܕܒܹܗ ܥܵܡܲ݁ܪ ܗ̄ܘ̣ܵܐ ܩܲܕܝܼܫܵܐ ܥܲܒܼܕܝܼܫܘܿܥ : ܐܸܬܼܚ̣ܙܝܼ ܠܹܗ ܡܲܠܲܐܟܼܵܐ ܕܡܵܪܝܵܐ ܠܲܩܕܿܝܼܫܵܐ ܥܲܒܼܕܝܼܫܘܿܥ ܘܐܸܡ݂ܲܪ ܠܹܗ : ܩܘܼܡ ܦܘܿܩ ܠܐܘܼܪܥܹܗ ܕܩܲܪܕܼܵܓܼ ܡܲܪܙܒܼܵܢܵܐ : ܘܩܲܒܸܿܠܲܝܗܝ ܚܲܕܼܝܵܐܝܼܬܼ : ܡܸܛܠ ܕܲܓܼܒܹܝܬܹܗ : ܐܵܡܲ݁ܪ ܡܵܪܝܵܐ : ܘܕܝܼܠܝ ܗ̄ܘ̣ : ܘܤܲܓܿܝܼ̈ܐܬܼܵܐ ܥܬܼܝܼܕܼ ܕܢܸܚܲܫ ܡܸܛܠܵܬܼܝ . ܩܵܡ̣ ܕܹܝܢ ܩܲܕܝܼܫܵܐ ܥܲܒܼܕܝܼܫܘܿܥ ܟܲܕܼ ܚܵܕܹܐ : ܘܲܠ̣ܒܲܟܼ ܚܘܼܛܪܹܗ ܒܐܝܼܕܹܗ : ܘܥܲܠ ܕܪܵܥܹܗ ܕܤܸܡܵܠܵܐ ܟܬܼܵܒܼܵܐ ܩܲܕܝܼܫܵܐ ܕܐܹܘܲܢܓܲܠܝܼܘܿܢ . ܘܲܡܙܲܡܲܪ ܗ̄ܘ̣ܵܐ ܟܲܕܼ ܪܵܕܹܐ ܘܐܵܡܲ݁ܪ : ܡܗܲܠܵܟܼܘܼ ܡܗܲܠܸܵܟܼ ܘܒܼܵܟܹ̇ܐ : ܐܲܝܢܵܐ ܕܲܫܩܝܼܠ ܙܲܪܥܵܐ . ܡܹܐܬܼܵܐ ܐܵܬܹ̇ܐ ܒܚܲܕܼܘܼܬܼܵܐ : ܐܲܝܢܵܐ ܕܲܫܩܝܼܠ ܟܲܦܵܐ . ܘܟܲܕܼ ܚ̣ܙܵܝܗܝ ܠܛܘܼܒܼܵܢܵܐ ܩܲܪܕܵܓܼ ܡ̣ܢ ܪܘܼܚܩܵܐ : ܥܢ̣ܵܐ ܘܐܸܡ݂ܲܪ ܠܹܗ ܟܲܕܼ ܦܨܝܼܚ : ܕܤܲܓܿܝܼ ܡܚܝܼܠܝܼܢ ܐܲܤܘܼܪ̈ܲܝܟ : ܡܵܪܝ ܡܲܪܙܒܼܵܢܵܐ . ܘܠܲܢ ܐܲܤܝܼܪ̈ܲܝ ܒܪܘܼܚܵܐ ܕܩܘܼܕܼܫܵܐ ܘܪ̈ܵܕܼܝܲܝ ܠܲܫܡܲܝܵܐ : ܠܵܐ ܚܫܝܼܒܼܝܼܢ ܡܸܕܸܿܡ . ܒܪܲܡ ܗܵܟܲܢܵܐ ܡܩܲܒܿܠܝܼܢ ܪܵܘܪ̈ܒܼܵܢܹܐ ܘܪܹ̈ܫܲܝ ܥܵܠܡܵܐ : ܠܐܲܟܼܤܢܵܝܹ̈ܐ ܕܨܵܝ̇ܒܿܝܼܢ ܠܘܵܬܼܗܘܿܢ . ܥܢ̣ܵܐ ܛܘܼܒܼܵܢܵܐ ܩܲܪܕܵܓܼ ܒܚܲܕܼܘܼܬܼܵܐ ܪܲܒܿܬܼܵܐ ܘܐܸܡ݂ܲܪ ܠܹܗ : ܐܵܦܸܢ ܚܢܲܢ ܐܸܤܲܪܢܵܟܼ ܟܲܕܼ ܛܵܥܹ̇ܝܢܲܢ : ܐܸܠܵܐ ܐܲܢ̄ܬܿ ܫܪܲܝܬܿ ܠܲܢ ܡ̣ܢ ܦܟܼܵܪܹ̈ܝܗ̇ ܕܚܢܦܘܼܬܼܵܐ : ܘܲܢܓܲܪܬܿ ܠܲܢ pb. 463 ܕܢܹܐܬܸܐ ܘܢܸܫܐܲܠ ܡܸܢܵܟܼ ܫܘܼܒܼܩܵܢܵܐ . ܘܐܲܢ̄ܬܿ ܐܲܝܟܼ ܐܲܒܼܵܐ ܡܪܲܚܡܵܢܵܐ : ܬܸܫܐܲܠ ܡ̣ܢ ܡܵܪܲܢ ܚܘܼܤܵܝܵܐ ܕܲܚܛܵܗܲܝ̈ܢ ܕܲܩܕܼܵܡܵܘܗܝ ܚܛܲܝܢܲܢ . ܘܡܸܚܕܼܵܐ ܢ̣ܚܸܬܼ ܡ̣ܢ ܤܘܼܤܝܹܗ : ܘܲܢܦܲܠ̣ ܩܕܼܵܡ ܪܸ̈ܓܼܠܵܘܗܝ ܕܩܲܕܝܼܫܵܐ ܥܲܒܼܕܝܼܫܘܿܥ ܟܲܕܼ ܒܵܟܹ̇ܐ ܘܐܵܡܲ݁ܪ : ܫܒܼܘܿܩ ܠܝܼ ܡܵܪܝ ܥܲܒܼܕܹܗ ܕܐܲܠܵܗܵܐ . ܘܐܲܦܝܼܣ ܠܲܡܫܝܼܚܵܐ ܡܵܪܝ : ܕܢܲܫܘܹܝܢܝ ܕܐܸܫܬܲܡܠܸܐ ܒܪܸܚܡܬܹܗ . ܛܘܼܒܼܵܢܵܐ ܕܹܝܢ ܠܲܒܼܟܹܿܗ ܒܐܝܼܕܹܗ ܘܐܸܡ݂ܲܪ ܠܹܗ : ܩܘܼܡ . ܘܩܵܡ̣ : ܘܢܲܫ̣ܩܹܗ ܘܐܸܡ݂ܲܪ ܠܹܗ : ܬܵܐ ܒܲܫܠܵܡ ܒܹܪܝ ܕܝܸܠܕܹܬܼ ܒܐܲܤܘܼܪ̈ܲܝ : ܡܤܲܟܸܿܐ ܠܵܟܼ ܡܵܪܲܢ ܝܼܫܘܿܥ ܡܫܝܿܚܵܐ : ܘܚܵܕܹܝܢ ܒܵܟܼ ܡܲܠܲܐܟܼܵܘ̈ܗܝ ܩܲܕܿܝܼ̈ܫܹܐ . ܗܵܝܕܹܿܝܢ ܛܠܵܝܹ̈ܐ ܕܒܲܪܘ ܠܲܒܼܥܝܼܪܵܐ ܠܕܲܝܪܵܐ ܚܕܼܵܐ : ܗܵܝ̇ ܕܐܝܼܬܹܝܗ̇ ܗ̄ܘ̣ܵܬܼ ܒܲܫܦܘܿܠܵܘ̈ܗܝ ܕܛܘܼܪܵܐ : ܟܲܕܼ ܐܸܬܼܦܲܩܲܕܼܘ ܕܠܵܐ ܢܹܐܡܪܘܼܢ ܡܲܢ̣ܘܼ ܡܵܪܵܗ̇ ܕܲܒܼܥܝܼܪܵܐ . ܗܸܢ̣ܘܿܢ ܕܹܝܢ ܬܪ̈ܲܝܗܘܿܢ ܤܠܸܩ̣ܘ ܠܲܡܥܲܪܬܼܵܐ ܗܵܝ̇ : ܕܒܼܵܗ̇ ܥܵܡܲ݁ܪ ܗ̄ܘ̣ܵܐ ܩܲܕܿܝܼܫܵܐ ܥܲܒܼܕܝܼܫܘܿܥ . ܘܟܲܕܼ ܗܘ̤ܵܐ ܥܸܕܵܢܵܐ : ܩܵܡ̣ ܗ̄ܘ̣ܵܐ ܛܘܼܒܼܵܢܵܐ ܥܲܒܼܕܝܼܫܘܿܥ ܕܲܢܙܲܡܲܪ ܬܸܫܡܸܫܬܼܵܐ ܕܪܲܡܫܵܐ : ܘܛܘܼܒܼܵܢܵܐ ܩܲܕܕܵܓܼ ܩܵܐܹ̇ܡ ܗ̄ܘ̣ܵܐ ܠܘܵܬܹܗ ܒܕܚܠܬܼܵܐ ܘܲܒܼܚܲܕܘܼܬܼܵܐ ܪܲܒܿܬܼܵܐ . ܘܗܵܐ ܓܘܼܕܵܐ ܕܕܲܝܘܹ̈ܐ ܡܲܪܝܪܹ̈ܐ ܐܸܬܼܚܙܝܼܘ ܒܲܫܩܝܼܦܵܐ ܠܥܸܠ ܡܸܢܗܘܿܢ : ܟܲܕܼ ܡܪܲܩܕܼܝܼܢ ܘܢܵܩ̇ܫܝܼܢ ܟܲܦܵܐ ܘܓܼܵܚܟܿܝܼܢ ܘܐܵܡ̇ܪܝܼܢ : ܐܘܿ ܡܵܐ ܫܲܦܝܼܪ ܠܹܗ ܠܦܲܛܚܵܫܵܐ ܘܲܠܡܲܪܙܒܼܵܢܵܐ : ܟܲܕܼ ܫܒܼܝܼܩ ܠܹܗ ܒܲܝܬܹܗ ܘܐܝܼܩܵܪܹܗ ܘܫܘܼܠܛܵܢܹܗ ܘܪܲܒܘܼܬܹܗ : ܘܒܵܐܹ̇ܬܼ ܛܘܵܬܼ ܒܲܫܩܝܼ̈ܦܹܐ ܠܘܵܬܼ ܐ̄ܢܵܫ̈ܐ ܛܵܥܲܝ̈ܵܐ pb. 464 ܥܵܡ̇ܪ̈ܲܝ ܒܲܡܥܲܪܹ̈ܐ . ܛܘܼܒܼܵܢܵܐ ܕܹܝܢ ܥܲܒܼܕܝܼܫܘܿܥ ܠܵܐ ܒܛܸܠ̣ ܡ̣ܢ ܬܸܫܡܸܫܬܹܗ : ܐܸܠܵܐ ܪܡܲܙ݂ ܠܩܲܕܿܝܼܫܵܐ ܡܵܪܝ ܩܲܪܕܵܓܼ : ܕܲܢܦܲܢܸܐ ܠܗܘܿܢ ܦܸܬܼܓܼܵܡܵܐ ܕܠܵܚܹ̇ܡ . ܥܢ̣ܵܐ ܕܹܝܢ ܛܘܼܒܼܵܢܵܐ ܘܐܸܡ݂ܲܪ ܠܗܘܿܢ : ܐܲܢ̄ܬܿܘܿܢ ܒܟܼܠ ܙܒܲܢ ܕܲܓܵܠܹ̈ܐ ܐܲܢ̄ܬܿܘܿܢ ܘܐܲܒܼܵܗܹܝ̈ܗ̇ ܕܕܲܓܵܠܘܼܬܼܵܐ . ܒܪܲܡ ܗܵܕܹܐ ܫܪܵܪܵܐ ܐܸܡ݂ܲܪܬܿܘܿܢ : ܕܒܲܫܪܵܪܵܐ ܫܲܦܝܼܪ ܠܹܗ ܠܦܲܛܚܵܫܵܐ ܘܲܠܡܲܪܙܒܼܵܢܵܐ : ܟܲܕܼ ܡܸܬܼܒܲܤܲܡ ܒܬܼܘܼܪܤܵܝܵܐ ܪܘܼܚܵܢܵܝܵܐ ܕܲܡܠܸܐ ܚܲܝܹ̈ܐ ܫܲܪܝܼܪܹ̈ܐ : ܥܲܡ ܐ̄ܢܵܫ̈ܐ ܩܲܕܝܼ̈ܫܹܐ : ܕܲܒܼܡܠܲܝ̈ܗܘܿܢ ܙܟܼܵܘ ܠܦܘܼܪ̈ܤܲܝܟܿܘܿܢ ܨܢܝܼ̈ܥܹܐ . ܘܫܲܒܼܩܘܼܗ̇ ܠܐܲܪܥܵܐ : ܘܠܲܫܡܲܝܵܐ ܪܗܝܼܒܼܝܼܢ . ܐܸܢܵܐ ܕܹܝܢ ܟܲܕܼ ܒܦܵܬܼܘܿܪܹ̈ܐ ܡܡܲܕܿܟܹ̈ܐ ܘܲܒܼܚܲܡܪ̈ܵܢܹܐ ܡܨܲܠ̈ܠܹܐ : ܐܲܝܟܼ ܨܸܒܼܝܵܢܟܼܘܿܢ ܛܲܡܐܵܐ : ܡܸܬܼܒܲܤܲܡ ܗ̄ܘܹܝ̇ܬܼ : ܡ̣ܢ ܦܵܬܼܘܿܪܵܐ ܕܲܟܼܝܵܐ ܕܚܲܝܹ̈ܐ ܕܒܲܡܫܝܼܚܵܐ ܓܠܝܼܙ ܗ̄ܘܹܝ̇ܬܼ : ܘܡ̣ܢ ܐܲܠܵܗܵܐ ܪܲܚܝܼܩ ܗ̄ܘܹܝ̇ܬܼ . ܘܒܲܪ ܥܸܢܝܵܢܵܐ ܠܟܼܘܿܢ ܚܸܫ̈ܘܿܟܹܐ ܘܡܵܪ̈ܘܿܕܓܹܐ ܢܛܝܼܪ̈ܲܝ ܠܫܘܼܢܵܩܵܐ ܗܵܘ̇ ܕܠܵܐ ܫܵܠܹ̇ܡ ܥܒܼܝܼܕܼ ܗ̄ܘܹܝ̇ܬܼ . ܝܵܘܡܵܢܵܐ ܕܹܝܢ ܕܐܲܫ̣ܘܝܲܢܝ ܡܫܝܼܚܵܐ ܡܵܪܝ ܠܢܘܼܗܪܵܐ ܕܝܼܕܲܥܬܹܗ : ܗܵܐ ܡܸܬܼܒܲܤܲܡ ܐ̄ܢܵܐ ܒܦܵܬܼܘܿܪܵܐ ܪܘܼܚܵܢܵܝܵܐ ܕܝܘܼܠܦܵܢܹܗ ܩܲܕܿܝܼܫܵܐ . ܐܲܢ̄ܬܿܘܿܢ ܕܹܝܢ ܛܲܡ̈ܐܹܐ : ܙܸܠܘ ܠܚܸܫܘܿܟܼܵܐ ܒܲܪܵܝܵܐ . ܘܡܸܚܕܼܵܐ ܫܲܢ̣ܝܼܘ : ܟܲܕܼ ܡܲܝܠܠܝܼܢ ܘܩܵܥܹ̇ܝܢ ܘܫܵܓܼܫ̇ܝܼܢ ܠܹܗ ܠܛܘܼܪܵܐ . ܘܟܲܕܼ ܕܹܝܢ ܫܲܠܸܡ̣ܘ ܛܘܼܒܼܵܢܹ̈ܐ ܬܸܫܡܸܫܬܗܘܿܢ ܘܝܼܬܸܒܼܘ : ܐܸܡ݂ܲܪ ܩܲܕܝܼܫܵܐ ܥܲܒܼܕܝܼܫܘܿܥ ܠܛܘܼܒܼܵܢܵܐ ܩܲܪܕܵܓܼ : ܗܵܐ ܒܹܪܝ ܐܝܼܬܼ pb. 465 ܠܲܢ ܗܵܪܟܵܐ ܩܲܠܝܼܠ ܚܸܡ̈ܨܹܐ ܕܡܲܬܼܪܹܝܢ : ܘܩܲܠܝܼܠ ܚܲܠܵܐ ܒܩܲܪܐܵܐ . ܢܸܠܥܲܣ ܒܹܪܝ : ܘܢܸܫܬܸܐ ܡܲܝ̈ܵܐ . ܥܢ̣ܵܐ ܩܲܪܕܵܓܼ ܘܐܸܡ݂ܲܪ ܠܹܗ : ܡܸܕܸܿܡ ܕܨܵܒܹ̇ܐ ܨܸܒܼܝܵܢܵܟܼ ܐܲܒܼܘܼܢ : ܒܚܲܕܼܘܼܬܼܵܐ ܡܫܲܡܠܸܐ ܐ̄ܢܵܐ . ܘܟܲܕܼ ܨܲܠܝܼܘ ܘܫܲܪܝܼܘ ܠܡܸܠܥܲܣ : ܗܵܐ ܡܲܠܲܐܟܼܵܐ ܕܡܵܪܝܵܐ ܐܸܬܼܚ̣ܙܝܼ ܠܗܘܿܢ ܘܐܸܡ݂ܲܪ : ܫܠܵܡ ܠܟܼܘܿܢ . ܘܥܲܡܵܗ̇ ܕܡܸܠܬܹܗ : ܦܫܲܛ̣ ܐܝܼܕܹܗ ܟܲܕܼ ܛܥܝܼܢ ܓܪܝܼܨܬܵܐ ܚܕܼܵܐ ܕܠܲܚܡܵܐ ܢܲܩܕܵܐ . ܘܐܸܡ݂ܲܪ ܠܛܘܼܒܼܵܢܵܐ ܩܲܪܕܵܓܼ : ܟܲܕܼ ܡܲܛܝܼܢܲܢ ܠܘܵܬܼܵܟܼ : ܒܦܲܪ̈ܙܠܹܐ ܐܸܤܲܪܬܿ ܠܲܢ : ܘܠܲܚܡܵܐ ܕܠܵܐ ܡܲܝ̈ܵܐ ܡܸܛܲܪ ܢܦܸܫ ܝܲܗ̣̄ܒܼܬܿ ܠܲܢ . ܝܵܘܡܵܢܵܐ ܕܹܝܢ ܕܡܲܛ̣ܝܼܬܿ ܠܘܵܬܲܢ : ܗܵܐ ܒܛܘܼܪܹ̈ܐ ܪ̈ܵܡܹܐ ܘܲܦܲܐ̈ܝܵܐ ܐܲܫܪܝܼܢܵܟܼ : ܘܠܲܚܡܵܐ ܢܲܩܕܵܐ ܗܵܐ ܐܲܝܬܿܝܼܢܲܢ ܠܵܟܼ : ܘܗܵܐ ܡܲܝ̈ܵܐ ܩܲܪܝܼܪܹ̈ܐ ܕܪܵܕܹܝܢ ܒܪܹܫ ܛܘܼܪܵܐ . ܒܪܲܡ ܬܵܐ ܒܲܫܠܵܡ : ܚܲܕܼܘܼܬܼܵܐ ܓܹܝܪ ܪܲܒܿܬܼܵܐ ܐܝܼܬܼ ܠܡܲܠܲܐܟܹ̈ܐ ܘܠܲܒܼܢܲܝ̈ܢܵܫܵܐ ܒܡܹܐܬܼܝܼܬܼܵܟܼ ܕܲܠܘܵܬܲܢ . ܘܤܵܡܹܗ ܠܠܲܚܡܵܐ ܥܲܠ ܦܵܬܼܘܿܪܵܐ ܘܫܲܢ̣ܝܼ . ܘܩܵܡ̣ܘ ܛܘܼ̈ܒܼܵܢܹܐ ܡܸܚܕܼܵܐ : ܘܤܵܡ̣ܘ ܒܘܼܪܟܵܐ ܬܪ̈ܲܝܗܘܿܢ ܐܲܝܟܼ ܫܵܥܹ̈ܐ ܬܠܵܬܼ : ܟܲܕܼ ܡܨܲܠܹܝܢ ܘܚܵܕܹ̇ܝܡ ܘܲܡܫܲܒܿܚܝܼܢ ܠܐܲܠܵܗܵܐ . ܘܟܲܕܼ ܫܲܠܸܡ̣ܘ ܨܠܘܿܬܼܗܘܿܢ : ܐܸܟܲܠ̣ܘ ܡܲܕܸܿܡ ܕܐܸܫ̣ܬܲܕܲܪ ܠܗܘܿܢ ܡ̣ܢ ܫܡܲܝܵܐ . ܘܠܸܠܝܵܐ ܟ̱ܠܹܗ ܒܬܸܫܡܸܫܬܼܵܐ ܕܠܲܐܵܗܵܐ ܚܦܝܼܛܝܼܢ ܗ̄ܘ̣ܵܘܘ ܓܲܒܼܪܵܐ ܕܹܝܢ ܚܲܕܼ ܤܵܒܼܵܐ ܥܲܬܝܼܩ ܝܵܘ̈ܡܵܬܼܵܐ ܐܝܼܬܼ ܗ̄ܘ̣ܵܘ ܕܲܫܡܹܗ pb. 466 ܒܹܪܝ : ܘܥܵܡܲ݁ܪ ܗ̄ܘ̣ܵܐ ܒܲܡܥܲܪܬܼܵܐ ܚܕܼܵܐ ܕܦܲܪܝܼܩܵܐ ܡ̣ܢ ܡܥܲܪܬܹܗ ܕܛܘܼܒܼܵܢܵܐ ܥܲܒܼܕܝܼܫܘܿܥ ܐܲܝܟܼ ܬܸܫܥܵܐ ܡܝܼ̈ܠܝܼܢ . ܘܓܲܒܼܪܵܐ ܗ̄ܘ̣ܵܐ ܪܲܒܵܐ ܘܐܲܠܵܗܵܝܵܐ : ܘܲܫ̈ܢܲܝܵܐ ܫܬܝܼܢ ܘܲܬܼܡܵܢܹܐ ܐܝܼܬܼ ܗ̄ܘ̣ܵܐ ܠܹܗ ܕܥܵܡܲ݁ܪ ܗ̄ܘ̣ܵܐ ܒܛܘܼܪܵܐ ܗܵܘ̇ . ܘܡܵܪܝܵܐ ܐܸܡ݂ܲܪ ܠܹܗ ܒܚܸܙܘܵܐ : ܩܘܼܡ ܙܸܠ ܠܲܡܥܲܪܬܹܗ ܕܥܲܒܼܕܝܼܫܘܿܥ : ܘܲܚܙܝܼ ܬܲܡܵܢ ܠܩܲܪܕܵܓܼ ܡܲܪܙܒܼܵܢܵܐ . ܘܠܲܒܸܿܒܲܝܗܝ ܒܲܚܙܵܬܼܵܟܼ : ܘܚܲܝܸܠܲܝܗܝ ܒܡܸܠܬܼܵܟܼ . ܩܵܡ̣ ܤܵܒܲܐ ܒܚܲܕܼܘܼܬܼܵܐ ܪܲܒܿܬܼܵܐ : ܘܟܲܕܼ ܢ̣ܗܲܪ ܨܲܦܪܵܐ : ܡܲܛ̣ܝܼ ܠܲܡܥܲܪܬܹܗ ܕܥܲܒܼܕܝܼܫܘܿܥ . ܘܟܲܕܼ ܚ̣ܙܵܝܗܝ ܥܲܒܼܕܝܼܫܘܿܥ ܬܡ݂ܲܗ : ܠܵܐ ܓܹܝܪ ܢܲܦܝܼܩ ܗ̄ܘ̣ܵܐ ܠܹܗ ܡ̣ܢ ܡܥܲܪܬܹܗ ܒܲܫ̈ܢܲܝܵܐ ܫܬܝܼܢ ܘܲܬܼܡܵܢܹܐ . ܥܢ̣ܵܐ ܕܹܝܢ ܤܵܒܼܵܐ ܘܐܸܡ݂ܲܪ ܠܥܲܒܼܕܝܼܫܘܿܥ : ܗܵܐ ܐܵܪܚܵܐ ܪܲܒܵܐ ܐܝܼܬܼ ܠܵܟܼ : ܘܡܸܛܠ ܡܵܢܵܐ ܩܪܲܝܬܿ ܠܲܢ ܥܲܡܹܗ ܠܒܼܘܼܤܵܡܵܐ ؟ ܐܵܡܲ݁ܪ ܠܹܗ ܥܲܒܼܕܝܼܫܘܿܥ : ܫܒܼܘܿܩ ܠܝܼ ܐܲܒܼܘܼܢ : ܐܸܡ̇ܪܹܬܼ ܕܠܵܐ ܐܸܫܚܘܿܩ ܠܤܲܝܒܿܘܼܬܼܵܟܼ : ܗܵܝ̇ ܕܐܵܦ ܠܵܐ ܡܲܨܝܵܐ ܗ̄ܘ̣ܵܬܼ ܕܬܸܗܘܸܐ . ܐܵܡܲ݁ܪ ܠܹܗ ܤܵܒܼܵܐ : ܐܵܦܸܢ ܐܲܢ̄ܬܿ ܠܵܐ ܩܪ̈ܲܝܬܵܢܝ : ܐܸܠܵܐ ܡܵܪܝܵܐ ܫܲܕܪܲܢܝ . ܘܨܲܠ̣ܝܼܘ ܘܝܲܗ̣̄ܒܼܘ ܫܠܵܡܵܐ ܠܲܚ̈ܕܼܵܕܹܐ . ܘܠܲܒܼܟܹܗ ܤܵܒܼܵܐ ܠܩܲܪܕܵܓܼ ܘܢܲܫ̣ܩܹܗ ܘܐܸܡ݂ܲܪ : ܬܵܐ ܒܲܫܠܵܡ ܥܹܤܘܿ ܓܲܒܼܪܵܐ ܕܒܲܪܵܐ : ܕܐܸܫ̣ܬܲܚܠܲܦ ܘܲܗܘ̤ܵܐ ܝܲܥܩܘܿܒܼ ܬܲܡܝܼܡܵܐ : ܘܥܵܡܲ݁ܪ ܒܡܲܫܟܿܢܵܐ ܕܙܲܕܝܼ̈ܩܹܐ . ܘܝܼܬܸܒܼ ܘܡܲܠܸܠ̣ ܥܲܡܹܗ ܡܸܠܬܼܵܐ ܕܐܲܠܵܗܵܐ ܥܕܲܡܵܐ ܠܲܬܼܫܲܥ ܫܵܥܝܼ̈ܢ : ܘܒܲܪܟܹܗ ܘܢܲܫ̣ܩܹܗ : ܘܩܵܡ̣ ܗܦܲܟܼ ܠܲܡܥܲܪܬܹܗ . pb. 467 ܘܟܲܕܼ ܝܵܘ̈ܡܵܬܼܵܐ ܚܲܡܫܵܐ ܩ̣ܵܘܝܼ ܛܘܼܒܼܵܢܵܐ ܩܲܕܪܓܼ ܠܘܵܬܼ ܩܲܕܝܼܫܵܐ ܥܲܒܼܕܝܼܫܘܿܥ : ܡܸܬܼܟܲܫܲܦ ܗ̄ܘ̣ܵܐ ܠܹܗ ܤܲܓܿܝܼ ܒܠܸܠܝܵܐ ܘܒܼܐܝܼܡܵܡܵܐ : ܕܢܲܫܘܹܝܘܗܝ ܠܪܘܼܫܡܵܐ ܕܡܲܥܡܘܿܕܝܼܬܼܵܐ . ܘܲܒܼܠܸܠܸܝܵܐ ܕܢܸܓܲܗ ܝܵܘܡܵܐ ܕܸܫܬܼܵܐ : ܐܸܬܼܚ̣ܙܝܼ ܩܲܕܿܝܼܫܵܐ ܡܵܪܝ ܤܲܪܓܿܝܼܣ ܤܵܗܕܵܐ ܒܚܸܠܡܵܐ ܠܥܲܒܼܕܝܼܫܘܿܥ ܘܐܸܡ݂ܲܪ ܠܹܗ : ܠܡܵܢܵܐ ܡܸܬܿܬܲܗܸܐ ܐܲܢ̄ܬܿ ܠܡܸܦܬܲܚ ܬܲܪܥܵܐ ܕܤܵܗܕܘܼܬܼܵܐ ܩܕܼܵܡ ܐܵܚܝ ܩܲܪܕܵܓܼ ؟ ܘܟܲܕܼ ܐܸܬܿܬܿܥ̣ܝܼܪ ܥܲܒܼܕܝܼܫܘܿܥ ܡ̣ܢ ܫܸܢܬܹܗ : ܕܚܸܠ ܕܸܚܠܬܼܵܐ ܪܲܒܿܬܼܵܐ . ܘܲܩ̣ܪܵܐ ܠܛܘܼܒܼܵܢܵܐ ܩܲܪܕܵܓܼ ܘܐܸܡ݂ܲܪ ܠܹܗ : ܩܘܼܡ ܒܪܹܝ : ܢܸܚܘܿܬܼ ܠܕܲܝܪܵܐ ܐܲܝܟܵܐ ܕܐܝܼܬܲܝܗܘܿܢ ܛܠܵܝܹ̈ܐ : ܘܲܢܫܲܡܠܸܐ ܡܸܕܸܿܡ ܕܐܸܬܼܦ̣ܩܸܕܼ ܠܝܼ ܒܠܸܠܝܵܐ ܗܵܢܵܐ . ܘܟܲܕܼ ܢܵܚ̇ܬܿܝܼܢ ܡ̣ܢ ܛܘܼܪܵܐ : ܡܸܫܬܲܥܸܐ ܗ̄ܘ̣ܵܐ ܛܘܼܒܼܵܢܵܐ ܥܲܒܼܕܝܼܫܘܿܥ ܠܩܲܪܕܵܓܼ ܚܸܙܘܵܐ ܕܲܚ̣ܙܵܐ ܒܠܸܠܝܵܐ . ܟܲܕܼ ܕܹܝܢ ܡܲܛ̣ܝܼܘ ܠܕܲܝܪܵܐ : ܐܸܬܼܟܲܢܲܫ̣ܘ ܐܲܚܹ̈ܐ ܘܐܲܬܼܩܸܢ̣ܘ ܡܲܥܡܘܿܕܝܼܬܼܵܐ . ܘܟܲܕܼ ܚܵܕܹ̇ܐ ܘܪܵܘܹ̇ܙ : ܩܲܒܸܿܠ̣ ܪܘܼܫܡܹܗ ܕܲܡܫܝܚܵܐ ܗ̤ܘ ܘܲܬܼܪܹܝܢ ܥܠܲܝܡܵܘ̈ܗܝ : ܘܐܸܫܬܵܘܬܲܦ̣ܘ ܒܐ̄ܪ̈ܵܙܹܐ ܩܲܕܿܝܼ̈ܫܹܐ . ܩ̣ܵܘܝܼ ܕܹܝܢ ܠܘܵܬܼ ܩܲܕܿܝܼܫܵܐ ܥܲܒܼܕܝܼܫܘܿܥ : ܡ̣ܢ ܒܵܬܲܪ ܕܩܲܒܸܿܠ̣ ܪܘܼܫܡܵܐ ܕܡܲܥܡܘܿܕܝܼܬܼܵܐ : ܝܵܘ̈ܡܬܼܵܐ ܫܲܒܼܥܵܐ . ܘܩܵܡ̣ ܥ̣ܛܲܦ ܠܒܲܝܬܹܗ : ܟܲܕܼ ܪܵܘܹ̇ܙ ܒܗܲܝܡܵܢܘܼܬܼܵܐ ܕܲܡܫܝܼܚܵܐ . ܘܟܲܕܼ ܐܝܼܬܼܵܘܗܝ ܒܒܹܝܬܼ ܒܵܘܬܵܐ ܒܐܘܼܪܚܵܐ : ܐܸܬܼܚ̣ܙܝܼ ܠܹܗ ܤܵܛܵܢܵܐ ܒܐܸܤܟܹܡܵܐ ܕܓܲܒܼܪܵܐ ܡܓܼܘܼܫܵܐ : ܟܲܕܼ ܡܨܲܪܹܝܢ ܡܵܐܢܵܘ̈ܗܝ ܘܲܡܲܝܠܸܠ ܘܒܼܵܟܹ̇ܐ ܘܐܵܡܲ݁ܪ : ܠܡܵܢܵܐ ܒܹܪܝ ܩܲܪܕܵܓܼ ܐܲܪܦܝܼܬܵܢܝ : ܘܲܢܩܸܦ̣ܬܿ ܠܲܒܼܥܸܠܕܲܒܼܵܒܲܝ̈ ؟ ܛܘܼܒܼܵܢܵܐ pb. 468 ܕܹܝܢ ܐܸܡ݂ܲܪ ܠܹܗ ܠܒܼܝܼܒܼܵܐܝܼܬܼ : ܬܟܼܝܼܠ ܐ̄ܢܵܐ ܥܲܠ ܚܲܝܠܹܗ ܕܲܡܫܝܼܚܵܐ ܡܵܪܝ : ܕܤܲܓܿܝܼ̈ܐܹܐ ܡܲܥܕܸܐ ܐ̄ܢܵܐ ܡ̣ܢ ܚܸܟܵܟܼ ܡܚܲܒܿܠܵܢܝܼܬܼܵܐ : ܘܲܠܒܹܝܬܼ ܤܸܓܼܕܬܹܗ ܕܲܡܫܝܼܚܵܐ ܡܵܪܝ ܡܩܲܪܸܒܼܢܵܐ ܠܗܘܿܢ . ܘܤܵܛܵܢܵܐ ܥܢ̣ܵܐ ܘܐܸܡ݂ܲܪ ܠܹܗ : ܠܵܟܼ ܐܝܼܬܼ ܠܵܟܼ ܐ̄ܢܵܫ̈ܐ ܬܵܚܘܿܒܹ̈ܐ ܥܵܡ̇ܪܲܝ ܒܲܫܩܝܼ̈ܦܹܐ : ܘܠܝܼ ܕܹܝܢ ܐܝܼܬܼ ܠܝܼ ܡܲܠܟܹ̈ܐ ܘܪܵܘܪ̈ܒܼܵܢܹܐ ܕܟܼܠܵܗ̇ ܦܵܪܹܣ . ܘܡܸܟܹܿܝܠ ܕܕܲܓܸܠ̣ܬܿ ܒܝܼ : ܐܵܙܹ̇ܠܢܵܐ ܘܡܵܘܕܲܥܢܵܐ ܠܡܲܠܟܹ̈ܐ ܘܲܠܫܲܠܝܼ̈ܛܵܢܹܐ : ܘܐܸܥܒܿܕܼܵܟܼ ܕܲܬܼܡܘܼܬܼ ܡܵܘܬܵܐ ܡܲܪܝܼܪܵܐ . ܛܘܼܒܼܵܢܵܐ ܕܹܝܢ ܩܲܪܕܵܓܼ ܚ̣ܬܲܡ ܢܲܦܫܹܗ ܒܐܵܬ̤ܵܐ ܕܲܨܠܝܼܒܼܵܐ ܘܐܸܡ݂ܲܪ ܠܹܗ : ܢܤܝܼܦܵܟܼ ܡܫܝܼܚܵܐ ܡܵܪܝ : ܗܵܘ̇ ܕܡܸܛܠ ܚܘܼܒܹܗ ܡܛܲܝܲܒܲ ܐ̄ܢܵܐ ܠܡܸܚܲܫ ܘܠܲܡܡܵܬܼ ܚܲܕܼܝܵܐܝܼܬܼ . ܘܡܸܚܕܼܵܐ ܐܸܫܬܲܚܠܲܦ̣ : ܘܲܗܘ̤ܵܐ ܐܲܝܟܼ ܟܘܼܫܵܝܵܐ ܤܵܒܼܵܐ : ܟܲܕܼ ܤܝܼ̈ܡܵܢ ܐܝܼܕܼܵܘ̈ܗܝ ܥܲܠ ܪܹܫܹܗ : ܘܡܲܝܠܸܠ ܘܒܼܵܟܹ̇ܐ ܘܥܵܪܹܩ . ܟܲܕܼ ܕܹܝܢ ܤ̣ܡܲܟܼ ܛܘܼܒܼܵܢܵܐ ܠܒܲܝܬܹܗ : ܫܲܕܲܪ ܐܲܝܬܿܝܼ ܠܹܗ ܐܲܚܵܐ ܚܲܕܼ ܝܼܚܝܼܕܼܵܝܵܐ ܫܵܘܹ̇ܐ ܠܕܼܘܼܟܼܪܵܢܵܐ ܛܵܒܼܵܐ : ܕܲܫܡܹܗ ܐܝܼܤܚܵܩ . ܘܡܲܠܸܦ ܗ̄ܘ̣ܵܐ ܠܹܗ ܡܲܙܡܘܿܪܹ̈ܐ ܕܛܘܼܒܼܵܢܵܐ ܕܵܘܝܼܕܼ : ܘܩܵܪܹܐ ܗ̄ܘ̣ܵܐ ܩܕܼܵܡܵܘܗܝ ܒܲܟܼܬܼܵܒܼܵܐ ܕܐܹܘܲܢܓܲܠܝܼܘܿܢ ܩܲܕܿܝܼܫܵܐ . ܘܡ̣ܢ ܗܵܝܕܹܿܝܢ ܚܤܲܠ̣ ܗ̄ܘ̣ܵܐ ܛܘܼܒܼܵܢܵܐ ܦܘܼܡܹܗ ܡ̣ܢ ܡܹܐܟܼܘܼܠܬܼܵܐ ܕܒܸܤܪܵܐ : ܘܡ̣ܢ ܪܲܡܫܵܐ ܠܪܲܡܫܵܐ ܡܸܤܬܲܝܒܲܪ ܗ̄ܘ̣ܵܐ ܒܲܡܫܝܼܚܬܼܵܐ ܬܩܲܢܬܼܵܐ : ܕܲܡܡܲܕܲܟܼܵܐ ܒܲܛܥܵܡܹ̈ܐ ܕܫܲܡܝܼ̈ܢܵܬܼܵܐ . ܦܬܲܚ̣ ܗ̄ܘ̣ܵܐ ܕܹܝܢ ܓܲܙܵܘ̈ܗܝ : ܘܡܦܲܠܸܓܼ ܗ̄ܘ̣ܵܐ ܡܵܘ̈ܗܒܼܵܬܼܵܐ ܪܵܘܪ̈ܒܼܵܬܼܵܐ ܘܙܸܕܼ̈ܩܵܬܼܵܐ ܫܦܝܼ̈ܥܵܬܼܵܐ ܠܥܹ̈ܕܵܬܼܵܐ ܘܲܠܕܲܝܪ̈ܵܬܼܵܐ ܘܲܠܥܘܼܡܪܹ̈ܐ ܩܲܕܝܼܫܹ̈ܐ : ܘܲܠܡܸܤ̈ܟܹܿܢܹܐ ܘܠܲܤܢܝܼ̈ܩܹܐ ܘܲܠܝܲܬܼܡܹ̈ܐ ܘܠܲܐܪ̈ܡܠܵܬܼܵܐ : ܘܟܸܢܫܹ̈ܐ pb. 469 ܕܲܟܼܪ̈ܝܼܗܹܐ ܐܲܡܝܼܢܵܐܝܼܬܼ ܟܵܢܫܝܼܢ ܗ̄ܘ̣ܵܘ ܩܕܼܵܡܵܘܗܝ ܘܲܒܼܬܲܪܥܹܗ . ܐܲܢ̄ܬܿܬܹܗ ܕܹܝܢ ܘܐܲܒܼܵܗܵܘ̈ܗܝ ܘܟܼܠܗܘܿܢ ܐ̄ܢܵܫܲܝ̈ ܒܲܝܬܹܗ : ܛܵܒܼ ܡ̇ܥܵܩܝܼܢ ܗ̄ܘ̣ܵܘ ܟܲܕܼ ܚܵܙܹ̇ܝܢ ܗ̄ܘ̣ܵܘ ܗܵܝ̇ ܟ̱ܠܵܗ̇ ܫܦܝܼܥܘܼܬܼܵܐ ܕܥܵܒܹ̇ܕܼ ܗ̄ܘ̣ܵܐ . ܩ̣ܪܵܐ ܐܸܢܘܿܢ ܕܹܝܢ ܛܘܼܒܼܵܢܵܐ ܘܐܸܡ݂ܲܪ ܠܗܘܿܢ : ܠܡܵܢܵܐ ܟܲܝ ܟܡܝܼܪܝܼܢ ܐ̄ܢ̄ܬܿܘܿܢ ܤܲܟܼ̈ܠܹܐ : ܥܲܠ ܩܸܢ̈ܝܵܢܹܐ ܐܲܪ̈ܥܵܢܵܝܹܐ ܕܒܲܫܢܡܲܝܵܐ ܡܸܬܼܚܡܠܝܼܢ ؟ ܫܡܲܥܘ : ܐܸܢ ܨܵܒܹ̇ܝܬܿܘܿܢ : ܠܲܤܒܪܬܹܗ ܡܲܚܝܵܢܝܼܬܼܵܐ ܕܦܵܪܘܿܦܩܲܢ ܕܡܲܙܥܩܵܐ : ܕܠܵܐ ܬܤܝܼܡܘܼܢ ܠܟܼܘܿܢ ܤܝܼ̈ܡܵܬܼܵܐ ܒܐܲܪܥܵܐ : ܐܬܲܪ ܕܤܵܤܵܐ ܘܐܵܟܼܠܵܐ ܡܚܲܒܿܠܝܼܢ : ܘܐܲܝܟܵܐ ܕܓܲܢܵܒܹ̈ܐ ܦܵܠ̇ܫܝܼܢ ܘܓܼܵܢ̇ܒܿܝܼܢ . ܘܐܲܝܟܵܐ ܕܐܝܼܬܹܝܗ̇ ܤܝܼܡܲܬܼܟܼܘܿܢ : ܬܲܡܵܢ ܢܸܗܘܸܐ ܐܵܦ ܠܸܒܿܟܼܘܿܢ . ܐܸܢ ܗܵܟܹܝܠ ܠܝܼ ܪܵܚ̇ܡܝܼܢ ܐ̄ܢ̄ܬܿܘܿܢ ܘܕܝܼܠܝܼ ܐܲܢ̄ܬܿܘܿܢ : ܐܲܝܟܵܐ ܕܐܸܢܵܐ ܐܝܼܬܲܝ ܐܵܦ ܐܲܢ̄ܬܿܘܿܢ ܬܸܗܘܘܿܢ . ܘܐܸܢ ܥܲܡܝ ܠܵܐ ܐܝܼܬܲܝܟܿܘܿܢ : ܡܸܟܹܿܝܠ ܠܘܼܩܒܲܠܝ ܐܲܢ̄ܬܿܘܿܢ . ܘܥܲܠ ܩܸܢܝܵܢܹ̈ܐ ܕܝܼܠܝ ܠܵܐ ܬܚܘܼܤܘܼܢ : ܡܸܛܠ ܕܠܲܡܫܝܼܚܵܐ ܡܵܪܝ ܗܵܘ̇ ܕܗ̤ܘܝܘܼ ܡܲܠܟܵܐ ܫܲܪܝܼܪܵܐ ܝܵܗܹ̇ܒܼ ܐ̄ܢܵܐ ܠܗܘܿܢ . ܐܸܫ̣ܬܲܝܲܢ ܕܹܝܢ ܘܲܗܘ̤ܵܐ ܩܲܕܿܝܼܫܵܐ ܢܝܼܚܵܐ ܘܒܲܤܝܼܡܵܐ ܠܘܵܬܼ ܐ̄ܢܵܫܲܝ̈ ܒܲܝܬܹܗ ܘܲܠܘܵܬܼ ܟܠܢܵܫ : ܘܢ̣ܵܚ ܡ̣ܢ ܩܪ̈ܵܒܹܐ ܘܬܲܟܼܬܿܘܼܫܹ̈ܐ ܕܲܡܥܵܕܼ ܗ̄ܘ̣ܵܐ ܥܵܒܹ̇ܕܼ . ܘܦܵܫ̣ ܡ̣ܢ ܢܲܚܫܝܼܪܵܐ ܘܨܲܝܕܵܐ ܘܐܸܫܬܿܥܸܢܝܵܐ ܕܒܸܐܤܛܵܕܼܝܼܘܿܢ ܘܫܲܪܟܵܐ ܕܲܐ̄ܚܪ̈ܵܢܝܵܬܼܵܐ : ܘܲܥܢܸܐ ܗ̄ܘ̣ܵܐ ܒܨܵܘܡܵܐ ܘܲܒܼܬܸܫܡܸܫܬܼܵܐ ܘܲܒܼܩܸܪܝܵܢܵܐ ܕܲܟܼܬܼܵܒܹ̈ܐ . ܘܐܲܡܝܼܢ ܗ̄ܘ̣ܵܐ ܐܵܦ ܠܡܸܫܡܲܥ ܕܝܼ̈ܢܹܐ : ܘܠܲܡܚܲܪܵܪܘܼ ܠܲܥܠܝܼ̈ܒܹܐ ܡ̣ܢ pb. 470 ܥܵܠ̇ܘܿܒܹ̈ܐ : ܘܠܲܡܦܲܨܵܝܘܼ ܠܲܛܠܝܼ̈ܡܹܐ ܡ̣ܢ ܛܵܠ̇ܘܿܡܹ̈ܐ : ܒܟܼܠܗܘܿܢ ܐܲܬܼܪ̈ܵܘܵܬܼܵܐ ܕܫܘܼܠܛܵܢܹܗ . ܐܲܒܼܘܼܗܝ ܕܹܝܢ ܘܐܸܡܹܗ ܥܵܡ̇ܪܝܼܢ ܗ̄ܘ̣ܵܘ ܒܟܼܘܿܪܵܐ ܚܲܕܼ ܕܡܸܬܼܩܪܸܐ ܕܒܲܪ ܚܹܘܬܘܿܢ : ܡܸܛܠ ܕܩܸܢ̈ܝܵܢܹܐ ܘܡܲܪ̈ܗܵܛܹܐ ܐܝܼܬܼ ܗ̄ܘ̣ܵܘ ܠܗܘܿܢ ܬܲܡܵܢ ܪܵܘܪ̈ܒܹܐ : ܘܒܹܝܬܼ ܢܘܼܪܵܐ ܚܲܕܼ ܡܫܲܡܗܵܐ : ܗܵܘ̇ ܕܐܸܬܼܒܿܢ̣ܝܼ ܡܸܢܗܘܿܢ : ܘܒܹܗ ܥܵܡ̇ܪܝܼܢ ܗ̄ܘ̣ܵܘ : ܗܵܘ̇ ܕܒܼܵܬܲܪ ܩܲܠܝܼܠ : ܕܲܝܪܵܐ ܪܲܒܿܬܼܵܐ ܥܲܒܼܕܹܗ ܗ̄ܘ̣ܵܐ ܗ̤ܘ ܛܘܼܒܼܵܢܵܐ ܩܲܪܕܵܓܼ : ܗܵܝ̇ ܕܐܝܼܬܹܝܗ̇ ܥܕܲܡܵܐ ܠܝܵܘܡܵܢܵܐ : ܘܥܲܠ ܫܡܹܗ ܡܸܬܼܩܲܪܝܵܐ . ܟܲܕܼ ܕܹܝܢ ܫܡܲܥ̣ܘ ܐܲܒܼܵܘ̈ܗܝ ܕܲܗܘ̤ܵܐ ܠܹܗ ܟܪܸ̈ܤܛܝܵܢܵܐ : ܘܗܵܐ ܡܦܲܠܸܓܼ ܩܸܢܝܵܢܵܘ̈ܗܝ ܘܲܡܒܲܕܲܪ ܢܸܟܼܤܵܘ̈ܗܝ ܠܥܹ̈ܕܼܵܬܼܵܐ ܘܲܠܕܲܝܪ̈ܵܬܼܵܐ ܘܲܠܡܸܤ̈ܟܹܿܢܹܐ : ܟܸܪܝܲܬ̤ ܠܗܘܿܢ ܛܵܒܼ . ܘܐܸܡ݂ܲܪ ܐܲܒܼܘܼܗܝ ܠܐܸܡܹܗ ܕܛܘܼܒܼܵܢܵܐ : ܪܲܒܵܐ ܗ̣̄ܝ ܒܝܼܫܬܼܵܐ ܕܓܸܕܼܫܲܬ̤ ܠܲܢ : ܘܠܵܘܛܬܼܵܐ ܗܵܘܹ̇ܝܢܲܢ ܠܲܟܼ̈ܢܵܘܵܬܲܢ . ܘܟܲܕܸ ܤܒܲܪܢ ܕܝܵܪܘܿܬܼܵܐ ܛܵܒܼܵܐ ܐܝܼܬܼ ܠܲܢ : ܥܵܩ̇ܘܿܪܵܐ ܕܒܲܝܬܲܢ ܝܼܠܸܕܼܢܲܢ ܘܪܲܒܿܝܼܢܲܢ . ܐܸܡܹܗ ܕܹܝܢ ܐܸܡ̣ܪܲܬ̤ ܠܒܲܥܠܵܗ̇ : ܠܝܼ ܡܸܬܼܚܲܙܝܵܐ ܠܝܼ ܕܠܵܐ ܢܲܟܼܫܠܝܼܘܗܝ : ܐܸܠܵܐ ܫܒܼܘܿܩܲܝܗܝ ܒܨܸܒܼܝܵܢ ܢܲܦܫܹܗ : ܘܡܸܕܸܿܡ ܕܨܒܹ̇ܿܐ ܢܸܥܒܸܿܕ . ܚܢܲܢ ܕܹܝܢ ܡ̣ܢ ܟܲܕܼܘ ܤܐܸܒܼܢ ܠܲܢ : ܘܕܲܢܡܘܼܬܼ ܐܝܼܬܼ ܠܲܢ . ܘܡܲܪ̈ܗܵܛܹܐ ܘܩܸܢܝܵܢܹ̈ܐ ܕܝܼܠܹܗ ܐܸܢܘܿܢ : ܘܫܲܠܝܼܛ ܥܲܠ ܕܝܼܠܹܗ . ܘܕܲܠܡܵܐ ܫܲܦܝܼܪܬܵܐ ܐܝܼܬܹܝܗ̇ ܗܵܝ̇ ܕܡܸܢܹܗ ܡܸܬܼܦܲܠܚܵܐ ؟ ܘܐܸܢ pb. 471 ܡܸܬܼܟܲܬܿܫܝܼܢ ܚ̄ܢܲܢ ܕܲܢܒܲܛܠܝܼܗ̇ : ܟܒܲܪ ܚܵܛ̇ܝܢܲܢ . ܒܲܥܠܵܗ̇ ܕܹܝܢ ܟܐ̣ܵܐ ܒܵܗ̇ ܘܐܸܡ݂ܲܪ ܠܵܗ̇ : ܫܠܵܝ ܠܹܟܼܝ ܫܵܛܝܼܬܼܵܐ : ܤܵܒܲܪ̇ ܐ̄ܢܵܐ ܕܐܵܦ ܐܲܢ̄ܬܿܝ ܢܵܨܪܵܝܬܼܵܐ ܐܝܼܬܲܝܟܿܝ . ܘܐܲܢ̄ܬܿܝ ܟܒܲܪ ܥܒܲܕܬܵܝܗܝ ܠܲܒܼܪܹܟܼܝ : ܕܢܸܦܘܿܩ ܡ̣ܢ ܗܵܘܢܹܗ . ܘܡܸܚܕܼܵܐ ܟܬܲܒܼ ܠܹܗ ܐܲܒܼܘܼܗܝ ܗܵܟܢܵܐ : ܐܸܦܸܢ ܐܲܢ̄ܬܿ ܤܢܲܝ̣ܬܿ ܠܲܩܢܘܿܡܵܟܼ ܘܒܲܤܲܪܬܿ ܥܲܠ ܚܲܝܲܝ̈ܨ : ܘܲܗ̤ܘܲܝܬܿ ܢܵܨܪܵܝܵܐ : ܘܨܲܥܲܪܬܿ ܠܫܲܪܒܿܬܲܢ : ܘܲܥܒܲܕܬܵܢ ܚܸܤܕܵܐ ܒܲܝܢܵܬܼ ܟ̈ܢܵܘܵܬܲܢ : ܐܸܠܵܐ ܩܸܢܝܵܢܹ̈ܐ ܘܡܲܪ̈ܗܵܛܹܐ ܕܒܹܝܬܼ ܢܘܼܪܵܐ ܠܵܐ ܫܲܠܝܼܛ ܐܲܢ̄ܬܿ ܠܲܡܦܲܠܵܓܼܘܼ ܠܢܵܨܪ̈ܵܝܹܐ . ܛܘܼܒܼܵܢܵܐ ܕܹܝܢ ܟܲܕܼ ܩܲܒܸܿܠ̣ ܐܸܓܲܪܬܵܐ ܕܐܲܒܼܘܼܗܝ ܘܲܩܪܵܗ̇ : ܓܚܸܟܼ ܛܵܒܼ ܘܐܸܡ݂ܲܪ : ܤܲܓܿܝܼ ܤܟܲܠ ܤܵܒܲܢ ܘܲܠܓܹܗܲܢܵܐ ܪܗܝܼܒܼ . ܘܲܟܼܬܲܒܼ ܠܹܗ ܥܸܢܝܵܢܵܐ ܗܵܟܲܢܵܐ : ܐܘܿ ܤܵܒܼܵܐ : ܐܲܢ̄ܬܿ ܠܢܘܼܪܵܐ ܤܵܓܹ̇ܕܼ ܐܲܢ̄ܬܿ : ܕܲܒܼܢܘܼܪܵܐ ܐܝܼܬܼ ܠܵܟܼ ܠܡܸܫܬܲܢܵܩܘܼ . ܐܸܢܵܐ ܕܹܝܢ ܐܸܬܸܿܠ ܩܸܢܝܵܢܲܝ̈ ܠܲܡܫܝܼܚܵܐ : ܡܸܛܠ ܕܥܲܡܹܗ ܐܝܼܬܼ ܠܝܼ ܠܡܸܬܼܒܲܤܵܡܘܼ : ܘܒܹܗ ܡܤܲܒܲܪ ܐ̄ܢܵܐ ܘܲܥܠܵܙܝ ܬܟܼܝܼܠ ܐ̄ܢܵܐ . ܘܒܹܝܬܼ ܢܘܼܪ̈ܘܵܬܼܵܐ ܕܲܚܬܼܝܼܪ ܐܲܢ̄ܬܿ ܒܗܘܿܢ : ܩܲܠܝܼܠܵܐܝܼܬܼ ܗܲܝ̈ܟܿܠܹܐ ܕܲܡܫܝܼܚܵܐ ܥܵܒܹ̇ܕܼ ܐ̄ܢܵܐ ܠܗܘܿܢ : ܘܡܲܕܼܒ̈ܚܹܐ ܙܗܲܝ̈ܵܐ ܩܵܒܲܥ̇ ܐ̄ܢܵܐ ܒܗܘܿܢ . ܘܠܝܼ ܥܲܡܵܟܼ ܡܢܵܬܼܵܐ ܘܝܵܪܬܘܼܬܼܵܐ ܠܲܝܬܿ ܠܝܼ : ܡܸܛܠ ܕܲܡܫܝܼܚܵܐ ܩ̣ܪܵܢܝ ܘܩܲܪܒܲܢ̣ܝܼ ܠܵܘܵܬܹܗ : ܘܥܲܒܼܕܲܢܝܼ ܒܪܵܐ ܠܐܲܒܼܘܼܗܝ ܓܢܝܼܙܵܐ . ܐܲܢ̄ܬܿܬܹܗ ܕܹܝܢ ܕܩܲܕܿܝܼܫܵܐ ܩܲܪܕܵܓܼ ܠܵܐ ܚܲܡ̣ܤܢܲܬ̤ ܠܲܡܤܲܝܒܵܪܘܼ : ܟܲܕܼ ܚܵܙ̇ܝܵܐ ܗ̄ܘ̣ܵܬܼ ܒܘܼܕܵܪܵܐ ܕܩܸܢܝܵܢܹ̈ܐ ܘܦܘܼܠܵܓܼܵܐ ܕܡܵܘܵܗ̈ܒܼܵܬܼܵܐ . pb. 472 ܘܐܸܬܼܚܲܫܒܲܬ̤ ܕܬܸܟܼܬܿܘܿܒܼ ܘܬܼܵܘܕܲܥ ܠܐܲܒܼܘܼܗ̇ : ܗܵܘ̇ ܕܐܝܼܬܼܵܘܗܝ ܗ̄ܘ̣ܵܐ ܒܕܲܪܓܹܗ ܘܲܒܼܦܵܠܚܘܼܬܹܗ ܫܲܗܵܪܟܼܘܵܤܬ ܫܵܒܼܘܿܪ ܢܸܟܘܿܪܓܲܢ . ܘܟܲܕܼ ܟܸܬܼܒܲܬ̤ ܐܸܓܲܪܬܵܐ : ܘܲܡܛܲܝܒܼܵܐ ܗ̄ܘ̣ܵܬܼ ܕܲܠܨܲܦܪܹܗ ܕܝܵܘܡܵܐ ܬܫܲܕܪܝܼܗ̇ : ܒܹܗ ܒܠܸܠܝܵܐ ܐܸܬܼܚ̣ܙܝܼ ܠܵܗ̇ ܒܚܸܠܡܵܐ ܥܠܲܝܡܵܐ ܚܲܕܼ ܕܲܦܐܸܐ ܒܚܸܙܘܹܗ : ܟܲܕܼ ܠܒܼܝܼܫ ܚܸܘܵܪܹ̈ܐ ܘܝܵܬܹ̇ܗ̇ ܥܲܠ ܤܝܼܠܝܼܢ ܕܕܲܗܒܼܵܐ ܒܬܲܪܥܵܐ ܕܚܸܤܢܹܗ ܕܛܘܼܒܼܵܢܵܐ : ܘܲܠܒܼܝܼܟܼ ܩܲܢܝܵܐ ܕܢܘܼܪܵܐ : ܘܟܼܵܬܹ̇ܒܼ ܐܸܓܿܪ̈ܵܬܼܵܐ ܥܲܠ ܤܘܿܡܘܿܛܘܿܢ ܚܸܘܪܵܐ ܘܦܲܬܼܝܵܐ : ܘܚܵܬܹ̇ܡ ܒܥܸܙܲܩܬܹܗ : ܘܒܼܬܝܼܿ̈ܕܲܝ ܥܠܲܝ̈ܡܹܐ ܪܸ̈ܓܼܝܼܓܹܐ : ܕܲܠܒܼܝܼܫܝܼܢ ܡܵܐܢܹ̈ܐ ܚܸܘܵܪܹ̈ܐ : ܘܦܵܪܚ̇ܝܼܢ ܒܓܸܦܹ̈ܐ ܕܢܘܼܪܵܐ : ܠܲܫܡܲܝܵܐ ܡܫܲܕܲܪ . ܗ̤ܝ ܕܹܝܢ ܟܲܕܼ ܚ̣ܙܵܬ̤ ܗܵܘ̇ ܚܸܙܘܵܐ ܕܚܝܼܠܵܐ : ܘܲܥܠܲܝ̈ܡܹܐ ܕܤܵܠ̇ܩܝܼܢ ܘܢܵܚ̇ܬܿܝܼܢ ܠܲܫܡܲܝܵܐ ܠܲܡܝܲܒܵܠܘܼ ܐܸܓܿܪ̈ܵܬܼܵܐ : ܩܸܪܒܲܬ̤ ܨܹܐܕܼܵܘܗܝ ܘܫܲܐܸܠ̣ܬܹܗ ܟܲܕܼ ܐܵܡܲ݁ܪܵܐ : ܡܲܢ ܐܲܢ̄ܬܿ ܡܵܪܝ ؟ ܘܡܵܢܵܘ ܥܒܼܵܕܼܵܟܼ ؟ ܘܗܵܪܟܵܐ ܠܡܵܢ ܝܵܬܹ̇ܒܼ ܐܲܢ̄ܬܿ : ܘܡܲܪܙܒܼܵܢܵܐ ܠܵܬܐ ܪܓܼܝܼܫ ܒܵܟܼ ؟ ܘܡܵܢܵ̇݁ܘ ܕܟܼܵܬܹ̇ܒܼ ܐܲܢ̄ܬܿ ؟ ܗ̤ܘ ܕܹܝܢ ܥܢ̣ܵܐ ܘܐܸܡ݂ܲܪ ܠܵܗ̇ : ܐܸܢܵܐ ܪܲܒܿ ܚܲܝܵܠ̈ܘܵܬܹܗ ܐ̄ܢܵܐ ܕܡܵܪܝܵܐ ܐܲܠܵܗܵܐ : ܕܲܥ̣ܒܲܕܼ ܫܡܲܝܵܐ ܘܐܲܪܥܵܐ . ܘܫܲܕܪܲܢ̣ܝ ܡܲܠܟܵܐ ܪܲܒܵܐ ܕܥܵܠܡܹ̈ܐ : ܕܐܸܟܼܬܿܘܿܒܼ ܡܵܘ̈ܗܒܼܵܬܼܵܐ ܘܙܸܕܼ̈ܩܵܬܼܵܐ ܕܥܵܒܹ̇ܕܼ pb. 473 ܒܲܥܠܹܟܼܝ : ܘܠܲܫܡܲܝܵܐ ܐܹܫܲܕܲܪ ܚܘܼܫܒܵܢܗܹܝܢ . ܘܕܐܸܡ݂ܲܪܬܿܝ : ܕܡܲܪܙܒܼܵܢܵܐ ܠܵܐ ܪܓܼܝܼܫ ܒܵܟܼ : ܡܕܲܓܵܠܘܼ ܡܕܲܓܼܠܵܐ ܐܲܢ̄ܬܿܝ . ܡܲܪܙܒܼܵܢܵܐ ܠܝܼ ܝܲܕܲܥ̇ : ܘܒܼܝܼ ܪܓܼܝܼܫ ܕܗܵܪܟܵܐ ܐܝܼܬܲܝ . ܐܲܢ̄ܬܿܝ ܕܹܝܢ ܠܵܐ ܝܵܕܼܥܵܐ ܐܲܢ̄ܬܿܝ ܠܝܼ : ܡܸܛܠ ܕܠܸܒܹܟܼܝ ܒܐܲܪܥܵܐ ܗ̣̄ܘ . ܘܟܲܕܼ ܐܸܬܿܬܿܥ̣ܝܼܪܲܬ̤ ܡ̣ܢ ܫܸܢܬܼܵܗ̇ : ܗܘ̤ܵܬܼ ܒܕܸܚܠܬܼܵܐ ܪܲܒܿܬܼܵܐ . ܘܪܸܗܛܲܬ̤ ܟܲܕܼ ܪܲܬܿܝܼܬܼܵܐ ܠܘܵܬܼ ܛܘܼܒܼܵܢܵܐ ܩܲܪܕܵܓܼ : ܘܐܸܫ̣ܬܲܥܝܲܬ̤ ܠܹܗ ܡܸܕܸܿܡ ܕܲܚ̣ܙܵܬ̤ . ܚܵܘܝܵܬܹܗ ܕܹܝܢ ܐܵܦ ܐܸܓܲܪܬܵܐ : ܕܲܒܼܥܸܕܵܢ ܪܲܡܫܵܐ ܟܸܬܼܒܲܬ̤ ܕܲܬܫܲܕܲܪ ܠܐܲܒܼܘܼܗ̇ . ܗ̤ܘ ܕܹܝܢ ܐܸܡ݂ܲܪ ܠܵܗ̇ : ܕܒܲܫܪܵܪܵܐ ܪܲܒܿ ܘܲܕܚܝܼܠ ܘܫܲܪܝܼܪ ܚܸܙܘܵܐ ܕܲܚ̣ܙܲܝܬܿܝ : ܘܕܸܝܼܠܹܟܼܝ ܡܥܲܒܲܝ ܠܸܒܹܟܼܝ . ܘܡܵܪܲܢ ܐܸܡ݂ܲܪ ܒܲܤܒܲܪܬܹܗ : ܕܐܸܬܹܝ̇ܬܼ ܕܐܸܦܠܘܿܓܼ ܓܲܒܼܪܵܐ ܥܲܠ ܐܲܒܼܘܼܗܝ : ܘܒܲܪܬܼܵܐ ܥܲܠ ܐܸܡܵܗ̇ : ܘܟܲܠܬܼܵܐ ܥܲܠ ܚܡܵܬܼܵܗ̇ : ܘܲܒܼܥܸܠܕܿܒܼܵܒܼܵܘ̈ܗܝ ܕܓܲܒܼܪܵܐ ܒܢܲܝ̈ ܒܲܝܬܹܗ . ܘܗܵܢܵܐ ܟ̱ܠܹܗ ܥܕܲܡܵܐ ܕܐܵܦ ܒܹܝܬܼ ܓܲܒܼܪܵܐ ܠܐܲܢ̄ܬܿܬܹܗ : ܕܚܲܕܼ ܒܤܲܪ ܐܝܼܬܲܝܗܘܿܢ : ܢܸܗܘܸܐ ܤܸܕܼܩܵܐ ܘܦܵܠܓܼܿܘܼܬܼܵܐ . ܘܗܵܕܲܐ ܗ̣̄ܝ ܕܲܒܼܕܘܼܟܿܬܼܵܐ ܐ̄ܚܪܹܬܼܵܐ ܐܸܡ݂ܲܪ : ܕܲܒܼܗܵܘ̇ ܝܵܘܡܵܐ ܕܡܸܬܼܓܿܠܸܐ ܒܫܘܼܒܼܚܵܐ ܘܥܵܒܹ̇ܕܼ ܢܘܼܚܵܡܵܐ : ܘܲܡܒܲܤܸܩ ܠܟܹ̈ܐܢܹ̈ܐ ܘܲܡܫܲܢܸܩ ܠܥܵܘ̈ܠܹܐ : ܬܪܹܝܢ ܢܸܗܘܘܿܢ ܒܲܚܕܼܵܐ ܥܲܪܤܵܐ : ܚܲܕܼ ܢܸܬܿܕܿܒܲܪ ܠܲܫܡܲܝܵܐ ܠܡܲܠܟܿܘܼܬܼܵܐ ܘܲܠܒܼܘܼܤܵܡܵܐ : ܘܚܲܕܼ ܢܸܫܬܿܒܸܩ ܒܐܲܪܥܵܐ ܒܓܹܗܲܢܵܐ ܘܲܒܼܫܘܼܢܵܩܵܐ . ܒܪܲܡ ܐܸܢܵܐ ܥܲܠ ܡܫܝܼܚܵܐ ܡܵܪܝ ܬܟܼܝܼܠ ܐ̄ܢܵܐ : ܕܐܵܦ ܐܸܢܵܐ ܩܲܠܝܼܠܵܐܝܼܬܼ ܒܵܬܲܪ ܩܸܢܝܵܢܲܝ̈ ܠܘܵܬܹܗ ܐܵܙܹ̇ܠ ܐ̄ܢܵܐ . ܘܡ̣ܢ ܗܵܘ̇ ܝܵܘܡܵܐ ܠܵܐ ܬܘܼܒܼ pb. 474 ܐܲܡ̣ܪܚܲܬ̤ ܐܲܢ̄ܬܿܬܹܗ ܕܬܹܐܡܲܪ ܠܹܗ ܡܸܕܸܿܡ : ܘܠܵܐ ܬܘܼܒܼ ܚ̣ܵܘܝܲܬ̤ ܦܲܪܨܘܿܦܵܐ ܟܡܝܼܪܵܐ ܡܸܛܠ ܒܘܼܕܵܪܵܐ ܕܩܸܢ̈ܝܵܢܹܐ ܕܥܵܒܹ̇ܕܼ ܗ̄ܘ̣ܵܐ ܛܘܼܒܼܵܢܵܐ . ܘܟܲܕܼ ܫ̈ܢܲܝܵܐ ܬܲܪܬܹܿܝܢ ܘܝܲܪ̈ܚܹܐ ܬܠܵܬܼܵܐ ܢܦܲܩ̣ܘ : ܟܲܕܼ ܗ̤ܘ ܩܲܪܕܵܓܼ ܒܟܼܠܗܹܝܢ ܫܲܦܝܼܪ̈ܵܬܼܵܐ ܕܦܲܐ̈ܝܵܢ ܠܲܟܼܪܸ̈ܤܛܝܵܢܹܐ ܫܲܪܝܼܪܹ̈ܐ ܡܸܬܼܗܲܦܲܟܼ ܗ̄ܘ̣ܵܐ : ܘܲܫܡܲܥ̣ܘ ܥܲܡܡܹ̈ܐ ܢܫܲܚ̈ܠܦܹܐ ܕܲܒܼܬܲܝܡܢܵܐ ܘܲܒܼܡܲܥܪܒܼܵܐ ܥܲܠ ܫܘܼܚܠܵܦܵܐ ܕܲܙܢܵܘ̈ܗܝ ܕܛܘܼܒܼܵܢܵܐ : ܘܝܼܠܸܦ̣ܘ ܗ̄ܘ̣ܵܘ ܕܫܲܝܸܢ ܗ̄ܘ̣ܵܐ ܢܲܦܫܹܗ ܡ̣ܢ ܩܪ̈ܵܒܹܐ : ܘܦ̣ܵܫ ܡ̣ܢ ܬܲܟܼܬܿܘܼ̈ܫܹܐ : ܘܲܪܚܸܡ ܚܲܝܹ̈ܐ ܕܫܸܠܝܵܐ : ܐܸܬܿܛܲܝܲܒܼܘ . ܟܠܗܘܿܢ ܐܲܟܼܚ̄ܕܼܵܐ ܪ̈ܗܘܿܡܵܝܹܐ ܘܛܲܝܵܝܹ̈ܐ : ܘܥܲܡܡܹ̈ܐ ܐ̄ܚܪ̈ܵܢܹܐ ܕܒܲܚܕܼܵܪ̈ܲܝܗܘܿܢ : ܘܲܟܼܢܲܫ̣ܘ ܐܲܝܟܼ ܚܵܠܵܐ ܕܥܲܠ ܤܸܦܬܹܗ ܕܝܲܡܵܐ : ܘܐܲܫ̣ܩܸܠܘ ܕܢܹܐܬܼܘܿܢ ܠܐܲܬܼܪ̈ܵܘܵܬܼܵܐ ܕܫܘܼܠܛܵܢܹܗ ܕܛܘܼܒܼܵܢܵܐ . ܗ̤ܘ ܕܹܝܢ ܩܕܼܵܡ ܝܵܘ̈ܡܵܬܼܵܐ ܩܲܠܝܼܠ : ܤܠܸܩ̣ ܗ̄ܘ̣ܵܐ ܠܛܘܼܪܵܐ ܠܘܵܬܼ ܪܲܒܹܗ ܡܵܪܝ ܥܲܒܼܕܝܼܫܘܿܥ . ܘܟܲܕܼ ܝܼܪܲܚ ܝܵܘܡܝܼ̈ܢ ܩ̣ܵܘܝܼ ܠܘܵܬܹܗ : ܟܲܕܼ ܥܵܒܼ̇ܕܿܝܼܢ ܗ̄ܘ̣ܵܘ ܨܵܘܒܵܐ ܐܲܡܝܼܪܵܐ ܬܪ̈ܲܝܗܘܿܢ ܠܘܵܬܼ ܤܵܒܼܵܐ ܩܲܕܿܝܼܫܵܐ ܒܹܪܝ ܐܲܒܼܝܼܠܵܐ : ܥ̣ܒܲܕܼܘ ܓܲܝ̈ܤܹܐ ܪܵܘܪ̈ܒܹܐ ܪ̈ܗܘܿܡܵܝܹܐ ܘܛܲܝܵܝܹ̈ܐ : ܘܲܫ̣ܒܼܵܘ ܘܐܲܚ̣ܪܸܒܼܘ ܠܐܲܬܼܪ̈ܵܘܵܬܼܵܐ ܟܠܗܘܿܢ ܕܫܘܼܠܛܵܢܹܗ ܕܛܘܼܒܼܵܢܵܐ : ܡ̣ܢ ܢܲܗܪܵܐ ܬܘܼܪܡܵܪܵܐ : ܘܲܥܕܲܡܵܐ ܠܲܢܨܲܝܼܒܼܝܼܢ ܡܕܼܝܼܢ̄ܬܼܵܐ ܕܒܹܝܬܼ ܬܚܘܼ̈ܡܹܐ : ܫܒܼܵܘ ܕܹܝܢ ܐܵܦ ܠܐܲܒܼܘܼܗܝ ܘܠܸܐܡܹܗ : ܘܠܲܐܢ̄ܬܿܬܹܗ : ܘܠܲܐܚܘܼܗܝ ܘܲܠܚܵܬܹܗ : ܘܲܠܟܼܠ̇ܗܘܿܢ ܐ̄ܢܵܫܲܝ̈ ܒܲܝܬܹܗ . ܐܸܬܼܦܲܠܲܛ̣ܘ pb. 475 ܕܹܝܢ ܡ̣ܢ ܦܵܠܚܹ̈ܐ ܕܝܼܠܹܗ ܪ̈ܵܟܼܒܲܝ ܪ̈ܲܟܼܫܵܐ ܓܲܒܼܪܹ̈ܐ ܡܲܐܬܹܝܢ ܘܲܬܼܠܵܬܼܝܼܢ ܘܚܲܡܫܵܐ : ܘܐܸܤ̣ܬܲܪܗܲܒܼܘ ܠܛܘܼܪܵܐ : ܘܒܼܵܥܹ̇̄ܝܢ ܗ̄ܘ̣ܵܘ ܠܹܗ ܠܛܘܼܒܼܵܢܵܐ . ܘܐܸܙܲܠ̣ܘ ܘܐܸܫ̣ܟܿܚܘܼܗܝ ܒܲܡܥܲܪܬܹܗ ܕܒܹܪܝܼ ܐܲܒܼܝܼܠܵܐ ܥܲܡ ܪܲܒܹܗ ܥܲܒܼܕܝܼܫܘܿܥ : ܘܟܸܢܫܵܐ ܪܲܒܵܐ ܕܟܼܵܗ̈ܢܹܐ ܕܲܟܼܢܝܼܫܝܼܢ ܠܐܝܼܩܵܪܹܗ . ܘܟܲܕܼ ܚܙ̣̰ܵܐ ܐܸܢܘܿܢ ܛܘܼܒܼܵܢܵܐ ܩܲܪܕܵܓܼ : ܡܸܚܕܼܵܐ ܩܲܕܸܡ̣ ܗ̤ܘ ܘܐܸܡ݂ܲܪ ܠܗܘܿܢ : ܕܵܡܹ̇ܝܢ ܐ̄ܢ̄ܬܿܘܿܢ ܠܝܼ ܕܦܲܠܝܼ̈ܛܝ ܡ̣ܢ ܓܲܝܤܵܐ ܐܲܢ̄ܬܿܘܿܢ . ܥܢ̣ܵܐ ܕܹܝܢ ܚܲܕܼ ܡܸܢܗܘܿܢ ܓܲܒܼܪܵܐ ܒܲܥܪܝܼܪܵܝ ܒܲܙܢܵܘ̈ܗܝ ܘܒܼܝܼܫ ܒܚܲܢܦܘܼܬܹܗ ܘܐܸܡ݂ܲܪ ܠܹܗ : ܟܲܕܼ ܦܲܛܚܵܫܹ̈ܐ ܘܡܲܪ̈ܙܒܼܵܢܹܐ ܒܲܡܥܲܪܹ̈ܐ ܕܓܲܢܵܒܹ̈ܐ ܘܡܲܛܥ̈ܝܵܢܹܐ ܥܵܡ̇ܪܝܼܢ : ܠܲܢ ܗܵܟܲܢܵܐ ܙܵܕܹ̇ܩ ܗ̄ܘ̣ܵܐ ܕܬܸܓܼܕܲܫ . ܘܥܡܵܗ̇ ܕܡܸܠܬܹܗ : ܡܚ̣ܵܝܗܝ ܡܲܠܲܐܟܹܗ ܕܡܵܪܝܵܐ : ܘܲܢܦܲܠ̣ ܥܲܠ ܕܘܼܟܿܬܹܗ ܘܡ̣ܝܼܬܼ . ܘܟܲܕܼ ܚܙ̣ܵܘ ܚܲܒܼܪ̈ܵܘܗܝ ܡܸܕܸܿܡ ܕܲܗܘ̤ܵܐ : ܕܚܸܠ̣ܘ ܕܚܠܬܼܵܐ ܪܲܒܹܿܬܼܵܐ : ܘܗܲܝܡܸܢ̣ܘ ܗ̄ܘ̣ܵܘ ܟܠܗܘܿܢ ܒܡܵܪܲܢ ܝܼܫܘܿܥ ܡܫܝܼܚܵܐ : ܘܩܲܒܸܿܠ̣ܘ ܪܘܼܫܡܵܐ ܕܡܲܥܡܘܿܕܝܼܬܼܵܐ ܩܲܕܝܼܫܬܼܵܐ ܒܹܗ ܒܝܵܘܡܵܐ . ܛܘܼܒܼܵܢܵܐ ܕܹܝܢ ܩܲܪܕܵܓܼ ܐܸܡ݂ܲܪ ܠܩܲܕܲܝܼ̈ܫܹܐ ܛܘܼܒܼܵܢܹ̈ܐ ܒܹܪܝ ܘܥܲܒܼܕܝܼܫܘܿܥ : ܐܲܒܼܵܗܲܝ̈ ܘܡܵܪ̈ܲܝ : ܨܲܠܵܘ ܥܠܲܝ ܕܐܹܙܲܠ : ܘܲܒܼܚܝܠܹܗ ܕܲܡܫܝܼܚܵܐ ܡܵܪܲܢ ܘܒܲܨ̈ܠܵܘܵܬܼܟܼܘܿܢ ܐܲܦܢܸܐ ܠܲܫܒܼܝܼܬܼܵܐ ܪܲܒܿܬܼܵܐ ܡ̣ܢ ܒܵܙܘܿܙܹ̈ܐ . ܗܸܢܘ̣ܿܢ ܕܹܝܢ ܚܲܬܼܡ̣ܘܼܗܝ ܒܐܵܬ݂ܵܐ ܕܲܨܠܝܼܒܼܵܐ ܘܢܲܫ̣ܩܘܼܗܝ : ܘܫܲܕܪܘܼܗܝ ܒܲܫܠܵܡܵܐ . pb. 476 ܘܟܲܕܼ ܡܲܛ̣ܝܼ ܠܚܸܤܢܹܗ ܕܥܲܠ ܡܲܠܩܝܼ : ܘܲܚ̣ܙܵܐ ܚܪ̈ܝܼܒܹܐ ܕܲܪܡܹܝܢ : ܘܒܲܝܬܹܗ ܕܲܒܼܙܝܼܙ ܘܒܲܪܢܵܫ ܠܲܝܬܿ ܒܹܗ : ܟܸܪܝܲܬ̤ ܠܹܗ ܛܵܒܼ . ܘܡܸܚܕܼܵܐ ܫܲܕܲܪ ܒܵܬܲܪܗܘܿܢ ܐܝܼܙ̈ܓܲܕܹܐ ܩܲܠܝܼ̈ܠܹܐ : ܘܲܟܼܬܲܒܼ ܠܗܘܿܢ ܗܵܟܲܢܵܐ : ܤܒܲܪܬܿܘܿܢ ܠܟܼܘܿܢ ܕܐܸܢܵܐ ܩܲܪܕܵܓܼ ܫܸܠܚܹ̈ܬܼ ܥܘܼܫܢܵܐ ܩܲܕܼܡܵܝܵܐ ܕܬܼܘܼܩܦܵܐ ܕܲܩܪܵܒܼܵܐ : ܘܡܸܛܠܗܵܕܹܐ ܐܲܡ̣ܪܲܚܬܿܘܿܢ ܠܡܸܥܲܠ ܘܲܠܡܸܚܪܲܒܼ ܠܐܲܬܼܪ̈ܵܘܵܬܼܵܐ ܕܲܬܼܚܹܝܬܼ ܫܘܼܠܛܵܢܝ . ܗܵܕܹܐ ܕܹܝܢ ܗܘܲܝ̤ܬܿܘܿܢ ܝܵܕܼܥ̇ܝܼܢ : ܕܠܵܘ ܡܸܫܠܚ ܫܸܠܚܹ̈ܬܼ : ܐܸܠܵܐ ܡܸܠܒܲܫ ܠܸܒܼܫܹ̇ܬܼ ܥܘܼܫܢܵܐ ܕܠܵܐ ܡܸܙܕܟܸܐ . ܐܸܠܵܐ ܫܲܕܲܪܘ ܠܝܼ ܢܲܦܫ̈ܬܼܵܐ ܟܠܗܹܝܢ ܕܲܫ̣ܒܲܝܬܿܘܿܢ : ܘܩܸܢ̈ܝܵܢܹܐ ܤܲܒܼܘ ܠܟܼܘܿܢ ܘܙܸܠܘ ܒܲܫܠܵܡܵܐ . ܘܥܲܡܝ ܩܪܵܒܼܵܐ ܠܵܐ ܬܓܲܪܘܿܢ : ܘܗܵܕܹܐ ܦܲܩܚܵܐ ܠܟܼܘܿܢ . ܗܸܢܘ̣ܿܢ ܕܹܝܢ ܟܲܕܼ ܩܲܒܸܿܠ̣ܘ ܘܲܩ̣ܪܵܘ ܐܸܓܿܪ̈ܵܬܼܵܐ : ܟܬܲܒܼܘ ܠܹܗ ܨܲܥܪܵܐ ܘܨܘܼܚ̈ܝܵܬܼܵܐ ܘܡܸܠܹ݁̈ܐ ܕܒܸܙܚܵܐ . ܗ̤ܘ ܕܹܝܢ ܡܸܢܕܪܹܫ ܟܬܲܒܼ ܠܗܘܿܢ ܗܵܟܲܢܵܐ : ܐܸܠܵܐ ܡ̣ܢ ܕܠܸܒܼܫܹ̇ܬܼ ܠܲܡܫܝܼܚܵܐ ܫܲܝܢܹܗ ܕܥܵܠܡܵܐ : ܠܵܐ ܨܵܒܹ̇ܐ ܐ̄ܢܵܐ ܕܲܒܼܨܒܼܝܵܢܝ ܐܸܠܲܒܲܫ ܪܘܼܓܼܙܵܐ ܕܒܲܩܪ̈ܵܒܹܐ . ܐܸܠܵܐ ܫܲܕܲܪܘ ܠܝܼ ܠܐܵܒܼܝ ܘܠܹܐܡܝ ܘܠܲܐܢ̄ܬܲܬܼܝ ܘܠܵܐܚܝ ܘܲܠܚܵܬܼܝ ܘܲܠܐ̄ܢܵܫܲܝ̈ ܒܲܝܬܿܝ ܟܠܗܘܿܢ : ܘܲܠܟܼܠܵܗ̇ ܫܒܼܝܼܬܼܵܐ ܕܲܕܼܒܲܪܬܿܘܿܢ ܡ̣ܢ ܐܲܬܼܪ̈ܵܘܵܬܼܵܐ ܕܲܬܚܹܝܬܼ ܫܘܼܠܛܵܢܝ . ܘܤܲܒܼܘ ܠܟܼܘܿܢ ܩܸܢܝܵܢܵܐ : ܘܲܤܛܵܘ ܘܲܥܒܲܪ ܡܹܢܝ . ܘܠܵܐ ܬܸܥܒܿܕܼܘܼܢܵܢܝ : ܕܒܼܵܬܲܪܟܼܘܿܢ ܐܸܪܕܘܿܦ . ܗܸܢ̣ܘܿܢ ܕܹܝܢ ܟܲܕܼ ܫܡܲܥ̣ܘ pb. 477 ܗ̄ܘ̣ܵܘ ܗܵܠܹܝܢ : ܘܲܬܼܟܼܝܼܠܝܼܢ ܗ̄ܘ̣ܵܘ ܟܹܐܡܲܬܼ ܕܡ̣ܢ ܟܲܕܼܘ ܤ̣ܡܲܟܼܘ ܠܐܲܬܼܪ̈ܵܘܵܬܼܵܐ ܕܫܘܼܠܛܵܢܗܘܿܢ : ܦܤܲܩ̣ܘ ܪܹܫܹܗ ܕܐܲܚܘܼܗܝ ܘܫܲܕܲܪܘ ܠܹܗ . ܛܘܼܒܼܵܢܵܐ ܕܹܝܢ ܟܲܕܼ ܚ̣ܙܵܐ ܠܪܹܫܹܗ ܕܐܲܚܘܼܗܝ ܕܲܦܤܝܼܩ : ܒܟܲܪܝܘܼܬܼܵܐ ܡܸܫܬܲܢܲܩ ܗ̄ܘ̣ܵܐ : ܘܲܒܼܪܘܼܓܼܙܹܗ ܡܸܬܼܓܵܘܙܲܠ ܗ̄ܘ̣ܵܐ . ܘܲܦ̣ܩܲܕܼ ܡܸܚܕܼܵܐ : ܘܩܲܪܢܵܐ ܩܪܵܬ̤ : ܘܥܲܠ̣ ܗ̤ܘ ܘܡܲܐܬܹܿܝܢ ܘܲܬܼܠܵܬܼܝܼܢ ܘܐܲܪܒܿܥܵܐ ܦܵܠܚܹ̈ܐ ܘܫܲܒܼܥܵܐ ܥܲܒܼܕܵܘ̈ܗܝ ܠܥܹܕܬܹܗ ܕܐܲܠܵܗܵܐ : ܘܲܦ̣ܫܲܛ ܐܝܼܕܼܵܘ̈ܗܝ ܘܲܡܨܲܠܸܐ ܗ̄ܘ̣ܵܐ ܘܐܵܡܲ݁ܪ : ܕܘܼܢ ܡܵܪܝܵܐ ܕܝܼܢܝ ܘܐܸܬܼܟܬܲܫ ܥܲܡ ܐܲܝܠܹܝܢ ܕܡܸܬܼܟܲܬܿܫܝܼܢ ܥܲܡܝ . ܐܲܚܘܼܿܕܼ ܙܲܝܢܵܐ ܘܤܲܟܿܪܵܐ ܘܩܘܼܡ ܒܥܘܼܕܪܵܢܝ : ܫܡܘܿܛ ܤܲܦܤܹܪܵܐ ܘܐܲܒܼܪܸܩ ܠܘܼܩܒܲܠ ܪ̈ܵܕܼܘܿܦܲܝ . ܘܐܸܡ݂ܲܪ ܠܢܲܦܫܝ : ܕܐܸܢܵܐ ܗ̣̄ܘ ܦܵܪܘܿܩܹܟܼܝ . ܘܟܲܕܼ ܫܲܠܸܡ̣ ܨܠܘܿܬܹܗ : ܫܩܲܠ̣ ܚܢܵܢܵܐ ܡ̣ܢ ܩܕܼܵܡ ܒܹܝܬܼ ܩܘܼܕܼܫܵܐ : ܘܲܒܼܕܲܪ ܥܲܠ ܙܲܝܢܹܗ ܘܥܲܠ ܤܘܼܤܝܹܗ ܘܥܲܠ ܦܵܠܵܚܵܘ̈ܗܝ . ܘܲܨܠܝܼܒܼܵܐ ܕܕܲܗܒܼܵܐ : ܕܲܩܒܼܝܼܥ ܒܹܗ ܩܲܝܤܵܐ ܩܲܕܿܝܼܫܵܐ ܕܲܙܩܝܼܦܹܗ ܕܦܵܪܘܿܩܲܢ : ܬܠ̣ܵܐ ܒܲܩܕܼܵܠܹܗ . ܘܐܲܪܝܼܡ̣ ܐܝܼܕܼܵܘ̈ܗܝ ܘܲܡ̣ܬܲܚ ܚܝܵܪܹܗ ܩܲܕܝܼܫܵܐ ܠܲܡܪܵܘܡܵܐ : ܘܲܢ̣ܕܲܪ ܢܸܕܼܪܵܐ ܠܡܵܪܝܵܐ ܘܐܸܡ݂ܲܪ : ܡܵܪܝܵܐ ܐܠܵܗܵܐ ܚܲܝܠܬܼܵܢܵܐ ܓܲܢ̄ܒܵܪܵܐ ܕܥܵܠܲܡܹ̈ܐ : ܐܸܢ ܬܸܗܘܸܐ ܥܲܡܝ ܒܐܘܼܪܚܵܐ ܗܵܕܹܐ ܕܐܵܙܹ̇ܠ ܐ̄ܢܵܐ ܒܵܗ̇ : ܘܲܒܼܚܲܝܠܵܟܼ ܘܲܒܼܥܘܼܕܼܪܵܢܵܟܼ ܐܲܕܪܸܟܼ ܠܲܒܼܥܸܠܕܲܒܼܵܒܲܝ̈ ܘܐܸܙܟܸܐ ܐܸܢܘܿܢ : ܘܐܲܗܦܸܟܼ ܡܸܢܗܘܿܢ ܠܲܫܒܼܝܼܬܼܵܐ ܕܫ̣ܒܼܵܘ : ܘܐܸܦܢܸܐ ܒܲܫܠܵܡܵܐ ܡ̣ܢ ܩܵܪܵܒܼܵܐ pb. 478 ܗܵܢܵܐ ܕܤܝܼܡ ܩܕܼܵܡܲܝ : ܥܵܩܲܪ ܐ̄ܢܵܐ ܒܹܝܬܼ ܢܘܼܪ̈ܘܵܬܼܵܐ ܘܒܼܵܢܹ̇ܐ ܐ̄ܢܵܐ ܒܹܝܬܼ ܤܵܗ̈ܕܘܼܬܼܵܐ . ܘܲܡܤܲܚܸܦ ܐ̄̈ܢܵܐ ܐܲܕܪ̈ܘܿܩܹܐ ܘܩܵܒܲܥ̇ ܐ̄ܢܵܐ ܒܕܼܘܼ̈ܟܿܝܵܬܼܗܘܿܢ ܡܲܕܼܒ̈ܚܹܐ ܩܲܕܝ̈ܫܹܐ . ܘܲܛܠܵܝܹ̈ܐ ܒܲܢܝ̈ ܡܓܼܘܼܫܹ̈ܐ ܕܲܦܪܝܼܫܝܼܢ ܡ̣ܢ ܐܲܒܼܵܗܲܝ̈ܗܘܿܢ ܥܲܒܼ̈ܕܹܐ ܠܤܵܛܵܢܵܐ : ܥܲܒܼ̈ܕܹܐ ܠܲܡܫܝܼܚܵܐ ܐܸܬܸܿܠ : ܘܲܒܼܢܲܝ̈ ܩܝܵܡܵܐ ܐܸܥܒܸܿܕܼ ܐܸܢܘܿܢ . ܘܓܲܙܹ̈ܐ ܘܡܲܪ̈ܗܵܛܹܐ ܕܲܦܪܲܫ̣ܘ ܐܲܒܼܵܗܲܝ̈ ܘܝܲܗ̣̄ܒܼܘ ܠܒܹܝܬܼ ܢܘܼܪ̈ܘܵܬܼܵܐ : ܠܥܹ̈ܕܵܬܼܵܐ ܘܲܠܕܲܝܪ̈ܵܬܼܵܐ ܐܹܦܲܠܸܓܼ ܐܸܢܘܿܢ . ܘܟܲܕܼ ܫܲܠܸܡ̣ ܡܸܠܲܝ̈ ܢܸܕܼܪܹܗ ܘܦܸܬܼܓܼܵܡܲܝ̈ ܩܝܵܡܹܗ : ܗܵܐ ܩܵܠܵܐ ܐܸܫܬܲܡܲܥ̣ ܡ̣ܢ ܒܹܝܬܼ ܡܲܩܕܫܹܗ ܕܡܵܪܝܵܐ ܕܐܵܡܲ݁ܪ : ܐܸܬܼܠܲܒܲܒܼ : ܐܸܬܼܠܲܒܲܒܼ : ܐܸܬܼܚܲܝܲܠ ܘܐܸܬܼܥܲܫܲܢ : ܘܠܵܐ ܬܸܕܼܚܲܠ ܥܲܒܼܕܝܼ ܩܲܪܕܵܓܼ . ܡܸܛܠ ܕܥܲܡܵܟܼ ܐ̄ܢܵܐ : ܘܐܲܫܠܸܵܡ ܠܲܒܸܠܕܵܒܼܵܒܲܝ̈ܟ ܒܐܝܼܕܲܝ̈ܟ . ܘܟܲܕܼ ܩܵܠܵܐ ܗܵܘ̇ ܐܸܫܬܿܡܲܥ̣ : ܡܸܚܕܼܵܐ ܗ̤ܘ ܘܦܵܠܚܵܘ̈ܗܝ ܢܦܲܠ̣ܘ ܥܲܠ ܐܲܦܲܝ̈ܗܘܿܢ ܩܕܼܵܡ ܐܵܪܘܿܢܹܗ ܕܡܵܪܝܵܐ : ܐܲܝܟܼ ܫܵܥܹ̈ܐ ܬܲܪܬܹܿܝܢ . ܘܩܵܡ̣ܘ ܒܚܲܕܼܘܼܬܼܵܐ : ܘܫܲܒܼܚ̣ܘ ܠܐܲܠܵܗܵܐ . ܘܲܦ̣ܩܲܕܼ ܩܲܕܼܿܝܼܫܵܐ : ܘܲܩ̣ܪܵܬ̤ ܩܲܪܢܵܐ ܬܠܵܬܼ ܙܲܒܼܢܝܼ̈ܢ : ܘܲܪܟܸܿܒܼܘ . ܗܵܝܕܹܿܝܢ ܐܸܡ݂ܲܪ ܚܲܕܼ ܡ̣ܢ ܛܥܝܼܢܲܝ̈ ܙܲܝܢܹܗ : ܘܗܵܐ ܡܵܪܝ : ܠܵܐ ܝܵܕܼܥ̇ܝܼܢܲܢ ܐܘܼܪܚܵܐ ܕܒܼܵܗ̇ ܙܵܕܹ̇ܩ ܠܲܢ ܠܡܸܪܕܲܦ ܒܵܬܲܪ ܒܥܸܠܕܿܒܼܵܒܲܝ̈ܢ . ܛܘܼܒܵܢܵܐ ܕܹܝܢ ܓܚܸܟܼ ܦܨܝܼܚܵܐܝܼܬܼ ܘܐܸܡ݂ܲܪ ܠܹܗ : ܗܵܘ̇ ܕܐܲܫ̣ܡܲܥ ܠܲܢ ܩܵܠܵܐ ܕܙܵܟܼܘܼܬܼܵܐ : ܗ̤ܘ ܡܚܵܘܸܐ ܠܲܢ ܐܘܼܪܚܵܐ ܬܪܝܼܨܬܵܐ ܕܒܼܵܗ̇ ܢܸܪܕܸܐ pb. 479 ܘܢܸܪܕܿܘܿܦ ܘܢܲܕܼܪܸܵܟܼ ܠܲܒܼܥܸܠܕܿܒܼܵܒܲܝ̈ܢ . ܘܟܲܕܼ ܪܕܼܵܘ ܐܲܝܟܼ ܡܝܼ̈ܠܹܐ ܬܪܹܝܢ : ܗܵܐ ܪ̈ܘܼܩܹܐ ܡ̣ܢ ܫܹܐܪ̈ܝܹܐ ܕܐܲܢ̄ܬܿܬܹܗ ܕܡܹܝܢ ܒܐܘܼܪܚܵܐ . ܒܚܸܟܼܡܵܬܼܵܐ ܓܹܝܪ ܪܲܒܿܬܼܵܐ ܥܸܒܼܕܲܬ̤ : ܘܲܒܼܟܼܠܵܗ̇ ܐܲܪܥܵܐ ܕܒܼܵܗ̇ ܕܕܼܵܘ ܫܲܒܵܝܹ̈ܐ : ܒܚܲܕܼ ܚܲܕܼ ܦܲܪܤܚܵܐ : ܘܒܲܬܼܪܹܝܢ ܦܲܪ̈ܤܚܝܼܢ : ܡܓܲܢܒܵܐ ܗ̄ܘ̣ܵܬܼ ܟܲܤܝܵܐܝܼܬܼ ܡ̣ܢ ܫܲܒܵܝܹ̈ܐ : ܘܲܡܨܲܪܝܵܐ ܗ̄ܘ̣ܵܬܼ ܪ̈ܘܼܩܥܹܐ ܡ̣ܢ ܫܹܐܪ̈ܝܹܐ ܕܲܠܒܼܘܼܫܵܗ̇ : ܘܪܵܡ̇ܝܵܐ ܗ̄ܘ̣ܵܬܼ ܒܐܘܼܪܚܵܐ : ܐܲܝܟܼ ܕܢܸܗܘܘܿܢ ܟܹܐܡܲܬܼ ܐܵܬܼ̈ܘܵܬܼܵܐ ܘܝܲܕܼܥܹ̈ܐ ܠܒܲܥܠܵܗ̇ ܠܡܲܪܕܝܼܬܼܵܐ ܕܒܼܵܬܼܪܗܘܿܢ . ܬܟܼܝܼܠܵܐ ܗ̄ܘ̣ܵܬܼ ܓܹܝܪ ܥܲܠ ܙܪܝܼܙܘܼܬܹܗ ܘܲܚܠܝܼܨܘܼܬܹܗ ܘܲܡܪܲܚܡܵܢܘܼܬܹܗ ܕܒܲܥܠܵܗ̇ : ܕܠܵܐ ܡܲܗܡܸܐ ܗ̄ܘ̣ܵܐ ܡ̣ܢ ܕܲܠܡܸܪܕܲܦ ܒܵܬܲܪ ܫܲܒܵܝܹ̈ܐ : ܟܲܕܼ ܚ̣ܙܵܐ ܕܹܝܢ ܛܘܼܒܼܵܢܵܐ ܗܵܕܹܐ : ܚ̣ܕܝܼ ܪܵܘܪܒܼܵܐܝܼܬܼ ܘܫܲܒܲܚ̣ ܠܐܲܠܵܗܵܐ . ܘܲܒܼܗܵܢ̇ܘܿܢ ܝܲܕܼܥܹ̈ܐ ܪܕܼܵܘ : ܥܕܲܡܵܐ ܕܲܤܡܲܟܼܘ ܠܐܲܬܼܪ̈ܵܘܵܬܼܵܐ ܕܩܲܪ̈ܕܘܵܝܹܐ . ܘܐܲܪܝܼܡ̣ ܥܲܝܢܵܘ̈ܗܝ ܘܲܚ̣ܙܵܐ : ܘܗܵܐ ܡܲܫܪ̈ܝܵܬܼܵܐ ܪܵܘܪ̈ܒܼܵܬܼܵܐ ܕܲܒܼܥܸܠܕܒܼܵܒܹ̈ܐ ܫܲܪ̈ܝܵܢ ܥܲܠ ܚܲܒܘܼܪܵܐ ܢܲܗܪܵܐ . ܫܪܹܝܢ ܓܹܝܪ ܬܟܼܝܼܠܵܐܝܼܬܼ : ܘܐܵܟܼܠܝܼܢ ܘܫܵܬܹܝܢ ܘܙܵܡ̇ܪܝܼܢ : ܘܚܵܕܹܝܢ ܘܲܦܨܝܼܚܝܼܢ ܒܲܫܒܼܝܼܬܼܵܐ ܪܲܒܿܬܼܵܐ ܘܒܸܙܬܼܵܐ ܥܲܫܝܼܢܬܼܵܐ ܕܒܼܐܝܼܕܲܝ̈ܗܘܿܢ . ܗܵܝܕܹܝܢ ܢ̣ܚܸܢܬܼ ܛܘܼܒܼܵܢܵܐ ܡ̣ܢ ܤܘܼܤܝܹܗ : ܗ̤ܘ ܘܦܵܠܵܚܵܘ̈ܗܝ : ܘܲܢܦܲܠ̣ܘ ܥܲܠ ܐܲܦܲܝ̈ܗܘܿܢ ܥܲܠ ܐܲܪܥܵܐ . ܘܲܡܨܲܠܸܐ ܗ̄ܘ̣ܵܐ ܘܐܵܡܲ݁ܪ : pb. 480 ܡܠܸܟܼ ܡܲܠܟܹ̈ܐ ܫܡܲܝܵܢܵܐ : ܗܵܘ̇ ܕܕܼܝܼܠܹܗ ܗ̣̄ܝ ܡܲܠܟܿܘܼܬܼܵܐ ܠܵܐ ܡܸܫܬܲܚܠܦܵܢܝܼܬܼܵܐ ܘܚܲܝܠܵܐ ܘܫܘܼܠܛܵܢܵܐ ܘܓܲܢ̄ܒܵܪܘܼܬܼܵܐ ܒܲܫܡܲܝܵܐ ܘܒܲܐܪܥܵܐ : ܗܵܘ̇ ܕܲܒܼܚܲܝܠܹܗ ܚ̣ܪܲܒܼ ܝܼܫܘܿܥ ܒܲܪܢܘܿܢ ܡܲܠܟܹ̈ܐ ܪܵܘܪ̈ܒܹܐ ܘܥܲܫܝܼ̈ܢܹܐ : ܘܒܲܕܼܪܵܥܹܗ ܪܵܡܵܐ ܙܟܼܵܐ ܛܘܼܒܼܵܢܵܐ ܕܵܘܝܼܕܼ ܠܥܲܡܡܹ̈ܐ ܕܲܒܼܟܼܠܗܘܿܢ ܚܕܼܵܪ̈ܵܘܗܝ : ܐܲܢ̄ܬܿ ܥܲܕܲܪ ܠܲܡܚܝܼܠܘܼܬܲܢ : ܕܢܸܫܬܲܒܲܚ ܫܡܵܟܼ ܪܲܒܵܐ ܒܙܵܟܼܘܼܬܼܵܐ ܕܤܵܓ̇ܘܼܘܿܕܲܝ̈ܟ ܠܥܵܠܲܡ ܥܵܠܡܝܼܢ : ܐܵܡܹܝܢ . ܘܲܥ̣ܢܵܘ ܟܠܗܘܿܢ ܦܵܠܚܵܘ̈ܗܝ ܒܚܲܕܼ ܩܵܠܵܐ : ܐܵܡܹܝܢ . ܘܲܦ̣ܩܲܕܼ ܛܘܼܒܼܵܢܵܐ : ܘܝܲܒܸܿܒܼܘ ܬܠܵܬܼ ܩܲܪ̈ܢܵܬܼܵܐ ܝܘܼܒܵܒܹ̈ܐ ܪܵܘܪ̈ܒܹܐ ܘܲܕܚܝܼ̈ܠܹܐ . ܘܒܼܵܗ̇ ܒܫܵܥܬܼܵܐ ܐܵܬܼܚ̣ܙܝܼ ܠܹܗ ܠܛܘܼܒܼܵܢܵܐ ܩܲܪܕܵܓܼ ܩܲܕܝܼܫܵܐ ܡܵܪܝ ܥܲܒܼܕܝܼܫܘܿܥ ܪܲܒܹܿܗ : ܟܲܕܼ ܐܵܬ̤ܵܐ ܫܒܝܼܚܵܬܼܵܐ ܕܲܨܠܝܼܒܼܵܐ ܠܒܼܝܼܟܼ ܒܐܝܼܕܹܗ ܘܪܵܗܹ̇ܛ ܩܕܼܵܡܵܘܗܝ ܘܐܵܡܲ݁ܪ ܠܹܗ : ܗܵܐ ܒܹܪܝ ܐܵܬ̤ܵܐ ܪܲܒܿܬܼܵܐ ܕܙܵܟܼܘܼܬܼܵܟܼ . ܐܸܠܵܐ ܐܸܬܼܚܲܝܲܠ ܘܐܸܬܼܥܲܫܲܢ : ܡܸܛܠ ܕܐܲܫ̣ܠܸܡ ܡܵܪܝܵܐ ܠܲܒܼܥܸܠܕܿܒܼܵܒܲܝ̈ܟ ܒܐܝܼܕܲܝ̈ܟ . ܘܡ̣ܢ ܫܹܠܝ ܐܬܲܕܼܝܼܩ̣ ܥܠܲܝܗܘܿܢ ܕܲܒܼܥܸܠܕܿܒܼܵܒܹ̈ܐ ܢܲܨܝܼܚܵܐ : ܐܲܝܟܼ ܒܲܪܩܵܐ ܕܚܝܼܠܵܐ : ܘܐܲܝܟܼ ܫܸܡܫܵܐ ܒܕܸܢܚܹܗ : ܘܐܲܝܟܼ ܓܲܢ̄ܒܵܪܵܐ ܕܕܼܵܐܹ̇ܨ ܠܡܸܪܗܲܛ ܐܘܼܪܚܹܿܗ . ܘܲܩ̣ܥܵܐ ܬܠܵܬܼ ܙܲܒܼܢܝܼ̈ܢ ܩܵܠܹ̈ܐ ܙܥܝܼ̈ܦܹܐ ܘܐܸܡ݂ܲܪ ܠܗܘܿܢ : ܗܵܢܵܘ ܝܵܘܡܵܐ ܕܦܘܼܪܥܵܢܵܐ ܕܡܲܪܵܚܘܼܬܼܟܼܘܿܢ : ܟܲܠܒܹ̈ܐ ܛܲܡ̈ܐܹܐ . ܘܡܸܚܕܼܵܐ ܐܸܫ̣ܬܲܠܗܲܒܼ ܠܲܩܪܵܒܼܵܐ : ܫܒܼܝܼܬܼܵܐ ܕܹܝܢ ܟ̱ܠܵܗ̇ ܪܸܗܛܲܬ̤ ܠܐܘܼܪܥܹܗ ܕܛܘܼܒܼܵܢܵܐ : ܘܲܗܘ̤ܵܬܼ ܠܵܗ̇ ܡ̣ܢ ܒܸܤܬܿܪܹܗ . pb. 481 ܘܐܸܬܼܒܲܕܲܪ ܡܲܫܪ̈ܝܵܬܼܵܐ ܡ̣ܢ ܩܕܼܵܡܵܘܗܝ : ܘܲܚ̣ܪܲܒܼ ܐܸܢܘܿܢ ܐܲܝܟܼ ܕܲܠܫܸܒ̈ܠܹܐ ܕܚܲܩܠܵܐ . ܘܲܢܦܲܠ̣ ܫܠܲܕܲܝ̈ܗܘܿܢ ܒܚܲܒܘܼܪܵܐ ܢܲܗܪܵܐ : ܒܲܕܼܡܘܼܬܼ ܩܲܡ̈ܨܹܐ ܫܝܼ̈ܛܹܐ : ܘܕܲܠܝܼ̈ܠܹܐ ܡܸܢܗܘܿܢ ܠܛܘܼܪܵܐ ܐܸܬܼܦܲܠܲܛ̣ܘ ܒܲܪܓܸܠ . ܘܲܡ̣ܚܵܐ ܐܸܢܘܿܢ ܘܲܪܕܸܦ ܐܸܢܘܿܢ : ܥܕܲܡܵܐ ܠܲܫܦܘܼܠܵܘ̈ܗܝ ܕܛܘܼܪܵܐ : ܗܵܘ̇ ܕܥܲܠ ܪܹܫܹܗ ܐܸܬܿܬܿܢܝܲܝܲܬ̤ ܩܹܒܼܘܿܬܼܵܐ ܕܒܹܝܬܼ ܢܘܿܚ . ܘܲܢ̣ܦܢܵܐ ܩܲܕܿܝܼܫܵܐ ܒܙܵܟܼܘܼܬܼܵܐ ܪܲܒܿܬܼܵܐ ܘܲܒܼܚܲܕܼܘܼܬܼܵܐ : ܟܲܕܼ ܡܙܲܡܲܪ ܗ̄ܘ̣ܵܐ ܘܐܵܡ݁ܲܪ : ܗܵܠܹܝܢ ܒܡܲܪ̈ܟܿܒܼܵܬܼܵܐ ܘܗܵܠܹܝܢ ܒܪ̈ܲܟܼܫܵܐ : ܘܲܚܢܲܢ ܒܲܫܡܹܗ ܕܡܵܪܝܵܐ ܐܲܠܵܗܲܢ ܢܸܥܫܲܢ . ܘܗܸܢܘ̣ܿܢ ܒܪܲܟܼܘ ܘܢܦܲܠ̣ܘ : ܘܲܚܢܲܢ ܩܵܡ̣ܢ ܘܐܸܬܿܛܲܝܲܒܼܢ : ܡܸܛܠ ܕܡܵܪܝܵܐ ܐܲܠܵܗܲܢ ܦܲܪܩܲܢ . ܘܲܥ̣ܛܲܦ ܘܒܲܙ ܠܡܲܫܪ̈ܝܵܬܼܵܐ : ܘܐܲܝ̣ܬܿܝܼ ܒܸܙܬܼܵܐ : ܘܐܲܗ̣ܦܸܟܼ ܟ̱ܠܵܗ̇ ܫܒܼܝܼܬܼܵܐ . ܘܟܲܕܼ ܐܸܬ݂ܵܘ ܠܒܹܝܬܼ ܒܵܘܬܵܐ : ܦ̣ܩܲܕܼ ܘܲܩ̣ܪܵܬ̤ ܩܲܪܢܵܐ . ܘܐܸܬܼܟܲܢܲܫ̣ܘ ܟܠܗܘܿܢ ܦܵܠܵܚܵܘ̈ܗܝ : ܘܲܤ̣ܥܲܪ ܐܸܢܘܿܢ : ܘܐܸܫ̣ܟܲܚ ܕܲܢܛܝܼܪܝܼܢ ܟܠܗܘܿܢ ܕܠܵܐ ܢܸܟܼܝܵܢ . ܘܡܸܚܕܼܵܐ ܕܲܤ̣ܡܲܟܼ ܛܘܼܒܼܵܢܵܐ ܠܒܲܝܬܹܗ : ܦ̣ܩܲܕܼ ܘܐܸܬܼܥ̣ܩܲܪܘ ܒܹܝܬܼ ܢܘܼܪ̈ܘܵܬܼܵܐ ܕܲܒܼܢܹܝܢ ܗ̄ܘ̣ܵܘ ܠܐܲܒܼܵܗܵܘ̈ܗܝ : ܘܲܥ̣ܒܲܕܼ ܐܸܢܘܿܢ ܗܲܝ̈ܟܿܠܹܐ ܩܲܕܝ̈ܫܹܐ ܠܲܡܪܲܝܡܵܐ . ܘܤܲܚܸܦ ܐܲܕܪ̈ܘܿܩܹܐ ܕܡܸܙܕܲܚܵܐ ܗ̄ܘ̣ܵܬܼ ܒܗܘܿܢ ܢܘܼܪܵܐ ܡ̣ܢ ܡܓܼܘܼ̈ܫܹܐ ܛܵܥܲܝ̈ܐ : ܘܲܩ̣ܒܲܠ ܡܲܕܼܒܿܚܹ̈ܐ ܙܗܲܝ̈ܐ ܠܲܡܫܝܼܚܵܐ . ܘܟܼܠ ܕܢܕܲܪ ܠܡܵܪܝܵܐ : ܓܡܲܪ ܘܫܲܡ̣ܠܝܼ ܒܚܲܕܼܘܼܬܼܵܐ pb. 482 ܪܲܒܿܬܼܵܐ . ܡܓܘܼܫܹ̈ܐ ܕܹܝܢ ܕܐܝܼܬܼ ܗ̄ܘ̣ܵܘ ܒܐܲܬܼܪ̈ܵܘܵܬܼܵܐ ܕܫܘܼܠܛܵܢܹܗ : ܟܲܕܼ ܚ̣ܙܵܘ ܗܵܠܹܝܢ ܟܠܗܹܝܢ : ܟܬܲܒܼܘ ܘܐܵܘܕܲܥ̣ܘ ܠܲܡܓܘܼܫܵܐ ܚܲܕܼ ܟܲܤܝܵܐܝܼܬܼ : ܕܡܸܬܼܩܪܸܐ ܗ̄ܘ̣ܵܐ ܡܵܘܒܿܕܵܢ ܡܵܘܒܸܿܕܸ . ܘܡܸܚܕܼܵܐ ܥܲܠ̣ ܠܘܵܬܼ ܡܲܠܟܵܐ ܫܵܒܼܘܿܪ ܘܐܸܡ݂ܲܪ ܠܹܗ : ܡܵܪܝ ܡܲܠܟܵܐ ܠܥܵܠܲܡ ܚܝܼ . ܩܲܪܕܵܓܼ ܗܵܘ̇ ܕܲܒܼܤܲܓܿܝܼܵܐܬܼܵܐ ܐܸܬܼܝܲܩܲܪ ܡ̣ܢ ܡܲܠܟܿܘܼܬܼܟܼܘܿܢ : ܘܲܥܒܲܕܬܘܿܢܵܝܗܝ ܦܲܛܚܵܫܵܐ ܕܐܵܬܼܘܿܪ ܘܡܲܪܙܒܼܵܢܵܐ ܒܐܲܬܼܪܵܐ ܕܡܲܥܪܒܼܵܐ : ܗܘ̤ܵܐ ܠܹܗ ܡ̣ܢ ܕܚܸܠܬܼܵܐ ܕܢܵܨܪ̈ܵܝܹܐ . ܘܲܥ̣ܩܲܪ ܒܹܝܬܼ ܢܘܼܪ̈ܘܵܬܼܵܐ : ܘܲܒܼܢܵܐ ܥܹ̈ܕܵܬܼܵܐ ܘܕܲܝܪ̈ܵܬܼܵܐ . ܘܲܡ̇ܢܲܓܸܿܕܼ ܡܓܼܘܼ̈ܫܹܐ : ܘܥܵܒܹ̇ܕܼ ܠܗܘܿܢ ܢܵܨܪܸ̈ܵܝܹܐ . ܘܫܵܛ̣ܵܗ̇ ܠܤܸܓܼܕܬܼܵܐ ܕܐܲܠܵܗܹ̈ܐ : ܘܨܲܥܲܪ ܠܝܘܼܦܠܵܢܵܐ ܪܲܒܵܐ ܕܲܡܓܼܘܼܫܘܼܬܼܵܐ : ܘܚܲܫ̣ܒܵܗ̇ ܠܡܲܟܿܘܼܬܼܟܼܘܿܢ ܐܲܝܟܼ ܐܲܪܡܲܠܬܼܵܐ ܕܠܲܝܬܿ ܠܵܗ̇ ܒܲܥܠܵܐ . ܡܲܠܟܵܐ ܕܹܝܢ ܟܲܕܼ ܫܡܲܥ̣ : ܐܸܡ݂ܲܪ ܠܹܗ ܙܥܝܼܦܵܐܝܼܬܼ : ܘܐܲܝܟܲܢܵܐ ܗܵܠܹܝܢ ܫܡܲܥ̣ܬܿ : ܘܟܼܠܹܗ ܢܸܨܚܵܢܵܐ ܗܵܘ̇ ܪܲܒܵܐ ܕܲܥ̣ܒܲܕܼ ܩܲܪܕܵܓܼ : ܕܒܼܡܲܐܬܹܝܢ ܘܲܬܼܠܵܬܼܝܼܢ ܘܐܲܪܒܿܥܵܐ ܓܲܒܼܪ̈ܝܼܢ ܚ̣ܪܲܒܼ ܐܲܠܦܹ̈ܐ ܕܪ̈ܗܘܿܡܵܝܹܐ ܘܪܸ̈ܒܿܘܵܬܼܵܐ ܕܛܲܝܵܝܹ̈ܐ : ܠܵܐ ܫܡܲܥ̣ܬܿ ؟ ܡܓܼܘܼܫܵܐ ܕܹܝܢ ܟܲܕܼ ܗܵܠܹܝܢ ܫܡܲܥ̣ ܡ̣ܢ ܡܲܠܟܵܐ : ܐܸܬܿܬܿܙܝܼܥ̣ ܘܲܗܘ̤ܵܐ ܒܕܸܚܬܼܵܐ : ܘܲܫܬܸܩ̣ ܘܠܵܐ ܡܲܠܸܠ̣ . ܘܟܲܕܼ ܡܥܵܩ ܘܲܟܼܡܝܼܪ ܢܦܲܩ̣ ܡ̣ܢ ܩܕܼܵܡ ܡܲܠܟܵܐ : ܘܐܸܙܲܠ̣ ܟܲܢܸܫ̣ ܠܟܼܠܗܘܿܢ ܪܵ ܪ̈ܒܼܵܢܹܐ ܕܡܲܠܟܿܘܼܬܼܵܐ : ܘܓܲܪܝܼ ܐܸܢܘܿܢ ܒܡܸܠܵܘ̈ܗܝ : ܕܒܲܚܕܼܵܐ ܟܢܝܼܫܘܼ ܢܹܐܟܼܠܘܼܢ ܩܲܪ̈ܨܵܘܗܝ ܕܛܘܼܒܼܵܢܵܐ ܩܲܪܓܵܕܼ ܩܕܼܵܡ ܡܲܠܟܵܐ . ܗܵܝܕܹܿܝܢ ܐܸܬܼܟܲܢܲܫ̣ܘ ܟܠܗܘܿܢ : ܘܡ̣ܢ ܚܲܕܼ ܦܘܼܡ ܫܠܲܚ̣ܘ pb. 483 ܠܡܲܠܟܵܐ ܟܲܕܼ ܐܵܡ̇ܪܝܼܢ : ܡܵܪܲܢ ܡܲܠܟܵܐ : ܐܸܢ ܗܵܕܹܐ ܫܸܦ̣ܪܲܬ̤ ܠܨܸܒܼܝܵܢܟܼܘܿܢ ܒܲܤܝܼܡܵܐ : ܕܬܸܫܬܲܚܲܛ ܘܬܸܒܼܛܲܠ ܚܲܢܦܘܼܬܼܵܐ : ܘܟܼܠܲܢ ܢܵܨܪ̈ܵܝܹܐ ܢܸܗܘܸܐ : ܦܩܘܿܕܼܘ ܠܡܵܘܕܵܥܝܼܘ ܠܥܲܒܼܕܲܝ̈ܟܿܘܿܢ ܨܸܒܼܝܵܢܟܼܘܿܢ : ܕܢܸܕܲܥ ܡܸܕܸܿܡ ܕܙܵܕܹ̇ܩ ܠܲܢ ܠܡܸܥܒܲܕܼ . ܐܸܢ ܕܹܝܢ ܗܵܕܹܐ ܠܲܝܬܿ : ܠܡܵܢܵܐ ܐܲܗܡܝܼܬܿܘܿܢ ܡ̣ܢ ܡܲܪܵܚܵܐ ܩܲܪܕܵܓܼ : ܕܗܵܐ ܡܨܲܥܲܪ ܠܐܲܠܵܗܹ̈ܐ ܘܥܵ݁ܩܲܪ ܒܹܝܬܼ ܢܘܼܪ̈ܘܵܬܼܵܐ : ܘܒܼܵܢܹܐ ܒܹܝܬܼ ܤܸܓܼ̈ܕܵܬܵܐ ܠܕܸܚܠܬܼܵܐ ܒܝܼܫܬܼܵܐ ܕܢܵܨܪ̈ܵܝܹܐ . ܡܲܠܟܵܐ ܕܹܝܢ ܟܲܕܼ ܗܵܠܹܝܢ ܫܡܲܥ̣ : ܛܵܒܼ ܟܸܪܝܲܬ̤ ܠܹܗ : ܡܸܛܠ ܕܡ̣ܢ ܟ̱ܠܵܗ̇ ܢܲܦܫܹܗ ܪܵܚܹ̇ܡ ܗ̄ܘ̣ܵܐ ܠܹܗ ܠܛܘܼܒܼܵܢܵܐ ܩܲܪܕܵܓܼ . ܡܸܛܠ ܕܹܝܢ ܨܸܒܼܝܵܢܵܐ ܕܪܵܘܪ̈ܒܼܵܢܹܐ : ܐܸܬܼܐܠܸܨ ܠܡܸܒܼܥܹܝܗ ܠܛܘܼܒܼܵܢܵܐ ܩܲܪܕܵܓܼ . ܘܲܦ̣ܩܲܕ ܡܸܚܕܼܵܐ ܘܐܸܬܼܟܲܬܼܒܲܬ̤ ܤܲܩܪܵܐ ܠܘܵܬܼ ܩܲܕܿܝܼܫܵܐ ܩܲܪܕܵܓܼ ܗܵܟܲܢܵܐ : ܫܡܲܥ̣ܢܲܢ ܥܲܠ ܢܸܨܚܵܢܵܐ ܘܓܲܢ̈ܒܵܪܘܼܬܼܵܐ ܕܲܥ̣ܒܲܕܼܬܿ ܒܪ̈ܗܘܿܡܵܝܹܐ ܘܲܒܼܛܲܝܵܝܹ̈ܐ ܘܲܒܼܫܲܪܟܵܐ ܕܥܲܡܡܹ̈ܐܐ : ܕܐܲܡ̣ܪܲܚܘ ܠܡܸܥܲܠ ܠܐܘܼܚܕܵܢܲܢ : ܐܘܿ ܥܲܒܼܕܲܢ ܛܵܒܼܵܐ . ܘܒܲܕܼܓܘܿܢ ܫܸܦ̣ܪܲܬ̤ ܠܲܢ ܕܢܸܬܼܒܲܤܲܡ ܒܲܚܙܵܬܼܵܟܼ : ܘܢܸܦܪܥܵܟܼ ܐܝܼܩܵܪܵܐ ܚܠܵܦ ܙܵܟܼܘܼܬܼܵܟܼ ܪܲܒܿܬܼܵܐ . ܐܸܠܵܐ ܡܵܐ ܕܚܵܙܹ̇ܐ ܐܲܢ̄ܬܿ ܤܲܩܪܲܢ ܗܵܢܵܐ : ܒܲܚܦܝܼܛܘܼܬܼܵܐ ܬܵܐ ܠܬܲܪܥܲܢ : ܘܠܵܐ ܢܲܗܡܵܐ . ܕܚܸܠ̣ ܗ̄ܘ̣ܵܐ ܓܹܝܪ ܡܲܠܟܵܐ ܠܡܵܘܕܵܥܘܼܬܹܗ ܓܲܠܝܵܐܝܼܬܼ ܥܲܠ ܤܘܼܥܪܵܢܵܐ : ܕܕܲܡ ܠܲܡ ܢܸܡܪܲܕܼ ܘܢܸܥܒܸܿܕܼ ܫܓܼܘܼܫܝܵܐ ܘܢܙܝܼܥ ܠܡܲܠܟܿܘܼܬܼܵܐ . ܛܘܼܒܼܵܢܵܐ ܕܹܝܢ ܟܲܕܼ ܩܲܒܸܿܠ̣ ܐܸܓܲܪܬܵܐ ܕܡܲܠܟܵܐ ܘܲܩ̣ܪܵܗ̇ : ܓܚܸܟܼ ܪܲܟܿܝܼܟܼܵܐܝܼܬܼ ܘܐܸܡ݂ܲܪ ܠܗܵܘ̇ ܕܝܲܒܿܠ̣ܵܗ̇ : ܠܵܘ ܠܲܡ ܗܵܠܹܝܢ ܕܐܵܡ̇ܪܵܐ pb. 484 ܐܸܓܲܪܬܵܐ ܐܝܼܬܼ ܒܠܸܒܹܿܗ ܕܡܲܠܟܵܐ . ܒܪܲܡ ܫܪܵܪܵܐ ܐܸܡ݂ܲܪ : ܕܐܝܼܩܵܪܹ̈ܐ ܪܵܘܪ̈ܒܹܐ ܘܡܵܘ̈ܗܒܼܵܬܼܵܐ ܡܸܬܼܩܲܕܝܵܢ̈ܝܵܬܼܵܐ ܐܝܼܬܼ ܠܝܼ ܠܡܸܤܲܒܼ ܡ̣ܢ ܐܝܼܕܼܵܘ̈ܗܝ : ܘܲܡܛܲܝܲܒܼ ܐ̄ܢܵܐ ܠܡܹܐܙܲܠ ܒܚܲܕܼܘܼܬܼܵܐ ܪܲܒܿܬܼܵܐ . ܘܡܸܚܕܼܵܐ ܥܲܠ̣ ܠܥܹܕܬܵܐ : ܘܦܲܪܤ̣ܵܗ̇ ܒܐܸܓܲܪܬܵܐ ܩܕܼܵܡ ܡܵܪܝܵܐ : ܘܨܲܠ̣ܝܼ ܘܐܸܡ݂ܲܪ : ܡܫܝܼܚܵܐ ܒܪܹܗ ܕܐܲܠܵܗܵܐ : ܕܒܲܕܼܡܹܗ ܙܲܟܵܝܵܐ ܙܲܒܼܢܵܗ̇ ܠܥܹܕܬܹܗ : ܘܲܫ̣ܪܵܗ̇ ܠܲܚܛܝܼܬܼܵܐ : ܘܠܝܼ ܚܲܛܵܝܵܐ ܐܲܫ̣ܘܝܲܢܝ ܠܒܲܝܬܵܝܘܼܬܹܗ : ܐܲܢ̄ܬܿ ܚܲܝܸܠܹܝܗ̇ ܠܲܡܚܝܼܠܘܼܬܼܝ ܠܲܡܩܵܡ ܒܐܵܓܼܘܿܢܵܐ ܗܵܢܵܐ ܪܲܒܵܐ ܕܤܝܼܡ ܩܕܼܵܡܲܝ . ܘܗܲܒܼܠܝܼ ܕܐܸܦܘܿܩ ܡܸܢܹܗ ܒܙܵܟܼܘܼܬܼܵܐ : ܘܐܹܡܘܼܬܼ ܡܸܛܠ ܫܡܵܟܼ ܟܲܕܼ ܡܠܸܐ ܦܘܼܡܝ ܬܵܘܕܝܼܬܼܵܐ ܕܒܼܵܟܼ : ܘܬܸܫܒܿܘܿܚܬܼܵܐ ܕܲܫܡܵܟܼ ܩܲܕܿܝܼܫܵܐ . ܘܲܚ̣ܬܲܡ ܢܲܦܫܹܗ ܒܐܵܬ̤ܵܐ ܕܲܨܠܝܼܒܼܵܐ : ܘܲܚ̣ܙܲܩ ܟܲܕܼ ܡܫܲܒܲܚ ܠܐܲܠܵܗܵܐ . ܘܟܲܕܼ ܤ̣ܡܲܟܼ ܒܬܲܪܥܵܐ ܕܡܲܠܟܵܐ : ܫܠܲܚ̣ ܠܹܗ ܡܲܠܟܵܐ ܟܲܤܝܵܐܝܼܬܼ ܘܐܸܡ݂ܲܪ ܠܹܗ : ܗܵܐ ܡܓܼܘܼ̈ܫܹܐ ܘܪܵܘܪ̈ܒܼܵܢܹܐ ܟܠܗܘܿܢ ܕܡܲܠܟܿܘܼܬܼܵܐ ܠܚܝܼܡܝܼܢ ܠܵܟܼ : ܘܨܵܒܹ̇ܝܢ ܠܡܸܩܛܠܵܟܼ . ܡܸܛܠ ܕܲܫܡܲܥ̣ܘ : ܕܲܫܒܲܩ̣ܬܿ ܡܓܼܘܼܫܘܼܬܼܵܐ ܘܤܸܓܼܕܬܵܐ ܕܐܲܠܵܗܹ̈ܐ : ܘܲܗ̤ܘܲܝܬܿ ܟܪܸ̈ܤܛܝܵܢܵܐ . ܐܸܠܵܐ ܡܵܐ ܕܥܵܐܹ̇ܠ ܐܲܢ̄ܬܿ ܩܕܼܵܡܲܝ : ܠܵܐ ܬܹܐܡܲܪ ܕܲܟܼܪܸܤܛܝܵܢܵܐ ܐܲܢ̄ܬܿ : ܐܲܝܟܼ ܕܢܸܒܼܗܬܼܘܼܢ ܡܩܲܛܪ̈ܓܼܵܢܲܝܟܼ : ܘܲܚܢܲܢ ܢܝܲܩܪܵܟܼ ܐܝܼܩܵܪܹ̈ܐ ܪܵܘܪ̈ܒܹܐ . ܘܡܵܐ ܕܦܵܢܹ̇ܝܬܿ ܠܐܲܬܼܪܵܟܼ ܘܲܠܫܘܼܠܛܵܢܵܟܼ : ܐܲܝܟܼ ܕܨܵܒܹ̇ܐ ܐܲܢ̄ܬܿ ܗ̤ܘܝܼ . pb. 485 ܠܨܲܦܪܹܗ ܕܹܝܢ ܕܝܵܘܡܵܐ : ܐܸܬܼܦ̣ܸܕܼ ܛܘܼܒܼܵܢܵܐ ܠܡܸܥܲܠ ܩܕܼܵܡ ܡܲܠܟܵܐ . ܘܟܲܕܼ ܥܵܐܹ̇ܠ ܗ̄ܘ̣ܵܐ : ܡܓܼܘܼ̈ܫܹܐ ܟܠܗܘܿܢ ܘܪܵܘܪ̈ܒܼܵܢܹܐ ܕܡܲܠܟܿܘܼܬܼܵܐ ܐܸܬܼܟܲܢܲܫ̣ܘ ܘܦܵܡ̣ܘ : ܘܓܼܵܙ̇ܡܝܼܢ ܗ̄ܘ̣ܵܘ ܥܠܵܘܗܝ ܘܲܡܚܲܪܩܝܼܢ ܫܸܢܲܝ̈ܗܘܿܢ . ܗ̤ܘ ܕܹܝܢ ܛܘܼܒܼܵܢܵܐ ܚܵܐܲܪ ܗ̄ܘ̣ܵܐ ܒܗܘܿܢ ܢܲܟܼܦܵܐܝܼܬܼ : ܘܲܡܙܲܡܲܪ ܗ̄ܘ̣ܵܐ ܪܲܟܿܝܼܟܼܵܐܝܼܬܼ ܘܐܵܡܲ݁ܪ : ܟܠܗܘܿܢ ܥܲܡܡܹ̈ܐ ܚܲܕܼܪܘܼܢܝ : ܘܒܲܫܡܹܗ ܕܡܵܪܝܵܐ ܐܲܤܝܼܦܹ̇ܬܼ ܐܸܢܘܿܢ . ܐܸܬܼܟܲܪܟܿܘܼܢܝ ܘܚܲܕܼܪܘܼܢܝ : ܘܒܲܫܡܹܗ ܕܡܵܪܝܵܐ ܐܲܤܝܼܦܹ̇ܬܼ ܐܸܢܘܿܢ . ܚܲܕܼܪܘܼܢܝ ܐܲܝܟܼ ܕܲܒܿܘܿܪܹ̈ܐ ܘܲܕܥܸܟܼܘ ܐܲܝܟܼ ܢܘܼܪܵܐ ܕܓܸܠܹ̈ܐ : ܘܒܲܫܡܹܗ ܕܡܵܪܝܵܐ ܐܲܤܝܼܦܹ̇ܬܼ ܐܸܢܘܿܢ . ܘܟܲܕܼ ܥܲܠ̣ ܩܕܼܵܡ ܡܲܠܟܵܐ : ܩܥ̣ܵܐ ܡܲܠܟܵܐ ܒܩܵܠܵܐ ܪܵܡܵܐ ܘܐܸܡ݂ܲܪ ܠܹܗ . ܐܸܬܲܝ̣ܬܿ ܒܲܫܠܵܡ : ܦܵܠܚܵܐ ܙܲܟܵܝܵܐ ܫܘܼܦܪܵܗ̇ ܕܡܲܠܟܿܘܼܬܲܢ . ܫܡܲܥܢܲܢ ܥܲܠ ܢܸܨܚܵܢܲܝ̈ܟ : ܘܛܵܒܼ ܩܲܠܸܤܢܲܢ ܠܟܲܫܝܼܪܘܼܬܼܵܟܼ : ܘܲܡܛܲܝܒܼܝܼܢܲܢ ܕܢܸܦܪܥܵܟܼ ܐܝܼܩܵܪܵܐ . ܒܪܲܡ ܫܡܲܥܢܲܢ ܗܵܝ̇ ܕܛܵܒܼ ܥܲܤܩܵܐ : ܘܐܸܢ : ܚܵܣ ! ܗܵܟܲܢܵܐ ܗ̣̄ܝ : ܠܡܵܘܬܵܐ ܡܲܪܝܼܪܵܐ ܫܵܘܹ̇ܐ ܐܲܢ̄ܬܿ . ܐܵܡ̇ܪܷܼܢ ܓܹܝܪ : ܕܲܫܒܲܩ̣ܬܿ ܕܚܠܬܼܵܐ ܪܲܒܿܬܼܵܐ ܕܲܡܓܼܘܼܫܘܼܬܼܵܐ : ܘܠܲܐܠܵܗܹ̈ܐ ܨܲܥܲܪܬܿ : ܘܲܠܢܵܨܪ̈ܵܝܹܐ ܐܸܬܼܢܩܸܦ̣ܬܿ ܘܲܗ̤ܘܲܝܬܿ ܢܵܨܪܵܝܵܐ . ܘܟܲܕܼ ܗܵܠܹܝܢ ܐܸܡ݂ܲܪ ܗ̄ܘ̣ܵܐ ܠܹܗ ܡܲܠܟܵܐ : ܒܥܲܝܵܢܵܘ̈ܗܝ ܪܵܡܹ̇ܙ ܗ̄ܘ̣ܵܐ ܠܹܗ ܕܢܸܟܼܦܘܿܪ : ܕܠܵܐ ܫܲܪܝܼܪ̈ܵܢ ܗܵܠܹܝܢ ܘܠܵܘ ܢܵܨܪܵܝܵܬ ܐܝܼܬܲܝ . ܛܘܼܒܼܵܢܵܐ ܕܹܝܢ ܩܲܪܕܵܓܼ ܩ̣ܪܵܐ ܠܐܲܠܵܗܵܐ ܟܲܤܝܵܐܝܼܬܼ : ܕܢܸܗܘܸܐ ܠܹܗ ܡܥܲܕܪܵܢܵܐ . ܘܲܬܼܪܵܐ ܒܠܸܒܹܿܗ ܦܸܬܼܓܼܵܡܵܐ ܗܵܘ̇ pb. 486 ܕܛܘܼܒܼܵܢܵܐ ܕܵܘܝܼܕܼ : ܕܐܹܡܲܠܸܠ ܒܙܲܕܝܼܩܘܼܬܼܵܐ ܩܕܼܵܡ ܡܲܠܟܹ̈ܐ ܘܠܵܐ ܐܸܒܼܗܲܬܼ . ܘܲܦ̣ܬܲܚ ܦܘܼܡܹܗ ܠܒܼܝܼܒܼܵܐܝܼܬܼ ܘܐܸܡ݂ܲܪ ܠܡܲܠܟܵܐ : ܫܲܪܝܼܪܵܐܝܼܬܼ ܡܵܪܝ ܡܲܠܟܵܐ : ܟܪܸܤܛܵܝܵܢܵܐ ܐܝܼܬܲܝ ܫܲܪܝܼܪܵܐ . ܘܐܵܘܕܝܼ̇ܬܼ ܘܡܵܘܕܼܢܵܐ ܒܟܸܤܝܵܐ ܘܲܒܼܓܸܠܝܵܐ : ܕܲܟܼܪܸܤܛܝܵܢܵܐ ܐܝܬܲܝ . ܘܲܒܼܚܲܝܠܹܗ ܕܲܡܫܝܼܚܵܐ ܡܵܪܝ ܙܟܹ̇ܝܬܼ ܠܲܒܼܥܸܠܕܿܒܼܵܒܹ̈ܐ : ܘܚܸܪܒܹ̇ܬܼ ܡܲܫܪ̈ܝܵܬܼܵܐ ܕܫܲܒܵܝܹ̈ܐ : ܕܐܲܡ̣ܪܲܚܘ ܥܲܠ ܐܲܬܼܪ̈ܵܘܵܬܼܵܐ ܕܐܘܼܚܕܵܢܟܼܘܿܢ : ܗܵܢ̇ܘܿܢ ܕܠܝܼ ܐܲܓܼܥܸܠܬܿܘܿܢ . ܘܟܲܕܼ ܫܡܲܥ̣ ܡܲܠܟܵܐ ܗܵܠܹܝܢ : ܛܵܒܼ ܟܸܪܝܲܬ̤ ܠܹܗ . ܡܛܸܠ ܕܹܝܢ ܪܵܘܪ̈ܒܼܵܢܹܐ ܕܡܲܠܟܿܘܼܬܼܵܐ : ܫܲܚ̣ܠܸܦ ܐܲܦܵܘ̈ܗܝ ܠܪܘܼܓܼܙܵܐ ܘܲܠܚܸܡܬܼܵܐ . ܘܐܸܡ݂ܲܪ ܠܹܗ ܠܩܲܕܿܝܼܫܵܐ : ܡܸܛܠ ܕܲܩܕܼܵܡܲܝܢ ܟܦܲܪܬܿ ܒܐܲܠܵܗܹ̈ܐ ܕܲܡܕܲܒܿܪܝܼܢ ܫܡܲܝܵܐ ܘܐܲܪܥܵܐ : ܘܐܵܘܕܝܼܬܿ ܒܝܼܫܘܿܥ ܗܵܘ̇ ܕܙܲܩ̣ܦܘܼܗܝ ܝܗ̄ܘܼܕܵܝܹ̈ܐ : ܐܵܦ ܚܢܲܢ ܢܸܟܼܦܘܿܪ ܒܚܘܼܒܵܟܼ : ܘܢܸܠܚܸܐ ܠܪܸܚܡܬܼܵܟܼ ܡ̣ܢ ܪܸܥܝܵܢܲܢ : ܘܲܠܡܵܘ̈ܬܹܐ ܘܲܠܡܵܘ̈ܬܹܐ ܡܲܪܝܼܪܹ̈ܐ ܢܲܫܠܡܵܟܼ . ܪܵܘܪ̈ܒܼܵܢܹܐ ܕܹܝܢ ܘܟܼܠܗܘܿܢ ܡܓܼܘܼ̈ܫܹܐ : ܐܲܪܝܼܡ̣ܘ ܩܵܠܗܘܿܢ ܘܲܩ̣ܥܵܘ ܘܐܵܡ̇ܪܝܼܢ : ܗܵܢܵܐ ܠܪܸܒܿܘܿ ܡܵܘ̈ܬܝܼܢ ܫܵܘܹ̇ܐ . ܡܲܠܟܵܐ ܕܹܝܢ ܡܸܚܕܼܵܐ ܦ̣ܩܲܕܼ : ܕܢܸܬܼܐܤܲܪ ܒܐܝܼܕܼܵܘ̈ܗܝ ܘܲܒܼܪܸ̈ܓܼܠܵܘܗܝ : ܘܢܸܫܬܲܕܲܪ ܠܐܲܬܼܪܹܗ : ܘܬܲܡܵܢ ܢܸܬܿܬܿܕܝܼܢ . ܘܗܵܕܹܐ ܥ̣ܒܲܕܼ : ܒܕܸܐܬܼܚܲܫܲܒܼ ܕܕܲܡ ܟܲܕܼ ܒܐܬܲܤܘܼܪܹ̈ܐ ܡܸܬܼܠܒܸܟܼ ܙܲܒܼܢܵܐ ܢܲܓܿܝܼܪܵܐ : ܟܒܲܪ ܡܸܬܿܬܿܘܸܐ ܘܟܼܵܦܲܪ ܒܲܟܼܪܸܤܛܝܵܢܘܼܬܼܵܐ ܘܚܵܝܹ̇ܐ . ܡܓܼܘܼܫܵܐ ܕܹܝܢ ܪܲܒܵܐ ܡܦܝܼܣ ܗ̄ܘ̣ܵܐ : ܕܠܹܗ ܢܸܫܬܿܠܸܡ : ܘܗ̤ܘ ܢܕܘܼܢܝܼܘܗܝ ܠܦܘܼܬܼ ܪܲܒܿܘܼܬܼܵܐ ܕܤܲܟܼܠܘܼܬܹܗ . ܡܲܠܟܵܐ ܕܹܝܢ ܠܵܐ pb. 487 ܥܢ̣ܵܝܗܝ : ܒܲܕܼܨܵܒܹ̇ܐ ܗ̄ܘ̣ܵܐ ܕܢܲܚܹܝܘܗܝ ܠܩܲܕܿܝܼܫܵܐ . ܦ̣ܩܲܕܼ ܕܹܝܢ ܡܲܠܟܵܐ : ܘܐܲܫܠܡ̣ܘܼܗܝ ܠܦܲܪ̈ܵܫܹܐ ܡܵܐܐ ܘܲܠܦܲܝ̈ܓܹܐ ܚܲܡܫܝܼܢ : ܘܲܠܚܹܐܪܹ̈ܐ ܥܸܤܪܝܼܢ : ܕܢܵܘܒܿܠܘܼܢܵܝܗܝ ܠܐܲܬܼܪ̈ܵܘܵܬܼܵܐ ܕܲܒܼܗܘܿܢ ܐܲܚܝܼܕܼ ܗ̄ܘ̣ܵܐ ܫܘܼܠܛܵܢܹܗ : ܕܬܲܡܵܢ ܢܸܬܿܬܿܕܝܼܢ . ܘܲܟܼܬܲܒܼ ܤܲܩܪܵܐ ܠܓܼܘܼܫܢܲܙܕܵܕ ܘܲܠܕܼܝܼܢܓܘܼܫܢܲܤܦ ܡܵܘ̈ܗܦܵܛܹܐ ܕܐܲܬܼܪ̈ܵܘܵܬܼܵܐ ܗܵܢ̇ܘܿܢ ܗܵܟܲܢܵܐ : ܩܲܪܕܵܓܼ ܤܵܢܹ̈ܐ ܚܲܝܘ̈ܗܝ : ܗܵܘ̇ ܕܡܸܢܲܢ ܒܪܵܘܪ̈ܒܼܵܬܼܵܐ ܐܸܬܼܝܲܩܲܪ : ܐܲܝܟܼ ܕܝܵܕܼܥ̇ܝܼܢ ܐ̄ܢ̄ܬܿܘܿܢ : ܘܦܲܛܚܵܫܵܐ ܥܒܲܕܼܢܵܝܗܝ ܘܡܲܪܙܒܼܵܢܵܐ ܐܲܩܝܼܡܢܵܝܗܝ ܒܐܲܬܼܪ̈ܵܘܵܬܼܵܐ ܗܵܢ̇ܘܿܢ : ܗ̤ܘ ܕܹܝܢ ܟܦܲܪ ܒܐܲܠܵܗܹ̈ܐ : ܘܫ̣ܵܛ ܠܡܲܠܟܿܘܼܬܲܢ : ܘܨܲܥܲܪ ܠܕܼܚܸܠܬܲܢ : ܘܐܵܘܕܝܼ ܒܝܼܫܘܿܥ ܗܵܘ̇ ܕܐܸܙܕܩܸܦ̣ : ܘܲܗܘ̤ܵܐ ܢܵܨܪܵܝܵܐ . ܗܵܐ ܒܐܲܤܘܼܪܹ̈ܐ ܩ̈ܫܲܝܵܐ ܘܲܒܼܢܵܛ̇ܘܿܪܹ̈ܐ ܫܲܪܝܼܪܹ̈ܐ ܫܲܕܲܪܢܵܝܗܝ ܠܘܵܬܼܟܼܘܿܢ : ܟܲܕܼ ܦܲܩܸܕܼܢܲܢ ܕܢܸܬܼܝܼܗܸܒܼ ܠܹܗ ܙܲܒܼܢܵܐ ܠܡܲܚܫܲܒܼܬܼܵܐ ܘܠܲܬܼܘܵܬܼܵܐ ܝܲܪ̈ܚܹܐ ܫܲܒܼܥܵܐ . ܘܐܸܢ ܒܙܲܒܼܢܵܐ ܕܲܚܪܝܼܩ ܠܵܐ ܡܲܪܚܸܩ ܡ̣ܢ ܕܸܚܠܬܼܵܐ ܒܝܼܫܬܼܵܐ ܕܢܵܨܪ̈ܵܝܹܐ : ܘܥܵܩܲܪ ܒܐܝܼܕܼܵܘ̈ܗܝ ܘܒܼܐ̈ܕܲܝ ܐ̄ܢܵܫܲܝ̈ ܒܲܝܬܹܗ ܥܹ̈ܕܵܬܼܵܐ ܘܕܲܝܪܵܬܼܵܐ ܕܲܒܼܢ̣ܵܐ : ܘܒܼܵܢܹ̇ܐ ܒܹܝܬܼ ܢܘܼܪ̈ܘܵܬܼܵܐ ܡܸܢܕܪܹܫ . ܘܲܡܕܲܟܸܿܐ ܢܲܦܫܹܗ ܒܲܡܓܼܘܼ̈ܫܹܐ : ܘܠܵܒܹܿܟܼ ܒܘܼܪ̈ܤܵܡܹܐ . ܘܡܲܓܸܫ ܠܐܲܠܵܗܹ̈ܐ : ܘܤܵܓܹ̇ܕܼ ܠܫܸܡܫܵܐ pb. 488 ܘܲܠܤܲܗܪܵܐ ܘܲܠܢܘܼܪܵܐ : ܦܩܲܕܼܢܲܢ ܕܢܸܬܼܪܓܸܡ ܒܟܹ̈ܐܦܹܐ ܥܲܠ ܬܲܪܥܵܐ ܕܒܲܝܬܹܗ . ܘܲܕܼܡܹܗ ܒܪܹܫܹܗ : ܘܲܚܢܲܢ ܡܚܲܤܹܝܢܲܢ ܡ̣ܢ ܕܡܹܗ . ܟܲܕܼ ܕܹܝܢ ܡܲܛ̣ܝܼ ܟܬܼܝܼ̈ܒܼܵܬܼܵܐ ܕܡܲܠܟܵܐ ܠܘܵܬܼ ܓܘܼܫܢܲܙܕܵܕ ܘܕܝܼܢܓܘܼܫܢܲܤܦ ܡܲܘ̈ܗܦܵܛܹܐ : ܘܲܩ̣ܪܵܘ ܢܸܒܸܫܬܵܓܼ ܕܲܟܼܬܼܝܼܒܼܵܐ ܡܸܛܠܵܬܹܗ ܕܩܲܕܝܼܫܵܐ ܡܵܪܝ ܩܲܪܕܵܓܼ : ܩܵܡ̣ܘ ܡܤܲܪܗܒܼܵܐܝܼܬܼ ܘܐܲܝܬܝܘܼܗܝ ܠܘܵܬܼ ܒܘܼܪܙܡܲܝܗܪ : ܗܵܐ ܕܐܲܚܝܼܕܼ ܗ̄ܘ̣ܵܐ ܫܘܼܠܛܵܢܵܐ ܡ̣ܢ ܢܨܝܼܒܼܝܼܢ ܠܡܲܥܪܒܼܵܐ . ܡܸܛܠ ܕܲܪܲܒܿܚܲܝܠܵܐ ܗ̄ܘ̣ܵܐ : ܘܒܲܬܼܚܘܼܡܵܐ ܝܵܬܹ̇ܒܼ ܗ̄ܘ̣ܵܐ . ܟܲܕܼ ܕܹܝܢ ܡܲܛ̣ܝܼܘ ܠܲܢܨܝܼܒܼܝܼܢ : ܘܲܫ̣ܡܲܥ ܗ̄ܘ̣ܵܐ ܗ̤ܘ ܗܵܢܵܐ ܒܘܼܪܙܡܲܝܗܪ : ܟܲܢܸܫ̣ ܟܠܗܘܿܢ ܡܓܼܘܼ̈ܫܹܐ ܕܐܝܼܬܼ ܗ̄ܘ̣ܵܘ ܒܵܗ̇ ܒܲܡܕܝܼܢ̄ܬܼܵܐ ܐ̄ܢܵܫܵܐ ܝܼܕܲܝ̈ܥܹܐ : ܘܲܢܦܲܩ̣ܘ ܠܐܘܼܪܥܹܗ ܘܐܲܥ̣ܠܘܼܗܝ . ܘܲܡܦܝܼܤܝܼܢ ܗ̄ܘ̣ܵܘ ܠܹܗ ܟܠܗܘܿܢ : ܕܢܸܗܦܘܿܟܼ ܠܚܲܢܦܘܼܬܼܵܐ : ܘܲܢܩܝܼܡ ܒܫܘܼܠܛܵܢܹܗ ܐܲܝܟܼ ܦܘܼܩܕܵܢܹܗ ܕܡܲܠܟܵܐ . ܗ̤ܘ ܕܹܝܢ ܐܸܡ݂ܲܪ ܠܗܘܿܢ : ܕܐܸܢܵܐ ܡܸܟܹܝܠ ܟܪܸܤܛܝܵܢܵܐ ܐܝܼܬܲܝ : ܘܲܠܫܸܡܫܵܐ ܘܲܠܤܲܗܪܵܐ ܠܵܐ ܤܵܓ̇ܕܼܢܵܐ ܐܲܟܼܘܵܬܼܟܼܘܿܢ . ܘܟܲܕܼ ܠܵܐ ܐܸܬܿܛ̣ܦܝܼܣ ܠܗܘܿܢ : ܩܵܡ̣ܘ ܕܢܲܝܬܿܘܿܢܵܝܗܝ ܠܘܵܬܼ ܫܲܗܵܪܟܼܘܵܤܬܿ ܕܲܝܵܢܵܐ . ܗܵܘ̇ ܕܲܦܩܝܼܕܼ ܗ̄ܘ̣ܵܐ ܡ̣ܢ ܡܲܠܟܵܐ ܥܲܠ ܗܵܢܵܐ ܤܘܼܥܪܵܢܵܐ : ܕܟܼܠܢܵܫ ܕܟܼܵܦܲܪ ܒܲܡܓܼܘܼܫܘܼܬܼܵܐ ܠܹܗ ܢܸܫܬܿܠܸܡ . ܟܲܕܼ ܕܹܝܢ ܡܲܛ̣ܝܼܘ ܠܘܼܩܒܲܠ ܕܲܝܪܹܗ ܕܩܲܕܿܝܼܫܵܐ ܡܵܪܝ ܝܵܗܘܿܒܼ : ܗܘ̤ܵܐ ܗ̄ܘ̣ܵܐ ܡܸܟܹܿܝܠ ܪܲܡܫܵܐ . ܚܲܢ̈ܦܹܐ pb. 489 ܕܹܝܢ ܤܲܓܼܝܼ̈ܐܹܐ ܐܝܼܬܼ ܗ̄ܘ̣ܵܘ ܒܹܗ ܒܢܲܗܪܵܐ ܗܵܘ̇ ܕܲܠܘܵܬܼ ܕܲܝܪܹܗ ܕܩܲܕܿܝܼܫܵܐ ܡܵܪܝ ܝܵܗܘܼܒܼ : ܘܲܒܼܩܘܼܪ̈ܵܝܣ ܕܲܚܕܼܵܪ̈ܘܗܝ ܘܗ̤ܘ ܗܵܢܵܐ ܫܲܗܵܪܟܼܘܵܤܬ ܬܲܡܵܢ ܝܵܬܹ̇ܒܼ ܗ̄ܘ̣ܵܐ : ܘܤܲܓܿܝܼ ܒܝܼܫ ܗ̄ܘ̣ܵܐ ܒܚܲܢܦܘܼܬܹܗ . ܘܫܸܢ̈ܕܹܐ ܤܲܓܿܝܼ̈ܐܹܐ ܐܲܥ̣ܒܲܪ ܥܲܠ ܟܪܸ̈ܤܛܝܵܢܹܐ : ܕܢܲܗܦܸܟܼ ܐܸܢܘܿܢ ܠܚܲܢܦܘܼܬܼܵܐ : ܘܗ̤ܘ ܗܵܢܵܐ ܐܸܬ݂ܼܵܐ ܠܐܘܼܪܥܹܗ ܕܩܲܕܿܝܼܫܵܐ ܡܵܪܝ ܩܲܪܕܵܓܼ . ܘܟܲܕܼ ܚ̣ܙܵܝܗܝ ܐܸܡ݂ܲܪ ܠܹܗ : ܠܵܐ ܤܵܓܹ̇ܕܼܢܵܐ ܠܵܟܼ : ܡܸܛܠ ܕܲܫܒܲܩ̣ܬܿ ܡܓܼܘܼܫܘܼܬܼܵܐ : ܘܲܟܼܪܸܤܛܝܵܢܵܐ ܗ̤ܘܲܝܬܿ . ܒܪܲܡ ܐܸܬܿܛܦܝܼܣ ܠܝܼ : ܘܲܤܓܼܘܿܕܼ ܠܫܸܡܫܵܐ ܘܲܠܤܲܗܗܪܵܬ : ܘܚܲܤܵܐ ܢܲܦܫܵܟܼ ܒܲܡܓܼܘܼ̈ܫܹܐ : ܘܲܠܒܼܘܿܟܼ ܒܘܼܪ̈ܤܵܡܹܐ ܐܲܝܟܼ ܥܝܵܕܼܵܟܼ . ܘܐܸܢ ܕܹܝܢ ܠܵܐ : ܤܲܓܿܝܼ̈ܐܬܼܵܐ ܐܝܼܬܼ ܠܵܟܼ ܠܡܸܤܒܲܠ ܡܹܢܝ . ܛܘܼܒܼܵܢܵܐ ܕܹܝܢ ܐܸܡ݂ܲܪ ܠܹܗ : ܢܸܓܼܥܘܿܪ ܒܵܟܼ ܡܫܝܼܚܵܐ ܕܐܵܘܕܝܼ̇ܬܼ ܒܹܗ : ܟܲܠܒܵܐ ܟܲܡܐܵܐ . ܘܟܲܕܼ ܗܵܕܹܐ ܐܸܡ݂ܲܪ ܠܹܗ : ܐܸܬܼܚܲܡܲܬܼ ܛܵܒܼ ܗ̤ܘ ܕܲܝܢܵܐ . ܘܡܸܚܕܼܵܐ ܦ̣ܩܲܕܼ ܗ̄ܘ̣ܵܐ ܗ̤ܘ ܕܲܝܵܢܵܐ : ܘܐܲܪܡ̣ܝܼܘ ܐܲܤܘܼܪܹ̈ܐ ܘܦܲܪ̈ܙܠܹܐ ܥܲܠ ܐܲܪܘܼܪ̈ܵܘܗܝ ܩܲܕܼܡܵܝܹ̈ܐ . ܘܲܦ̣ܩܲܕܼ ܘܐܲܝܬܿܝܿܘ ܡܵܐܢܲܝ̈ ܫܸܢ̈ܕܹܐ ܘܐܲܡ̣ܝܼܘ ܩܕܼܵܡܵܘܗܝ : ܟܲܠܒ̈ܵܬܼܵܐ ܘܲܟܼܘܵܝܹ̈ܐ ܘܡܲܤܪܩܵܐ ܕܦܲܪܙܠܵܐ ܘܫܲܪܟܵܐ ܕܡܵܐܢܲܝ̈ ܫܸܢ̈ܕܹܐ ܐ̄ܚܪ̈ܵܢܹܐ . ܘܫܸܫܠܬܼܵܐ ܕܦܲܪܙܠܑܵ ܐܲܪܡ̣ܝܼܘ ܒܲܩܕܼܵܠܹܗ . ܘܤܲܪ̈ܵܩܹܐ ܘܢܸܓܼ̈ܕܹܐ ܤܲܓܿܝܼ̈ܐܹܐ ܐܲܪܡ̣ܝܼܘ ܥܠܵܘܗܝ . ܘܒܹܗ ܒܗܵܘ̇ ܠܸܠܝܵܐ : ܐܸܬܼܚ̣ܙܝܼܘ ܠܹܗ ܩܲܕܝܼܫܵܐ ܡܵܪܝ pb. 490 ܥܲܒܼܕܝܼܫܘܿܥ ܪܲܒܹܗ : ܘܒܹܪܝ ܐܲܒܼܝܼܠܵܐ : ܘܛܘܼܒܼܵܢܵܐ ܡܵܪܝ ܤܲܪܓܿܝܼܣ ܤܵܗܕܐ : ܘܐܸܡ݂ܲܪܘ ܠܹܗ : ܐܸܬܼܚܲܝܲܠ : ܘܠܵܐ ܬܸܕܼܚܲܠ : ܡܵܪܝ ܩܲܪܕܵܓܼ . ܗܵܝܕܹܿܝܢ ܐܸܬܼܪܵܘܲܚ̣ ܡ̣ܢ ܐܲܤܘܼܪܹ̈ܐ ܗܵܢ̇ܘܿܢ : ܘܩܵܡ̣ ܘܖܲܠ̣ܝܼ ܥܲܡܗܘܿܢ ܕܩܲܕܝܼ̈ܫܹܐ . ܘܠܲܒܿܒܼܘܼܗܝ ܘܚܲܬܼܡ̣ܘܼܗܝ ܒܐܵܬ̤ܵܐ ܕܲܨܠܝܼܒܼܵܐ ܘܫܲܢ̣ܝܼܘ . ܗ̤ܘ ܕܹܝܢ : ܥܕܲܡܵܐ ܕܲܗܘ̤ܵܐ ܨܲܦܪܵܐ : ܠܵܐ ܫܠ̣ܵܐ ܡ̣ܢ ܨܠܘܿܬܹܗ ܘܒܼܵܥܘܼܬܹܗ ܕܲܠܘܵܬܼ ܐܲܠܵܗܵܐ : ܘܲܡܛܲܝܲܒܼ ܗ̄ܘ̣ܵܐ ܕܒܼܵܗ̇ ܒܗܵܝ̇ ܕܘܼܟܿܬܼܵܐ ܢܩܲܒܸܿܠ ܟܠܝܼܠܵܐ ܦܲܐܝܵܐ ܕܤܵܗܕܘܼܬܼܵܐ . ܘܨܲܠܝܼ ܩܕܼܵܡ ܐܲܠܵܗܵܐ ܘܐܸܡ݂ܲܪ ܗܵܟܲܢܵܐ : ܡܵܪܝܵܐ ܐܲܠܵܗܵܐ ܚܲܝܠܬܼܵܢܵܐ : ܡܲܠܟܵܐ ܕܡܲܠܟܹ̈ܐ ܘܡܵܪܵܐ ܕܡܵܪ̈ܵܘܵܬܼܵܐ : ܐܲܫܘܵܢܝ ܕܐܸܬܼܡܢܸܐ ܒܤܵܓܼ̇ܘܿܕܲܝ̈ܟ ܘܐܸܬܼܚܲܠܲܛ ܒܟܸܢ̈ܫܹܐ ܕܲܡܫܲܒܿܚܵܢܲܝ̈ܟ . ܘܟܼܠ ܐ̄ܢܵܫ ܕܐܵܬܹ̇ܐ ܘܡܸܬܼܓܵܘܲܣ ܒܕܼܘܼܟܿܬܼܵܐ ܗܵܕܹܐ : ܘܫܵܐܹ̇ܠ ܨܠܘܿܬܼܵܐ ܘܡܸܬܿܕܟܲܪ ܫܹܡܝ ܗܵܪܟܵܐ : ܢܸܬܼܦܲܢܸܐ ܠܹܗ ܡ̣ܢ ܓܲܙܵܐ ܕܲܡܪܲܚܡܵܢܘܼܬܼܵܟܼ : ܟܠ ܫܸܐܠܬܼܵܐ ܕܫܵܐܹ̇ܠ : ܐܸܢ ܥܲܠ ܟܘܼܪܗܵܢܵܐ ܕܲܒܼܢܲܝ̈ܢܵܫܵܐ ܘܐܸܢ ܕܲܒܼܥܝܼܪܵܐ : ܢܸܫܟܲܚ ܚܘܼܠܡܵܢܵܐ ܘܐܵܤܝܘܼܬܼܵܐ ܡ̣ܢ ܥܘܿܬܼܪܵܐ ܫܦܝܼܥܵܐ ܕܛܲܝܒܿܘܼܬܼܵܟܼ . ܟܲܕܼ ܕܹܝܢ ܗܘ̤ܵܐ ܨܲܦܪܵܐ : ܐܸܬܼܟܲܢܲܫ̣ܘ ܚܲܢ̈ܦܹܐ ܟܠܗܘܿܢ ܘܓܼܵܙ̇ܡܝܼܢ ܗ̄ܘ̣ܵܘ ܥܠܵܘܗܝ ܘܐܵܡ̇ܪܝܼܢ : ܕܐܸܢܗ̤ܘ ܕܠܵܐ ܤܵܓܹ̇ܕܼ ܠܫܸܡܫܵܐ : ܒܡܵܘܬܵܐ ܡܲܪܝܼܪܵܐ ܢܡܝܼܬܼܘܼܢܵܝܗܝ . ܗ̤ܘ ܕܹܝܢ ܐܸܡ݂ܲܪ ܠܗܘܿܢ : ܙܸܠܘ ܠܟܼܘܿܢ ܡܹܢܝ ܒܢܲܝ̈ ܓܹܗܲܢܵܐ . ܐܸܢܵܐ ܠܡܲܠܟܵܐ ܡܫܝܼܚܵܐ ܤܵܓܹ̇ܕܼܢܵܐ : pb. 491 ܕܗ̤ܘܝܘܼ ܐܲܠܵܗ ܐܲܠܵܗ̈ܝܼܢ ܘܡܵܪܹܐ ܡܵܪ̈ܵܘܵܢ . ܕܲܝܵܢܵܐ ܕܹܝܢ ܗܵܘ̇ ܟܲܕܼ ܫܡܲܥ̣ : ܨܵܒܹ̇ܐ ܗ̄ܘ̣ܵܐ ܕܬܲܡܵܢ ܢܸܩܛܠܝܼܘܗܝ . ܡܸܛܠ ܕܹܝܢ ܦܘܼܩܕܵܢܵܐ ܕܡܲܠܟܵܐ ܕܲܦ̣ܩܲܕܼ ܗ̄ܘ̣ܵܐ : ܕܐܸܢ ܒܡܸܬܼܚܵܐ ܕܫܲܒܼܥܵܐ ܝܲܪ̈ܚܝܼܢ ܠܵܐ ܡܸܬܿܬܿܘܸܐ ܘܗܵܦܹ̇ܟܼ ܠܲܡܓܼܘܼܫܘܼܬܼܵܐ : ܘܲܡܚܲܤܸܐ ܢܲܦܫܹܗ ܒܲܡܓܼܘܼ̈ܫܹܐ : ܘܒܼܵܢܹ̈ܐ ܒܹܝܬܼ ܢܘܼܪ̈ܘܵܬܼܵܐ ܕܲܥ̣ܩܲܪ : ܘܠܵܒܹܵܟ̇ ܒܘܼܪܤܵܡܹܐ ܘܡܲܓܸܿܫ : ܩܕܼܵܡ ܬܲܪܥܵܐ ܕܒܲܝܬܹܗ ܢܸܬܼܪܓܸܡ ܒܟܹ̈ܦܹܐ : ܠܵܐ ܬܸܬܼܡ̣ܨܝܼܘ ܠܡܸܥܒܲܪ ܥܲܠ ܦܘܼܩܕܵܢܵܐ ܕܡܲܠܟܵܐ ܘܲܠܡܸܩܛܠܹܗ ܬܲܡܵܢ . ܘܐܵܦ ܡܵܘ̈ܗܦܵܛܹܐ ܬܘܼܒܼ ܠܵܐ ܡܢܵܚܝܼܢ ܗ̄ܘ̣ܵܘ ܒܗܵܕܹܐ . ܐܸܠܵܐ ܒܲܪ ܫܵܥܬܹܗ ܐܲܝ̣ܬܿܝܘܼܗܝ ܠܒܲܝܬܹܗ : ܕܐܲܝܟܼ ܦܘܼܩܕܵܢܵܐ ܕܡܲܠܟܵܐ ܢܡܘܼܬܼ ܬܲܡܵܢ . ܟܲܕܼ ܕܹܝܢ ܡܲܛ̣ܝܼ ܛܘܼܒܼܵܢܵܐ ܠܘܲܥܕܵܐ ܕܚܸܤܢܹܗ ܥܲܠ ܓܸܢ̄ܒܼ ܡܲܠܩܝܼ ܩܪܝܼܬܼܵܐ : ܘܐܲܪܝܼܡ̣ ܥܲܝܢܵܘ̈ܗܝ ܘܲܚ̣ܙܵܐ ܚܸܤܢܹܗ ܘܒܲܝܬܹܗ : ܬܠ̣ܵܐ ܚܝܵܪܹܗ ܠܲܫܡܲܝܵܐ : ܘܲܡ̣ܬܲܚ ܡܲܕܬܹܗ ܠܲܡܪܵܘܡܵܐ ܠܘܵܬܼ ܐܲܠܵܗܵܐ ܘܨܲܠ̣ܝܼ ܘܐܸܡ݂ܲܪ : ܡܫܝܿܚܵܐ ܤܲܒܼܪܝܼ : ܕܝܲܗ̣̄ܒܼܬܿ ܩܵܘܡܬܼܵܟܼ ܠܲܙܩܝܼܦܵܐ : ܘܐܝܼܕܲܝ̈ܟ ܘܪܸ̈ܓܼܠܲܝܟ ܠܩܘܼܒܵܥ ܨܸܨܹ̈ܐ ܡܸܛܠ ܦܘܼܪܩܵܢܹܗ ܕܓܸܢܤܲܢ : ܘܲܫܪܲܝ̣ܬܿ ܠܐܵܕܼܵܡ ܘܲܠܝܲܠܕܵܘ̈ܗܝ ܡ̣ܢ ܐܲܤܘܼܪ̈ܵܘܗܝ ܕܡܵܘܬܵܐ : ܫܪܝܿܢܝ ܐܵܦ ܠܝܼ ܡ̣ܢ ܐܲܤܘܼܪܹ̈ܐ ܗܵܠܹܝܢ : ܘܲܦܪܘܿܩܲܝܢܝ ܡ̣ܢ ܥܲܡ̈ܡܹܐ ܛܵܥܲܝ̈ܵܐ . ܕܢܸܚܙܘܿܢ ܤܵܢ̈ܐܲܝ ܘܢܸܒܼܗܬܼܘܼܢ : ܕܐܲܢ̄ܬܿ ܡܵܪܝܵܐ ܥܲܕܲܪܬܵܢܝ ܘܒܲܝܲܐܬܵܢܝ . ܘܒܼܵܗ̇ ܒܫܵܥܬܼܵܐ ܢܦܲܠ̣ܘ ܐܲܤܘܼܪܹ̈ܐ ܡ̣ܢ ܐܝܼܕܼܵܘ̈ܗܝ pb. 492 ܘܡ̣ܢ ܪܸ̈ܓܼܠܵܘܗܝ : ܘܐܸܬܼܦ̣ܢܝܼ ܘܲܤ̣ܓܸܕܼ ܠܡܲܕܼܢܚܵܐ . ܘܲܦ̣ܫܲܛ ܐܝܼܕܼܵܘ̈ܗܝ ܠܲܫܡܲܝܵܐ : ܘܡܵܘܕܸܐ ܗ̄ܘ̣ܵܐ ܠܐܲܠܵܗܵܐܘ . ܟܲܕܼ ܚ̣ܙܵܘ ܕܹܝܢ ܚܹܐܪܹ̈ܐ ܘܚܲܢ̈ܦܹܐ ܘܦܲܝ̈ܓܹܐ ܡܸܕܸܿܡ ܕܲܗܘ̤ܵܐ : ܡܸܢܗܘܿܢ ܥܪܲܩ̣ܘ ܡܤܲܪܗܒܼܵܐܝܼܬܼ ܘܐܸܬܼܒܲܕܲܪܘ ܒܕܼܘܼ̈ܟܿܝܵܢ ܕܘܼ̈ܟܿܝܵܢ : ܘܡܸܢܗܘܿܢ ܪܗܸܛ̣ܘ ܘܐܸܤ̣ܬܲܬܲܪܘ ܡܸܨܥܲܬܼ ܩܢܲܝ̈ܵܐ ܘܙܲܠܵܐ ܕܝܲܡܬܼܵܐ ܕܥܲܠ ܓܸܢ̄ܒܼ ܚܸܤܢܹܗ ܕܛܘܼܒܼܵܢܵܐ . ܗ̤ܘ ܕܹܝܢ ܤ̣ܠܸܩ ܠܚܸܤܢܹܥܗ ܘܥܲܠ̣ ܠܒܲܝܬܹܗ : ܟܲܕܼ ܚܵܕܹܐ ܘܲܡܫܲܒܲܚ ܠܐܲܠܵܗܵܐ . ܘܠܲܒܸܿܒܼ ܠܐܲܢ̄ܬܿܬܹܗ ܘܲܠܚܵܬܹܗ ܘܲܠܟܼܠܗܘܿܢ ܐ̄ܢܵܫܲܝ̈ ܒܲܝܬܹܗ : ܘܲܦ̣ܩܲܕܼ ܢܵܛ̇ܘܿܪܹ̈ܐ ܘܐܲܩ̣ܝܼܡ ܕܵܘ̈ܩܹܐ ܥܲܠ ܫܘܼܪܵܐ ܕܚܸܤܢܹܗ . ܘܟܲܕܼ ܗܵܕܹܐ ܐܸܬܼܝܲܕܼܥܲܬ̤ ܠܡܲܠܟܵܐ : ܐܸܬܿܕܲܠܲܚ̣ ܛܵܒܼ : ܘܫܸܢܵܘ̈ܗܝ ܒܪܘܼܓܼܙܹܗ ܡܚܲܪܸܒܼ ܗ̄ܘ̣ܵܐ : ܘܢܵܗܹ̇ܡ ܗ̄ܘ̣ܵܐ ܐܲܝܟܼ ܐܲܪܝܵܐ ܡܚܲܝܒܿܠܵܢܵܐ . ܘܡܸܚܕܼܵܐ ܟܬܲܒܼ ܤܲܩܪܵܐ ܠܒܼܘܼܪܙܡܲܝܗܪ ܫܵܒܼܘܿܪ : ܪܲܒܿ ܚܲܝܠܵܐ ܕܡܲܥܪܒܵܪܐ : ܕܲܢܫܲܕܲܪ ܤܝܼ̈ܥܵܬܼܵܐ ܕܦܲܪ̈ܫܹܐ ܘܢܸܟܼܒܿܫܝܼܘܗܝ ܠܚܸܤܢܹܗ ܕܛܘܼܒܼܵܢܵܐ ܘܢܸܠܒܿܟܼܝܼܘܗܝ : ܘܲܩܕܼܵܡ ܐܲܪܥܵܐ ܕܚܸܤܢܹܗ ܢܸܪܓܿܡܘܼܢܵܝܗܝ . ܘܐܸܢ ܒܦܲܪ̈ܵܫܹܐ ܕܲܡܫܲܕܲܪ ܠܵܐ ܡܸܬܼܠܒܸܟܼ ܛܘܼܒܼܵܢܵܐ ܘܡܸܬܼܟܿܒܸܫ ܚܸܤܢܹܗ : ܗ̤ܘ ܪܲܒܿܚܲܝܠܵܐ ܢܹܐܬܸܐ ܥܲܡ ܟ̱ܠܹܗ ܚܲܝܠܹܗ : ܘܢܸܬܼܟܲܬܲܫ ܥܲܡ ܚܸܤܢܵܐ ܘܢܸܟܼܒܿܫܝܼܘܗܝ . ܪܲܒܿܚܲܝܠܵܐܬ ܕܹܝܢ ܡܸܚܕܼܵܐ ܫܲܕܲܪ ܓܘܼ̈ܕܹܐ ܕܦܵܠܚܹ̈ܐ ܥܸܤܪܝܼܢ : ܘܝܼܬܸܒܼܘ ܥܲܠ ܚܸܤܢܹܗ ܕܛܘܼܒܼܵܢܵܐ ܝܼܪܲܚ ܝܵܘܡܝܼ̈ܢ : ܘܡܸܕܸܿܡ ܠܵܐ ܐܵܘ̣ܬܲܪܘ . ܘܤܲܓܿܝܼ̈ܐܹܐ ܡܸܢܗܘܿܢ ܡܝܼܬܼܘ pb. 493 ܒܬܲܟܼܬܿܘܼ̈ܫܹܐ ܐܲܝܟܼ ܒܲܪܩܵܐ ܓܹܝܪ ܥܲܙܝܼܙܵܐ ܡܲܒܼܪܸܩ ܗ̄ܘ̣ܵܐ ܥܠܲܝܗܘܿܢ ܡ̣ܢ ܫܘܼܪܵܐ ܕܚܸܤܢܹܗ : ܘܲܒܼܓܹܐܪ̈ܵܘܗܝ ܫܢܝܼ̈ܢܹܐ ܠܤܲܓܿܝܼ̈ܐܹܐ ܡܲܪܡܸܐ ܗ̄ܘ̣ܵܐ . ܐܸܬ݂ܼܵܐ ܕܹܝܢ ܗ̤ܘ ܪܲܒܿ ܚܲܝܠܵܐ ܥܲܡ ܟ̱ܠܹܗ ܚܲܝܠܹܗ : ܘܡܸܕܸܿܡ ܠܵܐ ܐܵܘ̣ܬܲܪܘ . ܗܵܝܕܹܿܝܢ ܟܬܲܒܼܘ ܘܐܵܘܕܲܥ̣ܘ ܠܡܲܠܟܵܐ : ܕܐܸܢ ܒܦܘܼܪ̈ܤܹܐ ܘܲܒܼܨܢ̈ܥܵܬܼܵܐ ܘܲܒܼܫܘܼ̈ܕܵܠܹܐ ܠܵܐ ܡܸܬܼܠܐܒܸܟܼ : ܒܚܲܝܠܵܐ ܘܲܒܼܬܲܟܼܬܿܘܼܫܵܐ ܠܵܐ ܡܸܬܿܬܿܚܸܕܼ . ܘܲܦ̣ܩܲܕܼ ܡܲܠܟܵܐ : ܘܫܲܢ̣ܝܼܘ ܚܲܝܵܠ̈ܘܵܬܼܵܐ : ܘܦ̣ܵܫ ܓܘܼ̈ܕܹܐ ܥܤܲܪ : ܟܲܕܼ ܝܵܬܼ̇ܒܵܢ ܠܗܲܠ ܡ̣ܢ ܚܸܤܢܹܗ ܕܛܘܼܒܼܵܢܵܐ ܬܲܒܼܪܹܝܢ ܘܒܲܬܼܠܵܬܼܵܐ ܡܝܼ̈ܠܝܼܢ . ܗܵܝܕܹܿܝܢ ܐܸܬܼܟܲܢܲܫ̣ܘ ܚܹܐܪܹ̈ܐ ܒܢܲܝ̈ ܓܸܢܤܹܗ ܒܦܘܼܩܕܵܢܵܐ ܕܡܲܠܟܵܐ : ܕܲܢܦܝܼܤܘܼܢܵܝܗܝ ܕܢܸܬܸܿܠ ܐܝܼܕܼܵܐ : ܘܠܵܐ ܢܹܐܒܼܕܿܘܼܢ ܐܲܒܵܗܵܘ̈ܗܝ ܘܐܲܚܵܘ̈ܗܝ ܡܸܛܠܵܬܹܗ . ܘܟܲܕܼ ܟܢܲܫ̣ܘ ܘܐܸܬ݂ܼܵܘ : ܤ̣ܠܸܩ ܛܘܼܒܼܵܢܵܐ ܠܫܘܼܪܵܐ ܕܚܸܤܢܹܗ ܕܐܸܡ݂ܲܪ ܠܗܘܿܢ : ܠܡܵܢܵܐ ܫܚܝܼܩܝܼܢ ܐ̄ܢ̄ܬܿܘܿܢ ܐܘܿ ܓܲܒܼܪܹ̈ܐ ؟ ܘܲܠܡܵܢܵܐ ܟܢܝܼܫܝܼܢ ܐ̄ܢ̄ܬܿܘܿܢ ؟ ܗܸܢܘ̣ܿܢ ܕܹܝܢ ܤ̣ܓܸܕܼܘ ܠܹܗ ܡ̣ܢ ܪܘܼܚܩܵܐ : ܘܲܒܼܟܼܵ . ܟܠܗܘܿܢ ܒܚܲܕܼ ܩܵܠܵܐ ܘܐܸܡ݂ܲܪܘ ܠܹܗ : ܚܘܼܣ ܡܵܪܝ ݁ܥܲܠ ܢܲܦܫܵܟܼ ܘܐܵܦ ܥܠܲܝܢ . ܘܠܵܐ ܬܩܘܼܡ ܠܘܼܩܒܲܠ ܡܲܠܟܵܐ : ܘܠܵܐ ܬܲܪܦܸܐ ܫܡܵܐ ܒܝܼܫܵܐ ܠܫܲܪܒܿܬܲܢ ܡܫܲܡܲܗܬܵܐ . ܐܸܠܵܐ ܦܩܘܿܕܼ ܕܢܸܬܼܦܬܲܚ ܬܲܪܥܵܐ ܕܚܸܤܢܵܐ : ܘܦܘܿܩ ܠܘܵܬܲܢ . ܘܐܸܫܬܲܡܥ ܠܦܘܼܩܕܵܢܵܐ ܕܡܲܠܟܵܐ : ܘܲܤܓܼܘܿܕܼ ܚܕܼܵܐ ܙܒܲܢ ܒܲܠܚܘܿܕܼ ܠܢܘܼܪܵܐ pb. 494 ܘܲܠܫܸܡܵܐ : ܘܫܵܘܙܸܒܼ ܚܲܝܲ̈ܨ : ܘܲܦܪܘܿܩ ܐܵܦ ܠܲܢ : ܘܒܼܵܬܲܟܸܢ ܐܲܝܟܼ ܕܨܵܒܹ̇ܐ ܐܲܢ̄ܬܿ ܗ̤ܘܝܼ . ܗ̤ܘ ܕܹܝܢ ܛܘܼܒܼܵܢܵܐ ܦܬܲܚ̣ ܦܘܼܡܹܗ ܘܐܸܡ݂ܲܪ ܠܗܘܿܢ : ܠܘܲܝ ܕܹܝܢ ܐܵܦ ܐܲܢ̄ܬܿܘܿܢ ܚܝ̇ܤܝܼܢ ܗ̣̄ܘܲܝܬܿܘܿܢ ܥܲܠ ܢܲܦܫܟܼܘܿܢ : ܐܲܝܟܼ ܡܵܐ ܕܐܵܦ ܐܸܢܵܐ ܚܐܹ̇ܣ ܐ̄ܢܵܐ ܥܠܲܝܟܿܘܿܢ . ܐܸܢܵܐ ܕܹܝܢ ܡܸܛܠ ܕܒܲܫܪܵܪܵܐ ܚܵܤܹ̇ܬܼ ܥܲܠ ܢܲܦܫܝ : ܗܵܐ ܐܲܥܕܝܼܬܵܗ̇ ܡ̣ܢ ܚܸܟܵܗ̇ ܕܛܵܥܝܼܘܼܬܼܵܐ ܗܵܝ̇ ܕܒܼܵܗ̇ ܐܚܝܼܕܝܼܢ ܐ̄ܢ̄ܬܿܘܿܢ : ܘܠܲܡܫܝܼܚܵܐ ܢܘܼܗܪܹܗ ܕܥܵܠܡܵܐ ܩܲܪܸܒܼܬܵܗ̇ . ܘܲܡܛܲܝܲܒܼ ܐ̄ܢܵܐ ܕܚܲܠܵܦ ܫܡܹܗ ܩܲܕܿܝܼܫܵܐ : ܪܸܒܿܘܿ ܡܵܘ̈ܬܝܼܢ ܐܹܤܲܝܒܲܪ . ܘܐܸܢ ܠܝܼ ܡܸܬܿܛܦܝܼܤܝܼܬܿܘܿܢ : ܐܵܦ ܐܲܢ̄ܬܿܘܿܢ ܥܲܡܝܼ ܡܸܫܬܿܘܹܝܢ ܐܢ̄ܬܿܘܿܢ . ܘܲܚܕܼܵܐ ܓܘܼܕܵܐ ܕܤܵܗ̈ܕܹܐ ܠܲܡܫܝܼܚܵܐ ܐܲܠܵܗܵܐ ܡܩܲܪܒܼܝܼܢܲܢ : ܘܠܲܫܡܲܝܵܐ ܡܸܬܥܲܠܹܝܢܲܢ : ܘܥܲܡܹܗ ܡܸܬܼܒܲܤܡܝܼܢܲܢ ܒܗܵܢ̇ܘܿܢ ܚܲܝܹ̈ܐ ܕܠܵܐ ܡܸܫܬܿܪܹܝܢ . ܘܕܸܐܡܲܪܬܿܘܿܢ : ܕܠܵܐ ܬܩܘܼܢܡ ܠܘܼܩܒܲܠ ܡܲܠܟܵܐ : ܐܲܝܟܼ ܤܵܒܼ̈ܬܼܵܐ ܒܲܫܪܵܪܵܐ ܡܲܠܸܠܬܿܘܿܢ . ܐܲܝܕܵܐ ܓܹܝܪ ܥܲܤܩܵܐ : ܕܐܹܩܘܼܡ ܠܘܼܩܒܲܠ ܒܲܪܢܵܫܵܐ ܕܵܘܝܵܐ ܕܝܵܘܡܵܢ ܡܗܲܒܸܒܼ ܘܲܢܦܝܼܚ ܘܲܡܚܵܪ ܠܲܝܬܵܘܗܝ : ܐܵܘ ܕܐܹܩܘܼܡ ܠܘܼܩܒܲܠ ܡܠܸܟܼ ܡܲܠܟܹ̈ܐ ܫܡܲܝܵܢܵܐ : ܗܵܘ̇ ܕܠܵܐ ܥܵܒܼ̇ܪܵܐ ܡܲܠܟܿܘܼܬܹܗ : ܘܠܵܐ ܡܸܫܬܲܚܠܦܵܐ ܐܲܠܵܗܘܼܬܹܗ ؟ ܟܡܵܐ ܓܹܝܪ ܕܲܒܼܛܵܥܝܘܼܬܼܵܐ ܐܲܚܝܼܕ ܗ̄ܘܹ̇ܝܬܼ ܐܲܟܼܘܵܬܼܟܼܘܿܢ : ܘܠܲܡܫܝܼܚܵܐ ܡܵܪܝ ܤܲܒܼܪܵܐ ܫܲܪܝܼܪܵܐ ܕܚܲܝܲܝ̈ ܠܵܐ ܝܵܕܲܥ̇ ܗ̄ܘܹܝ̇ܬܼ : ܠܡܲܠܟܵܐ ܚܲܢܦܵܐ ܘܪܲܫܝܼܥܵܐ ܐܸܫܬܲܥܒܿܕܹ̇ܬܼ : ܘܓܲܢ̄ܒܵܪܵܐܝܼܬܼ ܐܸܬܼܟܲܬܿܫܹ̇ܬܼ ܒܲܩܪ̈ܵܒܼܵܘܗܝ . ܗܵܫܵܐ ܕܹܝܢ pb. 495 ܕܝܸܕܼܥܹ̇ܬܼ ܠܲܡܫܝܼܚܵܐ ܕܗ̤ܘܝܘܼ ܡܲܠܟܵܐ ܫܡܲܝܵܢܵܐ ܘܤܲܒܼܪܵܐ ܫܲܪܝܼܪܵܐ : ܠܡܲܠܟܹ̈ܐ ܛܵܥܲܝ̈ܐ ܘܡܵܝ̈ܘܿܬܹܐ ܠܵܐ ܡܸܫܬܲܥܒܲܕܼ ܐ̄ܢܵܐ : ܘܡ̣ܢ ܓܙܵܡܲܝ̈ܗܘܿܢ ܠܵܐ ܕܵܚܹ̇ܠ ܐ̄ܢܵܐ . ܗܸܢܘ̣ܿܢ ܟܲܕܼ ܫܡܲܥ̣ܘ ܕܨܲܥܲܪ ܠܡܲܠܟܵܐ : ܘܲܩ̣ܪܵܝܗܝ ܪܲܫܝܼܥܵܐ ܘܛܵܥܝܵܐ : ܩܥ̣ܵܘ ܟܠܗܘܿܢ ܘܤܲܟܲܪܘ ܐܸܕܼܢܲܝ̈ܗܘܿܢ ܘܐܸܡ݂ܲܪܘ ܠܲܚ̈ܕܼܵܕܹܐ : ܢܲܪܚܸܩ ܢܲܪܚܸܩ : ܘܠܵܐ ܢܸܫܡܲܥ ܓܘܼܕܵܦܵܐ ܕܥܲܠ ܤܓܼܝܼܕܼܵܐ ܡܠܸܟܼ ܡܲܠܟܹ̈ܐ . ܛܘܼܒܼܵܢܵܐ ܕܹܝܢ ܓܚܸܟܼ ܘܐܸܡ݂ܲܪ ܠܗܘܿܢ : ܒܲܫܪܵܪܵܐ ܕܕܼܵܘܲܝ̈ܵܐ ܐܲܢ̄ܬܿܘܿܢ : ܕܥܲܠ ܐܲܠܵܗܵܐ ܒܵܪܘܿܝܵܐ ܘܲܡܦܲܪܢܤܵܢܵܐ ܕܥܵܠܡܹ̈ܐ ܡܓܲܕܦܝܼܢ ܐ̄ܢ̄ܬܿܘܿܢ : ܘܤܸܓܼܕܬܼܵܐ ܕܠܹܗ ܡܸܬܿܬܿܚܝܼܒܼܵܐ ܠܒܸܪ̈ܒܝܵܬܹܗ ܚܲܪ̈ܫܸܵܬܼܵܐ ܡܩܲܪܒܼܝܼܬܘܿܢ : ܘܲܠܒܲܪܢܵܫܵܐ ܡܵܝܘܿܬܼܵܐ ܕܪܲܚܝܼܩ ( ܘܪܲܚܝܼܩ ) ܡ̣ܢ ܐܲܠܵܗܵܐ ܡܸܫܬܲܦܪܝܼܬܿܘܿܢ . ܘܟܲܕܼ ܗ̤ܘ ܡܡܲܠܸܠ ܗ̄ܘ̣ܵܐ ܥܲܡܗܘܿܢ : ܗܵܐ ܓܘܼܫܢܲܙܕܵܕ ܘܕܝܢܓܘܼܫܢܲܤܦ ܡܵܘ̈ܗܦܵܛܹܐ ܘܲܐ̄ܚܪ̈ܵܢܹܐ ܡܓܼܘܼ̈ܫܹܐ ܐܸܬ݂ܼܵܘ . ܘܲܩ̣ܪܸܒܼܘ ܨ݂ܝܕܼ ܚܸܤܢܹܗ ܕܛܘܼܒܼܵܢܵܐ ܘܐܸܡ݂ܲܪܘ ܠܹܗ : ܠܵܐ ܤܵܓܼ̇ܕܝܼܢܲܢ ܠܵܟܼ : ܡܸܛܠ ܕܠܲܐܠܵܗܹ̈ܐ ܨܲܥܲܪܬܿ : ܘܠܘܼܩܒܲܠ ܡܠܸܟܼ ܡܲܠܟܹ̈ܐ ܩܡ̣ܬܿ : ܘܢܵܨܪܵܝܵܐ ܗ̤ܘܲܝܬܿ . ܒܪܲܡ ܫܡܲܥ ܡܸܓܸܿܡ ܕܡ̣ܢ ܡܠܸܵܟܼ ܡܲܠܟܹ̈ܐ ܐܸܬܼܦܩܸܕܼ ܠܲܢ ܒܐܸܓܿܪ̈ܵܬܼܵܐ ܡܸܛܠܵܬܼܵܟܼ . ܡܠܸܟܼ ܡܲܠܟܹ̈ܐ ܡܪܲܚܡܵܢܵܐ ܦ̣ܩܲܕܼ : ܕܲܤܓܼܘܿܕܼ ܠܢܘܼܪܵܐ ܘܲܠܫܸܡܫܵܐ ܘܲܠܤܲܗܪܵܐ . ܘܒܹܝܬܼ ܢܘܼܪ̈ܘܵܬܼܵܐ ܕܲܥ̣ܩܲܪܬܿ ܡܸܢܕܪܹܫ ܒܢܝܼ : ܘܥܹ̈ܕܵܬܼܵܐ ܘܕܲܝܪ̈ܵܬܼܵܐ ܕܲܒܼܢܲܝ̣ܬܿ ܥܩܘܿܪ : ܘܲܒܼܟܸܢܫܵܐ ܕܲܡܓܼܘܼ̈ܫܹܐ ܢܲܦܫܵܟܼ ܕܲܟܵܐ : pb. 496 ܘܒܼܘܼܪ̈ܤܵܡܹܐ ܠܒܼܘܿܟܼ : ܘܲܚܝܼ ܘܠܵܐ ܬܡܘܼܬܼ : ܘܥܲܠ ܫܘܼܠܛܵܢܵܟܼ ܩܘܼܡ . ܛܘܼܒܼܵܢܵܐ ܕܹܝܢ ܩܲܪܕܵܓܼ ܐܸܬܿܬܿܦܝܼܪ ܘܐܸܡ݂ܲܪ ܠܗܘܿܢ : ܤܟܼܘܿܪܘ ܦܘܼܡܟܼܘܿܢ : ܛܲܡ̈ܐܹܐ ܘܲܢܕܝܼ̈ܕܹܐ ܡܫܲܡܫܵܢܵܘ̈ܗܝ ܕܤܵܛܵܢܵܐ . ܠܝܼ ܚܵܣ ܠܝܼ ܕܐܸܫܒܿܘܿܩ ܠܐܲܠܵܗܵܐ ܫܲܪܝܼܪܵܐ ܕܲܥ̣ܒܲܕܼ ܫܡܲܝܵܐ ܘܐܲܪܥܵܐ : ܘܐܸܤܓܿܘܿܕܼ ܠܒܸܪ̈ܝܵܬܼܵܐ ܚܲܪ̈ܫܵܬܼܵܐ . ܘܦܘܼܩ̈ܕܵܢܹܐ ܛܲܡ̈ܐܹܐ ܕܡܲܠܟܿܟܼܘܿܢ ܚܲܢܦܵܐ : ܚܫܝܼܒܼܝܼܢ ܠܝܼ ܒܓܼܘܼ̈ܕܵܦܹܐ ܕܡܲܡܪܚܝܼܢ ܕܲܝ̈ܘܹܐ ܥܲܠ ܐܲܠܵܗܵܐ . ܘܟܲܕܼ ܗܵܠܹܝܢ ܫܡܲܥ̣ܘ ܡܓܼܘܼ̈ܫܹܐ : ܠܒܸܤܬܲܪܗܘܿܢ ܐܵܙ̇ܠܝܼܢ ܗ̄ܘ̣ܵܘ ܟܲܕܼ ܡܲܝܠܠܝܼܢ ܘܩܵܥܹ̇ܝܢ : ܕܡܲܢ̣ܘܼ ܡܸܫܟܲܚ ܠܡܸܫܡܲܥ ܓܘܼܕܵܦܵܐ ܕܥܲܠ ܡܠܵܟܼ ܡܲܠܟܹ̈ܐ ؟ ܚܲܕܼ ܕܹܝܢ ܡܸܢܗܘܿܢ ܕܲܫܡܹܗ ܤܿܝܒܲܪܙܵܕܼ ܐܸܬܼܓܿܗܸܢ ܫܩܲܠ̣ ܥܲܦܪܵܐ ܡ̣ܢ ܐܲܪܥܵܐ : ܘܲܕܼܪܵܐ ܠܩܘܼܒܼܠܹܗ ܕܛܘܼܒܼܵܢܵܐ ܘܐܸܡ݂ܲܪ : ܗܵܐ ܠܗܵܘ̇ ܦܘܼܡܵܐ ܕܲܓܼܕܲܦ̣ ܥܲܠ ܐܲܠܵܗܹ̈ܐ ܘܥܲܠ ܡܠܸܟܼ ܡܲܠܟܹ̈ܐ . ܛܘܼܒܼܵܢܵܐ ܕܹܝܢ ܪܡܲܙ ܠܚܲܕܼ ܡ̣ܢ ܥܲܒܼܕܵܘ̈ܗܝ : ܕܢܸܬܸܿܠ ܠܹܗ ܩܸܫܬܼܵܐ ܘܓܹܐܪܵܐ ܚܲܕܼ . ܘܲܠܒܲܟܼ ܩܸܫܬܹܗ ܟܲܤܝܵܐܝܼܬܸܼ ܒܛܸܠܵܠܵܐ ܕܲܚܕܼܵܐ ܡ̣ܢ ܥܵܥ̈ܝܵܬܼܵܐ ܕܫܘܼܪܵܐ : ܘܤܵܡ̣ ܒܵܗ̇ ܓܹܐܪܵܐ . ܘܲܡ̣ܬܲܚ ܘܲܡܚܵܝܗܝ ܠܲܡܓܼܘܼܫܵܐ ܗܵܘ̇ ܒܦܘܼܡܹܗ : ܘܲܢ̣ܦܲܩ ܓܹܐܪܵܐ ܠܒܸܤܬܿܪܹܗ : ܘܲܢܦܲܠ̣ ܘܡ̣ܝܬܼ ܥܲܠ ܕܘܼܟܿܬܹܗ . ܛܘܼܒܼܵܢܵܐ ܕܹܝܢ ܓܚܸܟܼ ܘܐܸܡ݂ܲܪ ܠܹܗ : ܤܲܒܼ ܠܵܟܼ ܦܘܼܪܥܵܢܵܐ ܕܚܘܼܒܵܟܼ ܕܥܲܡ ܐܲܠܵܗܲܝ̈ܟ ܘܥܲܡ ܡܲܠܟܵܟܼ . ܗܵܝܕܹܿܝܢ ܡܓܼܘܼ̈ܫܹܐ ܟܠܗܘܿܢ ܥܪܲܩ̣ܘ pb. 497 ܡܤܲܪܗܒܼܵܐܝܼܬܼ ܟܲܕܼ ܡܲܝܠܠܝܼܢ : ܘܚܹܐܪܹ̈ܐ ܒܢܲܝ̈ ܓܸܢܤܹܗ ܫܲܢ̣ܝܼܘ ܟܲܕܼ ܟܡܝܼܪܝܼܢ . ܡ̣ܪܵܐ ܕܹܝܢ ܛܘܼܒܼܵܢܵܐ ܩܲܪܕܵܓܼ ܠܚܲܕܼ ܡܸܢܗܘܿܢ ܕܲܫܡܹܗ ܐܵܢܘܿܫ : ܓܼܲܪܵܐ ܕܒܼܝܕܲܥܬܼܵܐ ܘܲܒܼܬܲܩܢܘܼܬܼܵܐ ܡܸܬܼܩܲܠܲܣ ܗ̄ܘ̣ܵܐ . ܘܐܸܡ݂ܲܪ ܠܹܗ : ܠܡܵܐ ܡܲܤܒܲܪ ܐܲܢ̄ܬܿ ܐܘܿ ܐܵܢܘܿܫ : ܕܐܸܢܵܐ ܡ̣ܢ ܡܵܘܬܵܐ ܕܲܚܠܵܦ ܡܫܝܼܚܵܐ ܩܵܢܹ̇ܛ ܐ̄ܢܵܐ ܘܡܸܛܠ ܗܵܕܹܐ ܒܚܸܤܢܵܐ ܝܵܬܹ̇ܒܼ ܐ̄ܢܵܐ ؟ ܠܵܐ ܗܵܟܲܢܵܐ : ܚܵܣ ܠܝܼ : ܠܵܐ ܗܵܟܲܢܵܐ . ܠܝܼ ܓܹܝܪ ܡܵܘܬܵܐ ܕܲܚܠܵܦ ܡܫܝܼܚܵܐ ܒܲܤܝܼܡ ܠܝܼ ܝܲܬܿܝܼܪ ܡ̣ܢ ܚܲܝܹ̈ܐ ܕܙܲܒܼܿܢܵܐ . ܒܪܲܡ ܥܕܲܡܵܐ ܕܗ̤ܘ ܡܫܝܼܚܵܐ ܦܵܩܹ̇ܕܼ ܠܝܼ : ܐܵܘ ܒܚܸܠܡܵܐ ܐܵܘ ܒܚܸܙܘܵܐ ܕܠܸܠܝܵܐ : ܕܲܙܲܒܼܢܵܐ ܗ̄ܘ̣ ܠܝܼ ܠܲܡܡܵܬܼ ܚܠܵܦ ܫܡܹܗ : ܢܲܦܫܝܼ ܠܐ̄ܢܵܫܵܐ ܫܩܝܼ̈ܦܲܝ ܒܛܵܥܝܘܼܬܼܵܐ ܠܵܐ ܡܲܫܠܸܡ ܐ̄ܢܵܐ . ܘܲܬܼܟܼܝܼܠܢܵܐ ܥܲܠ ܚܲܝܠܹܗ ܕܲܡܫܝܼܚܵܐ ܡܵܪܝ : ܕܲܠܲܝܬܿ ܐ̄ܢܵܫ ܕܡܸܟܲܚ ܕܢܲܟܹܿܝܢܝ . ܡܵܐ ܕܹܝܢ ܕܫܸܦ̣ܪܲܬ̤ ܠܲܡܫܝܼܚܵܐ ܕܐܹܡܘܼܬܼ ܡܸܛܠܵܬܹܗ : ܚܲܕܼܝܵܐܝܼܬܼ ܢܵܦܹ̇ܩ ܐ̄ܢܵܐ : ܘܢܲܦܫܝ ܠܩܸܛܠܵܐ ܡܲܫܐܸܡ ܐ̄ܢܵܐ . ܟܲܕܼ ܕܹܝܢ ܗܵܠܹܝܢ ܠܡܲܠܟܵܐ ܐܸܬܼܝܼܕܲܥ̣ : ܦ̣ܩܲܕܼ ܒܐܸܓܪ̈ܵܬܼܵܐ ܠܢܸܟܿܘܿܪܓܲܢ ܗܵܘ̇ ܕܐܝܼܬܼܵܘܗܝ ܗ̄ܘ̣ܵܐ ܚܡܘܼܗܝ ܕܛܘܼܒܼܵܢܐ : ܕܗ̤ܘ ܢܹܐܙܲܠ ܢܫܲܕܠܝܼܘܗܝ : ܕܢܸܦܬܲܚ ܬܲܪܥܵܐ ܕܚܸܤܢܹ݂ܗ ܘܢܸܬܸܿܠ ܐܝܼܕܼܵܐ . ܘܕܐܹܢ ܗܵܕܹܐ ܠܵܐ ܢܸܥܒܸܿܕ : ܓܙܵܪܟܼܝܼܬܼܵܐ ܕܡܵܘܬܵܐ ܡܲܪܝܼܪܵܐ ܢܤܲܝܒܲܪ ܗ̤ܘ ܢܸܟܿܪܓܲܢ . ܐܸܬ݂ܼܵܐ ܕܹܝܢ ܗ̤ܘ ܢܸܟܿܘܿܪܓܲܢ ܘܲܫ̣ܪܵܐ ܠܗܲܠ ܡ̣ܢ pb. 498 ܚܸܤܢܹܗ ܕܛܘܼܒܼܵܢܵܐ : ܐܲܝܟܼ ܡܲܫܕܹܐ ܬܪܹܝܢ ܓܹܐܪ̈ܝܼܢ : ܕܵܚܹ̇ܠ ܓܹܝܪ ܕܬܼܘܼܒܼ ܢܸܬܼܩܲܪܲܒܼ ܨܹܝܕ ܚܸܤܢܵܐ . ܘܲܫ̣ܠܲܚ ܠܹܗ ܠܛܘܼܒܼܵܢܵܐ : ܕܢܸܤܲܩ ܠܫܘܼܪܵܐ ܘܲܢܡܲܠܸܠܥܲܡܹܗ . ܤ̣ܠܸܩ ܕܹܝܢ ܛܘܼܒܼܵܢܵܐ ܘܝܼܬܸܒܼ ܠܩܘܼܒܼܠܹܗ ܘܐܸܡ݂ܲܪ ܠܹܗ : ܩܪܘܿܒܼ ܠܟܼܵܐ : ܤܵܒܼܵܐ : ܘܠܵܐ ܬܸܕܼܚܲܠ . ܘܟܲܕܼ ܩ̣ܪܸܒܼ ܐܸܡ݂ܲܪ ܠܹܗ : ܠܡ̇ܢ ܫܚܝܼܩ ܐܲܢ̄ܬܿ ܐܘܿ ܢܸܟܼܘܿܪܚܲܢ ؟ ܘܡܸܛܠ ܡܵܢܵܐ ܐܸܬܲܝ̣ܬܿ ܠܗܵܪܟܐ ؟ ܗ̤ ܕܹܝܢ ܒܟܼܵܐ ܡܲܪܝܼܪܵܐܝܼܬܼ ܘܐܸܡ݂ܲܪ ܠܹܗ : ܫܚܝܼܩ ܐ̄ܢܵܐ ܒܒܼܝܼ̈ܫܬܼܵܐ ܕܓܲܕܼܫܵܢܝ : ܕܐܘܒܿܕܹܬܼ ܚܲܬܼܢܵܐ : ܘܚܲܒܼܪܵܐ ܒܓܲܒܼܪܹ̈ܐ ܠܲܝܬܿ ܗ̄ܘ̣ܵܐ ܠܹܗ . ܘܗܵܐ ܐܵܦ ܥܠܲܝ ܡܵܘܬܵܐ ܠܚܝܼܡ : ܐܸܢ ܐܲܢ̄ܬܿ ܬܲܪܥܸܐ ܕܚܸܤܢܵܐ ܠܵܐ ܬܸܦܼܬܲܚ : ܘܐܝܼܕܼܵܐ ܠܵܐ ܬܸܬܸܿܠ ܠܝܼ . ܛܘܼܒܼܵܢܵܐ ܕܹܝܢ ܐܸܡ݂ܲܪ ܠܹܗ : ܡܸܛܠ ܕܐܲܒܿܝܼܕܼ ܗܵܘܢܵܟܼ ܒܛܵܥܝܼܘܼܬܼܵܐ ܕܫܹ̈ܐܕܹܐ : ܡܸܛܠ ܗܵܢܵܐ ܤܵܒܲ݁ܪ ܐܲܢ̄ܬܿ ܕܡܹܐܒܲܕܼ ܐܲܒܿܝܼܕܼ ܐ̄ܢܵܐ . ܐܸܢ ܕܹܝܢ ܠܵܐ ܐܲܒܿܝܼܕܼ ܗ̄ܘ̣ܵܐ ܗܵܘܢܵܟܼ : ܡܸܤܬܲܟܲܠ ܗ̣̄ܘܲܝܬܿ ܕܠܵܘ ܡܹܐܒܲܕܼ ܐܸܒܼܪܹܬܼ : ܐܸܠܵܐ ܡܸܫܬܿܟܼܵܚܘܼ ܐܸܫܬܲܟܼܚܹ̇ܬܼ ܠܲܡܫܝܼܚܵܐ ܡܸܫܟܿܚܵܢܵܐ ܕܐܲܒܿܝܼܪܹ̈ܐ . ܐܲܒܿܝܼܕܼܵܐ ܒܲܫܪܵܪܵܐ ܐܲܢ̄ܬܿ ܗ̣̄ܘ : ܕܠܲܐܠܵܗܵܐ ܒܵܪܘܿܝܵܐ ܫܒܲܩ̣ܬܿ : ܘܲܠܒܸܪ̈ܝܵܬܼܵܐ ܚܲܪ̈ܫܵܬܼܵܐ : ܗܵܢܹ̇ܿܝܢ ܕܠܐܝܼܩܵܪܵܟܼ ܘܲܠܒܼܘܼܤܵܡܵܟܼ ܐܸܬܼܒܿܪܝܼ : ܤܵܓܹ̇ܕܼ ܐܲܢ̄ܬܿ . ܢܸܟܿܘܿܪܓܲܢ ܕܹܝܢ ܐܸܡ݂ܲܪ ܠܹܗ : ܐܲܝܟܼ ܕܨܵܒܹ̇ܐ ܐܲܢ̄ܬܿ ܚܫܘܿܒܲܝܢܝ : ܘܐܲܝܟܼ ܡܵܐ ܕܪܵܓܵܐ ܠܵܟܼ ܨܲܥܲܪܲܝܢܝ : ܒܲܠܚܘܿܕܼ ܡ̣ܢ ܡܵܘܬܵܐ ܦܪܘܼܩܲܝܢܝ : ܕܗܵܐ ܡܠܸܟܼ ܡܲܠܟܹ̈ܐ ܒܪܘܼܓܼܙܵܐ ܡܸܬܼܠܲܚܲܡ ܠܝܼ ܡܸܛܠܵܬܼܵܟܼ . ܘܲܚܕܼܵܐ ܡ̣ܢ ܬܲܪܬܹܿܝܢ ܥܒܸܕܼ . ܐܵܘ ܐܸܬܿܛܦܝܼܣ ܠܡܲܠܟܵܐ : ܘܲܫܒܼܘܿܩ ܢܵܨܪܵܝܘܼܬܼܵܐ : ܘܲܗܦܘܿܟܼ pb. 499 ܠܲܡܓܼܘܼܫܘܼܬܼܵܐ : ܘܲܤܓܼܘܿܕܼ ܠܢܘܼܪܵܐ ܘܲܠܫܸܡܫܵܐ ܘܲܠܤܲܗܪܵܐ : ܘܲܒܼܢܝܼ ܒܹܝܬܼ ܢܘܼܪ̈ܘܵܬܼܵܐ ܕܲܥ̣ܩܲܪܬܿ ܘܲܚܝܼ . ܐܵܘ ܦܘܼܩ ܡܘܼܬܼ : ܐܲܝܟܼ ܕܡܵܝ̇ܬܿܝܼܢ ܟܪܸ̈ܤܛܝܵܢܹܐ ܤܲܟܼ̈ܠܹܐ : ܘܲܚܢܲܢ ܠܵܐ ܢܡܘܼܬܼ ܡܸܛܠܵܬܼܵܟܼ . ܥܢ̣ܵܐ ܕܹܝܢ ܛܘܼܒܼܵܢܵܐ ܩܲܪܕܵܓܼ ܘܐܸܡ݂ܲܪ ܠܹܗ : ܠܡܲܠܟܵܐ ܚܲܢܦܵܐ ܘܪܲܫܝܼܥܵܐ ܠܵܐ ܡܸܫܬܿܡܲܥ ܐ̄ܢܵܐ . ܘܠܲܐܠܵܗܵܐ ܕܲܒܼܪܵܢܝ ܘܦܲܪܩܲܢܝ ܘܡܲܦܲܪܢܸܣ ܠܝܼ ܘܲܥܬܼܝܼܕܼ ܕܲܒܼܡܲܠܟܿܘܼܬܹܗ ܢܒܲܤܡܲܢܝ ܠܵܐ ܫܵܒܹ̇ܩ ܐ̄ܢܵܐ : ܘܲܠܒܸܪ̈ܝܵܬܼܵܐ ܐܲܟܼܘܵܬܼܟܼܘܿܢ ܠܵܐ ܤܵܓܹ̇ܕܼ ܐ̄ܢܵܐ . ܘܡ̣ܢ ܡܵܘܬܵܐ ܕܲܚܠܵܦ ܡܫܝܼܚܵܐ ܠܵܐ ܡܸܫܬܿܐܸܠ ܐ̄ܢܵܐ : ܐܸܠܵܐ ܚܲܕܼܝܵܐܝܼܬܼ ܡܵܐܹ̇ܬܼ ܐ̄ܢܵܐ : ܘܐܲܢ̄ܬܿܘܿܢ ܚܠܵܦܲܝ ܠܵܐ ܡܵܝ̇ܬܿܝܼܢ ܐܢ̄ܬܿܘܿܢ . ܠܘܲܝ ܕܹܝܢ ܐܝܼܬܼ ܗ̄ܘ̣ܵܐ ܒܟܼܘܿܢ ܒܘܼܝܵܢܵܐ : ܘܐܲܢ̄ܬܿܘܿܢ ܚܠܵܦ ܚܲܝܲܝ̈ܟܿܘܿܢ ܡܝܼܬܼܬܿܘܿܢ ! ܘܕܲܩܪܲܝ̣ܬܿ ܤܲܟܼ̈ܠܹܐ ܠܲܟܼܪܸ̈ܤܛܝܵܢܹܐ ܕܡܵܝ̇ܬܿܝܼܢ ܚܠܵܦ ܫܡܹܗ ܕܡܵܗܘܿܢ : ܡ̣ܢ ܥܘܼܡܩܵܗ̇ ܕܫܵܢܝܘܼܬܼܵܟܼ ܡܲܠܸܠ̣ܬܿ . ܒܪܲܡ ܬܸܒܼ ܠܵܟܼ : ܘܲܕܼܠܵܐ ܥܩܵܬܼܵܐ ܘܟܲܪܝܘܼܬܼܵܐ ܗ̤ܘܝܼ : ܘܐܸܢܵܐ ܗܵܐ ܡܦܝܼܣ ܐ̄ܢܵܐ ܠܲܡܫܝܼܚܵܐ ܡܵܪܝ : ܕܲܢܚܵܘܹܝܢܝ ܐܸܢ ܙܲܒܿܢܵܐ ܗ̣̄ܘ ܠܝܼ ܠܲܡܡܵܬܼ ܡܸܛܠ ܫܡܹܗ . ܘܐܸܢ ܫܵܦܪܵܐ ܠܨܸܒܼܝܵܢܵܐ ܕܐܲܠܵܗܘܼܬܹܗ : ܘܙܲܒܼܢܵܐ ܗ̣̄ܘ ܠܡܸܤܲܒܼ ܟܠܝܼܠܵܐ ܕܤܵܗܕܘܼܬܼܵܐ ܒܫܘܼܠܵܡ ܐܵܓܼܘܿܢܵܐ ܗܵܢܵܐ ܕܡܸܛܠܵܬܹܗ : ܚܲܕܼܝܵܐܝܼܬܼ ܢܵܦܹ̇ܩ ܐ̄ܢܵܐ ܘܡܲܫܠܸܡ ܐ̄ܢܵܐ ܢܲܦܫܝ ܠܩܵܛ̈ܘܿܠܹܐ . ܗܵܝܕܹܿܝܢ ܐܸܫ̣ܬܿܡܲܥ ܛܸܒܼܵܐ ܒܟܼܠܗܘܿܢ ܐܲܬܼܪ̈ܵܘܵܬܼܵܐ ܕܫܘܼܠܛܵܢܹܗ ܕܛܘܼܒܼܵܢܵܐ : ܕܗܵܐ ܩܲܪܕܵܓܼ ܡܛܲܝܲܒܼ ܠܲܡܡܵܬܼ ܚܠܵܦ ܫܡܹܗ ܕܲܡܫܝܼܚܵܐ . ܘܐܸܬܼܟܲܢܲܫ̣ܘ ܘܐܸܬ݂ܼܵܐ ܡ̣ܢ ܟܠ ܐܲܬܼܪ̈ܵܘܵܢ ܟܸܢܫܹ̈ܐ ܤܲܓܿܝܼ̈ܐܹܐ pb. 500 ܕܲܟܼܪܸ̈ܤܛܝܵܢܹܐ ܘܕܲܝܗܘܼܕܵܝܹ̈ܐ ܘܲܕܼܚܲܢ̈ܦܹܐ : ܘܲܫ̣ܪܵܘ ܡܲܫܪ̈ܝܵܬܼܵܐ ܪܵܘܪ̈ܒܼܵܬܼܵܐ ܚܕܼܵܕ̈ܲܝ ܚܸܤܢܹܗ ܕܛܘܼܒܼܵܢܵܐ : ܟܲܕܼ ܡܤܲܟܹܝܢ ܕܢܸܚܙܘܿܢ ܝܘܿܡ ܟܘܼܠܵܠܹܗ ܕܐܲܬܼܠܹܝܛܵܐ ܕܙܲܕܝܼܩܘܼܬܼܵܐ . ܐܸܬ݂ܼܵܘ ܕܹܝܢ ܐܵܦ ܐܲܒܼܵܗܵܘ̈ܗܝ ܘܐܲܚܵܘ̈ܗܝ : ܘܲܗ̤ܘܲܝ̈ ܡܲܫܪ̈ܝܵܬܼܵܐ ܪܵܘܪ̈ܒܼܵܬܼܵܐ ܕܐܲܠܦܹ̈ܐ ܘܲܕܼܪܸ̈ܒܿܘܵܬܼܵܐ : ܘܟܲܬܼܪܘ ܟܲܕܼ ܫܪܹܝܢ ܝܵܘ̈ܡܵܬܼܵܐ ܥܸܤܪܝܼܢ ܘܚܲܕܼ . ܛܘܼܒܼܵܢܵܐ ܕܹܝܢ ܐܲܡܝܼܢ ܗ̄ܘ̣ܵܐ ܒܲܨܠܘܿܬܼܵܐ ܘܲܒܼܒܼܵܥܘܼܬܼܵܐ : ܟܲܕܼ ܡܸܬܼܟܲܫܲܦ ܠܲܡܫܝܼܡܵܐ : ܕܲܢܚܲܠܝܼܘܗܝ ܘܲܢܠܲܒܿܒܼܝܼܘܗܝ ܠܡܸܫܬܲܡܠܵܝܘܼ ܒܲܟܼܠܝܵܠܵܐ ܕܤܵܗܕܘܼܬܼܵܐ . ܐܲܒܼܘܼܗܝ ܕܹܝܢ ܡܦܝܼܣ ܗ̄ܘ̣ܵܐ ܠܹܗ ܒܤܲܓܿܝܼ̈ܐܬܼܵܐ ܟܲܕܼ ܒܵܟܹ̈ܐ : ܕܢܸܤܲܩ ܠܫܘܼܪܵܐ ܘܢܸܚܙܹܝܘܗܝ ܘܲܢܡܲܠܸܠ : ܘܢܸܫܡܲܥ ܡܸܢܹܗ ܡܸܕܸܿܡ ܕܨܵܒܹ̄ܐ ܕܢܹܐܡܲܪ ܠܹܗ . ܘܠܵܐ ܨܒܼܵܐ : ܐܸܠܵܐ ܫܠܲܚ̣ ܠܹܗ ܒܐܝܼܕܼܵܐ ܕܚܲܕܼ ܡ̣ܢ ܥܲܒܼܕܵܘ̈ܗܝ ܘܐܸܡ݂ܲܪ ܠܹܗ : ܕܲܡܫܝܼܚܵܐ ܡܪܲܢ ܩܵܥܹ̇ܐ ܠܘܵܬܲܢ ܒܤܒܲܪܬܹܗ : ܕܟܼܠ ܕܠܵܐ ܫܵܒܹ̇ܩ ܐܲܒܼܵܐ ܘܐܸܡܵܐ ܘܐܲܚܹ̈ܐ ܘܐܲܚ̈ܘܵܬܼܵܐ ܘܐܲܢ̄ܬܿܬܼܵܐ ܘܲܒܼ̈ܢܲܝܵܐ ܘܐܵܬܹ̇̄ܐ ܒܵܬܲܪܝ ܠܵܠ ܫܵܘܹ̇ܐ ܠܝܼ : ܘܡܸܛܠ ܗܵܕܹܐ ܠܵܐ ܨܵܒܹ̇ܐ ܐ̄ܢܵܐ ܕܐܸܚܙܸܐ ܐܲܦܲܝ̈ܟ : ܡܸܛܠ ܕܤܲܩܘܼܒܼܠܵܐ ܐܝܼܬܲܝܗܹܝܢ ܡܲܚܫ̈ܒܼܵܬܼܵܟܼ ܘܡܸܠܲܝ̈ܟ : ܠܐܘܼܪܚܵܐ ܗܵܕܹܐ ܕܒܼܵܗ̇ ܡܛܲܝܲܒܼ ܐ̄ܢܵܐ ܠܡܸܚܙܲܩ . ܘܒܼܵܬܲܪ ܗܵܕܹܐ ܫܠܲܚ̣ ܠܹܗ ܢܸܟܘܿܪܓܲܢ : ܕܫܲܕܲܪ ܠܝܼ ܫܘܿܫܲܢ ܒܪܲܬܼܝ : ܕܲܪܓܼܝܼܓܼ ܐ̄ܢܵܐ ܕܐܸܚܙܹܝܗ̇ . ܗ̤ܘ ܕܹܝܢ ܛܘܼܒܼܵܢܵܐ ܐܸܡ݂ܲܪ ܠܐܲܢ̄ܬܿܬܹܗ : ܦܘܿܩܝ ܠܘܵܬܼ ܐܲܒܼܘܼܟܼܝ : ܘܲܚܙܵܝ ܡܵܢܵܐ ܒܵܥܹ̇ܐ ܠܹܟܼܝ . ܒܪܲܡ ܕܹܝܢ ܝܵܕܲܥ̇ܢܵܐ : ܕܐܲܒܼܕܵܢܵܐ ܕܲܚܲܝܲܝ̈ܟܿܝ pb. 501 ܡܸܬܿܬܲܓܿܪܵܐ ܐܢ̄ܬܿܝ ܡ̣ܢ ܡܸܠܵܘ̈ܗܝ . ܘܟܲܕ ܢܸܦ̣ܩܲܬ̤ ܠܘܵܬܼ ܐܲܒܼܘܼܗ̇ ܐܸܡ݂ܲܪ ܠܵܗ̇ : ܒܪܲܬܼܝ ܘܚܲܒܿܝܼܒܼܬܿܝ : ܚܘܼܣܝ ܥܲܠ ܤܲܝܒܿܘܼܬܼܝ : ܘܠܵܐ ܬܚܲܠܦܝܼܢ ܚܘܼܒܵܐ ܕܐܲܒܼܘܼܟܼܝ ܒܪܸܚܡܬܼܵܐ ܕܒܲܥܠܹܟܼܝ . ܘܠܵܐ ܬܙܒܿܢܝܼܢ ܚܲܝܹ̈ܐ ܕܤܲܝܒܿܘܼܬܼܝ : ܒܓܲܒܼܪܵܐ ܕܲܡ̣ܪܲܕܼ ܡ̣ܢ ܐܲܠܵܗܹ̈ܐ ܘܡ̣ܢ ܡܠܼܟܼ ܡܲܠܟܹ̈ܐ . ܠܲܝܬܿ ܓܹܝܪ ܦܘܼܪܤܵܐ : ܕܐܲܒܼܵܐ ܐ̄ܚܪܹܢܵܐ ܬܸܩܢܹܝܢ . ܒܲܥܠܹܟܼܝ ܕܹܝܢ ܐܸܢ ܝܵܘܡܵܢ ܢܡܘܼܿܬܼ : ܠܨܲܦܪܵܐ ܕܛܵܒܼ ܡܸܢܹܗ ܡܸܫܘܟܿܚܵܐ ܐܲܢ̄ܬܿܝ . ܐܸܠܵܐ ܫܲܕܲܠܝܼܘܗܝ ܕܢܸܦܬܲܚ ܬܲܪܥܵܐ ܘܢܸܦܘܿܩ : ܘܢܸܫܬܵܘܙܲܒܼ ܚܢܲܢ ܡ̣ܢ ܩܹܘܲܢܕܹܢܘܿܣ . ܗ̤ܝ ܡܸܚܕܼܵܐ ܦܢ̣ܵܬ̤ ܠܘܵܬܼ ܛܘܼܒܼܵܢܵܐ ܘܐܸܡ̣ܪܲܬ̤ ܠܹܗ : ܐܸܢ ܟܪܸ̈ܤܛܝܵܢܵܐ ܐܲܢ̄ܬܿ : ܦܘܼܩ ܠܒܼܝܼܒܼܵܐܝܼܬܼ ܘܡܘܼܬܼ ܓܲܢ̄ܒܵܪܵܐܝܼܬܼ : ܐܲܝܟܼ ܕܡܵܝ̇ܬܿܝܼܢ ܟܪܸ̈ܤܛܝܵܢܹܐ . ܠܡܵܢܵܐ ܐܲܝܟܼ ܫܲܦ̈ܠܹܐ ܘܕܵܚܠܲܝ̈ ܡ̣ܢ ܡܵܘܬܵܐ ܗܵܐ ܚܒܼܝܼܫ ܐܲܢ̄ܬܿ ܒܚܸܤܢܵܐ : ܘܤܲܓܿܝܼ̈ܐܹܐ ܡܸܛܠܵܬܼܵܟܼ ܡܵܝܬܿܝܼܢ ؟ ܛܘܼܒܼܵܢܵܐ ܕܹܝܢ ܥܢ̣ܵܐ ܘܐܸܡ݂ܲܪ ܠܵܗ̇ : ܫܲܪܝܼܪܵܐܝܼܬܼ ܕܡ̣ܢ ܬܵܘܬܵܪ̈ܲܝ ܠܸܒܵܐ ܡܡܲܠ̈ܠܵܢ ܤܸܦ̈ܘܵܬܼܵܐ : ܐܲܝܟܼ ܡܸܠܬܹܗ ܡܲܚܝܵܢܝܼܬܼܵܐ ܕܦܵܪܘܿܩܲܢ . ܘܗܵܠܹܝܢ ܕܐܲܢ̄ܬܿܝ ܡܡܲܠܠܵܐ ܐܲܢ̄ܬܿܝ : ܨܸܢ̈ܥܵܬܼܵܗ̇ ܐܸܢܹܝܢ ܒܝܼ̈ܫܵܬܼܵܐ ܕܚܲܢܦܘܼܬܼܵܐ : ܘܦܹܐܪܹ̈ܝܗ̇ ܕܒܼܝܼܫܘܼܬܼܵܐ : ܘܡܸܠܵܘ̈ܗܝ ܕܲܢܟܼܝܼܠܵܐ . ܒܪܲܡ ܠܵܐ ܬܸܫܬܲܚܩܝܼܢ ܒܲܪܬܹܗ ܕܐܲܒܼܕܵܢܵܐ : ܡܛܲܝܲܒܼ ܐ̄ܢܵܐ ܗ̣̄ܘ ܓܹܝܪ ܠܲܡܡܵܬܼ : ܐܵܦ ܩܕܼܵܡ ܫܸܕܼ̈ܠܹܐ ܢܟܼܝܼ̈ܠܹܐ ܕܝܼܠܹܟܼܝ . pb. 502 ܘܒܼܵܬܲܪ ܗܵܠܹܝܢ ܟܠܗܹܝܢ : ܚܸܙܘܵܐ ܕܚܝܼܠܵܐ ܐܸܬܼܚ̣ܙܝܼ ܠܹܗ ܠܛܘܼܒܼܵܬܵܐ . ܒܠܸܠܝܵܐ ܓܹܝܪ ܕܒܹܗ ܢܵܓܲܗ ܝܵܘܡܵܐ ܕܲܥܪܘܼܒܼܬܼܵܐ : ܩܵܡ̣ ܛܘܼܒܼܵܢܵܐ : ܘܐܲܝܟܼ ܥܝܵܕܹܗ ܥ̣ܒܲܕܼ ܬܸܫܡܸܫܬܼܵܐ . ܘܟܲܕܼ ܫ̣ܠܸܡ̣ ܬܸܫܡܸܫܬܹܗ ܠܐܲܦܲܝ̈ ܕܢܵܗܲܪ ܨܲܦܪܵܐ : ܐܸܬܼܦ̣ܢܝܼ ܚ̣ܙܵܐ ܟܲܕܼ ܩܵܐܹ̇ܡ ܥܲܠ ܬܸܠܵܐ ܙܥܘܿܪܵܐ ܕܲܩܕܼܵܡ ܬܲܪܥܵܐ ܕܚܸܤܢܹܗ : ܘܟܸܢ̈ܫܹܐ ܤܲܓܿܝܼ̈ܐܹܐ ܕܐ̄ܢܵܫܵܐ ܚܕܝܼܪܝܼܢ ܠܹܗ : ܘܒܼܵܕܼܪܝܼܢ ܥܠܵܘܗܝ ܡܲܪ̈ܓܵܢܝܵܬܼܵܐ . ܘܟܲܕܼ ܢܵܦ̈ܠܵܢ ܗ̣̄ܘܲܝ̈ ܡܲܪ̈ܓܵܢܝܵܬܼܵܐ ܥܲܠ ܦܲܓܼܪܹܗ : ܡܸܙ̈ܕܲܠܚܵܢ ܗ̣̄ܘܲܝ̈ ܡ̣ܢ ܕܘܼ̈ܿܟܿܝܵܬܼܗܹܝܢ ܛܘܼ̈ܦܹܗ ܕܲܕܼܡܵܐ : ܘܲܠܠܲܡܦܹܝ̈ܕܹܐ ܕܢܘܼܪܵܐ ܡܸܫܬܲܚ̈ܠܦܵܢ ܗ̣̄ܘܲܝ̈ : ܘܠܲܫܡܲܝܵܐ ܗ̣̄ܘܲܝ̈ . ܘܓܲܒܼܪܵܐ ܚܲܕܼ ܕܲܠܒܼܝܼܫ ܡܐܢܹ̈ܐ ܡܲܦܪ̈ܓܹܐ : ܘܲܡܟܲܠܲܠ ܒܲܟܼܠܝܼܠܵܐ ܕܢܘܼܗܪܵܐ : ܩܵܐܹ̇ܡ ܠܥܸܠ ܡܸܢܹܗ ܒܐܵܐܲܪ ܘܐܵܡܲ݁ܪ ܠܹܗ : ܐܵܚܝ ܩܲܪܕܵܓܼ . ܘܐܸܡܹܲܪ : ܗܵܐ ܐܸܢܵܐ . ܘܐܸܡ݂ܲܪ ܠܹܗ : ܗܵܠܹܝܢ ܡܲܪ̈ܓܵܢܝܵܬܼܵܐ ܐܸܙܕܠܲܚ̣ ܐܵܦ ܥܠܲܝ ܒܐܘܼܪܸܫܠܸܡ : ܡ̣ܢ ܒܢܲܝ̈ ܥܲܡܝ ܘܡ̣ܢ ܒܢܲܝ̈ ܫܲܪܒܲܬܼܝ . ܗܵܫܵܐ ܢܹܐܬܸܐ ܐܲܒܼܘܼܟܼ : ܘܢܸܫܕܹܐ ܒܵܟܼ ܐܵܦ ܗ̤ܘ ܚܕܼܵܐ ܡܲܪܓܵܢܝܼܬܼܵܐ : ܘܡܸܚܕܼܵܐ ܤܵܠܹ̇ܩ ܐܲܢ̄ܬܿ ܠܘܵܬܼܝ ܒܚܲܕܼܘܼܬܼܵܐ . ܛܘܼܒܼܵܢܵܐ ܕܹܝܢ ܩܲܪܕܵܓܼ ܫܲܐܠܹܗ ܘܐܸܡ݂ܲܪ ܠܹܗ ܕܡ̇ܢ ܐܲܢ̄ܬܿ ܡܵܪܝ ؟ ܘܗ̤ܘ ܐܸܡ݂ܲܪ ܠܹܗ : ܐܸܢܵܐ ܗ̣̄ܘ ܐܸܤܛܲܦܵܢܘܿܣ ܡܫܲܫܵܢܵܐ : ܕܒܼܐܘܿܪܸܫܠܸܡ ܐܸܬܼܪܲܓܼܡܹ̇ܬܼ ܡܸܛܠ ܟܵܪܘܿܙܘܼܬܹܗ ܕܚܲܝܹ̈ܐ . ܘܡܸܚܕܼܵܐ ܢܲܕܼ ܛܘܼܒܼܵܢܵܐ ܡ̣ܢ ܫܸܢܬܹܗ : ܘܲܗܘ̤ܵܐ ܒܕܼܚܠܬܼܵܐ ܪܲܒܿܬܼܵܐ . ܘܲܩ̣ܪܵܐ ܠܐܝܼܤܚܵܩ ܪܲܒܹܿܗ : ܗܵܘ̇ ܕܡܲܠܸܦ ܗ̄ܘ̣ܵܐ ܠܹܗ ܡܲܙܡܘܿܪܹ̈ܐ : ܘܩܵܪܹܐ ܗ̄ܘ̣ܵܐ ܩܕܼܵܡܵܘܗܝ ܟܬܼܵܒܹ̈ܐ ܩܲܕܝܼ̈ܫܹܐ : ܘܐܸܫ̣ܬܲܥܝܼ pb. 503 ܩܕܼܵܡܵܘܗܝ ܚܸܙܘܵܐ ܕܲܚ̣ܙܵܐ . ܘܟܲܕܼ ܬܲܗܝܼܪܝܼܢ ܐܸܬܼܒܲܝܲܢ̣ܘ ܒܹܗ ܒܚܸܙܘܵܐ : ܘܐܸܤ̣ܬܲܟܲܠܘ ܕܙܲܒܼܢܵܐ ܗ̣̄ܘ ܠܹܗ ܡܸܟܹܿܝܠ ܠܛܘܼܒܼܵܢܵܐ : ܠܲܡܡܵܬܼܒܲܪ ܓܘܼܡܝܵܐ ܕܟܹ̈ܐܦܹܐ ܚܠܵܦ ܫܡܹܗ ܕܲܡܫܝܼܚܵܐ . ܘܐܸܡ݂ܲܪ ܛܘܼܒܼܵܢܵܐ ܩܲܪܕܵܓܼ ܠܐܝܼܤܚܵܩ : ܐܲܝܟܵܐ ܟܬܼܝܼܒܼ ܫܲܪܒܹܗ ܕܐܸܤܟܲܦܵܢܘܿܣ ܗܵܗܕܵܐ ܫܲܕܝܼܫܵܐ ؟ ܘܐܝܼܤܚܵܩ ܐܸܡ݂ܲܪ ܠܹܗ : ܗܵܐ ܟܬܼܝܼܒܼ ܒܲܦܪܲܟܤܝܼܣ ܕܲܫܠܝܼܚܹ̈ܐ ܩܲܕܝܼ̈ܫܹܐ . ܘܐܸܡ݂ܲܪ ܠܹܗ ܛܘܼܒܼܵܢܵܐ : ܐܲܝܬܼܵܐ ܘܲܩܪܝܼ ܩܕܼܵܡܲܝ : ܘܟܲܕܼ ܫܡܲܥ̣ ܬܲܫܥܝܬܼܵܐ ܕܤܵܗܕܘܼܬܹܗ ܕܩܲܕܝܼܫܵܐ ܐܸܤܛܲܦܵܢܘܿܣ : ܚ̣ܕܝܼ ܪܵܘܪܒܼܵܐܝܼܬܼ ܘܪܸܘܙܲܬ̤ ܢܲܦܫܹܗ . ܘܐܸܬܼܠܲܒܲܒܼ ܗ̄ܘ̣ܵܐ ܘܐܸܬܼܓܲܢܒܲܪ ܛܵܒܼ . ܘܐܸܬܼܪܲܓܼܪܲܓܼ ܗ̄ܘ̣ܵܐ ܠܡܵܘܬܵܐ ܕܲܚܠܵܦ ܡܫܝܼܚܵܐ : ܐܲܝܟܼ ܨܲܗܝܵܐ ܕܥܵܐܹ̇ܠ ܡ̣ܢ ܐܘܼܪܚܵܐ ܒܙܲܒܼܢܵܐ ܚܲܡܝܼܡܵܐ ܕܩܲܝܛܵܐ : ܘܲܪܓܼܝܼܓܼ ܠܡܲܝ̈ܵܐ ܩܲܪܝܼܪܹ̈ܐ . ܘܡܸܚܕܼܐ ܩܵܡ̣ ܛܘܼܒܼܵܢܵܐ : ܘܤܵܡ̣ ܒܘܼܪܟܵܐ ܘܨܲܠ̣ܝܼ . ܘܢܫܸܩ̣ ܟܬܼܵܒܼܵܐ ܕܐܹܘܲܢܓܲܠܝܼܘܿܢ ܩܲܕܝܼܫܵܐ : ܘܲܚ̣ܬܲܡ ܢܲܦܫܹܗ ܒܐܵܬ̤ܵܐ ܕܲܨܠܝܼܒܼܵܐ . ܘܲܦ̣ܬܲܚ ܬܲܪܥܵܐ ܕܚܸܤܢܹܗ : ܘܲܢܦܲܩ̣ ܐܲܝܟܼ ܚܲܬܼܢܵܐ ܕܢܵܦܹ̇ܩ ܡ̣ܢ ܒܹܝܬܼ ܓܢܘܿܢܵܐ . ܘܟܲܕܼ ܗܵܕܹܐ ܐܸܬܼܝܲܕܼܥܲܬ̤ ܠܟܸܢ̈ܫܹܐ : ܢܦܲܠ̣ ܪܵܘܒܑܵܐ ܒܡܲܫܪ̈ܝܵܬܼܵܐ : ܘܲܪܗܸܛ̣ܘ ܟܠܗܘܿܢ ܒܤܘܼܪܗܵܒܼܵܐ : ܟܪܸ̈ܤܛܝܵܢܹܐ ܘܲܝܗܘܼܕܼܵܝܹ̈ܐ ܘܚܲܢ̈ܦܹܐ : ܪܵܘܪ̈ܒܹܐ ܘܲܙܥܘܿܪܹ̈ܐ : ܓܲܒܼܪܹ̈ܐ ܘܢܸܫܹ̈ܐ : ܘܪܵܗ̇ܛܝܼܢ ܗ̄ܘ̣ܵܘ ܕܢܸܚܙܘܿܢ ܠܛܘܼܒܼܵܢܵܐ ܕܲܡܩܲܒܸܿܠ ܟܠܝܼܠܵܐ ܕܤܵܗܕܘܼܬܼܵܐ . ܦܲܪ̈ܫܹܐ ܕܹܝܢ ܟܲܕܼ ܪܟܼܝܼܒܼܝܼܢ ܘܲܡܙܲܝܢܝܼܢ : ܪܗܸܛ̣ܘ ܟܲܕܼ ܐܵܠ̇ܨܝܼܢ ܗ̄ܘ̣ܵܘ ܠܟܸܢܫܹ̈ܐ pb. 504 ܘܐܵܡ̇ܪܝܼܢ : ܕܟܼܠܢܵܫ ܟܹܐܦܵܐ ܢܸܤܲܒܼ ܘܢܸܪܓܿܡܝܼܘܗܝ ܠܛܘܼܒܼܵܢܵܐ . ܡܓܼܘܼ̈ܫܹܐ ܕܹܝܢ ܐܸܬܼܟܲܢܲܫ̣ܘ ܥܲܡ ܪܵܘܪ̈ܒܼܵܢܹܐ ܟܠܗܘܿܢ : ܘܝܼܬܸܒܼܘ ܘܩܵܪܹܝܢ ܗ̄ܘ̣ܵܘ ܨܚܵܝܵܐ ܕܲܓܼܙܵܪܕܝܼܢܹܗ ܕܛܘܼܒܼܵܢܵܐ : ܗܵܘ̇ ܕܡ̣ܢ ܡܲܠܟܵܐ ܐܸܫ̣ܬܲܕܲܪ ܗ̄ܘ̣ܵܘ : ܗܵܘ̇ ܕܥܕܬܵܐ ܩܵܬܼܵܪܵܤܝܼܣ ܡܥܵܕܵܐ ܕܬܸܩܪܹܝܘܗܝ : ܦܵܪ̈ܤܵܝܹܐ ܕܹܝܢ ܩܵܪܹܝܢ ܠܹܗ ܢܸܒܸܫܬܵܓܼ . ܗ̤ܘ ܕܹܝܢ ܛܘܼܒܼܵܢܵܐ ܟܲܕܼ ܚ̣ܙܵܐ ܠܟܸܢܫܹ̈ܐ ܕܚܲܢ̈ܦܹܐ ܘܕܲܝܗܘܼܕܵܝܹ̈ܐ ܕܲܛܥܝܼܢܝܼܢ ܟܹܐ̈ܦܹܐ : ܘܪܵܗ̇ܛܝܼܢ ܕܢܸܪܓܿܡܘܼܢܵܝܗܝ : ܚ̣ܵܪ ܒܲܫܡܲܝܵܐ ܘܲܚ̣ܬܡ ܢܲܦܫܹܗ ܒܐܵܬ̤ܵܐ ܕܲܨܠܝܼܒܼܵܐ . ܘܨܲܠ̣ܝܼ ܒܩܵܠܵܐ ܪܵܡܵܐ ܘܐܸܡ݂ܲܪ : ܡܵܪܲܢ ܝܼܫܘܿܥ ܡܫܝܼܚܵܐ ܒܪܹܗ ܕܐܲܠܵܗܵܐ : ܥܲܕܲܪܲܝܢܝ ܒܫܵܥܬܼܵܐ ܗܵܕܹܐ : ܘܐܲܫܘܵܢܝ ܕܲܒܼܓܼܠܝܘܼܬܼ ܐܲܦܹ̈ܐ ܐܸܬܼܚܲܠܲܛ ܒܟܸܢ̈ܫܹܐ ܕܩܲܕܝܼܫܲܝ̈ܟ . ܘܡܸܚܕܼܵܐ ܤܵܡ̣ ܒܘܼܪܟܵܐ . ܘܟܲܕܼ ܩܵܡ̣ ܠܥܸܠ ܡܸܢܹܗ ܝܲܓܼܪܵܐ ܕܟܹܐܦܹ̈ܐ : ܢܲܦܸܨ ܐܸܢܹܝܢ ܡܸܢܹܗ ܘܩܵܡ̣ ܓܲܢ̄ܒܵܪܵܐܝܼܬܼ . ܘܗܵܟܲܢܵܐ ܐܵܦ ܙܒܲܢ̄ܬܼܵܐ ܕܬܲܪܬܹܿܝܢ ܥ̣ܒܲܕܼ . ܘܟܲܕܼ ܦܲܪ̈ܫܹܐ ܘܲܡܓܼܘܼ̈ܫܹܐ ܐܵܠ̇ܨܝܼܢ ܗ̄ܘ̣ܵܘ ܠܟܸܢ̈ܫܹܐ ܕܲܒܼܥܘܼܫܢܵܐ ܢܸܫܕܿܘܿܢ ܟܹܐ̈ܦܹܐ : ܥܢ̣ܵܐ ܛܘܼܒܼܵܢܵܐ ܘܐܸܡ݂ܲܪ ܠܗܘܿܢ : ܠܵܐ ܡܵܐܹ̇ܬܼ ܐ̄ܢܵܐ ܐܸܠܵܐ ܐܸܢ ܟܲܕܼ ܐܵܒܼܝ ܢܸܫܕܸܐ ܒܝܼ ܟܹܐܦܵܐ . ܐܲܒܼܘܼܗܝ ܕܹܝܢ ܕܲܪܘܸܐ ܗ̄ܘ̣ܵܐ ܒܛܘܼܥܝܲܝ ܕܲܡܓܼܘܼܫܘܼܬܼܵܐ : ܘܩܵܢܹ̇ܛ ܗ̄ܘ̣ܵܐ ܡ̣ܢ ܡܵܘܬܵܐ : ܘܡܸܫܬܿܦܲܪ ܗ̄ܘ̣ܵܐ ܠܡܲܠܟܵܐ ܘܲܠܪܵܘܪ̈ܒܼܵܢܹܐ : ܫ̣ܩܲܠ pb. 505 ܫܘܿܫܸܦܹܗ ܘܲܟܼܪܲܟܼ ܥܲܠ ܐܲܦܵܘ̈ܗܝ : ܘܲܫ̣ܕܼܵܐ ܟܹܐܦܵܐ ܒܲܪܓܼܘܼܡܬܼܵܐ ܕܲܒܼܪܹܗ . ܘܡܸܚܕܼܵܐ ܫܲܢ̣ܝܲܬ̤ ܢܲܦܫܹܗ ܕܐܬܼܠܹܝܛܵܐ ܕܙܲܕܝܼܩܘܼܬܼܵܐ ܠܚܲܝܹ̈ܐ ܕܲܠܥܵܠܲܡ . ܘܒܼܵܗ̇ ܒܫܵܥܬܼܵܐ : ܥܸܛܪܵܐ ܕܒܸܤ̈ܡܹܐ ܦܵܝܼܚ ܒܟܼܠܹܗ ܐܲܬܼܪܵܐ ܕܒܹܗ ܐܸܬܼܪܓܸܡ̣ ܛܘܼܒܼܵܢܵܐ . ܘܗܵܐ ܩܵܠܵܐ ܐܸܫ̣ܬܿܡܲܥ ܕܐܵܡܲ݁ܪ : ܫܲܦܝܼܪ ܐܸܬܼܟܲܬܲܫ̣ܬܿ : ܘܓܲܢ̈ܒܵܪܵܐܝܼܬܼ ܙܟܲܝ̣ܬܿ ܢܲܨܝܼܚܵܐ ܩܲܪܕܵܓܼ : ܬܵܐ ܒܚܲܕܼܘܼܬܼܵܐ ܘܤܲܒܼ ܟܠܝܼܠܵܐ ܕܙܵܟܸܘܼܬܼܵܟܼ . ܐܸܬܼܟܲܠܲܠ̣ ܕܹܝܢ ܗ̤ܘ ܩܲܕܝܪܫܵܐ ܡܵܪܝ ܩܲܪܕܵܓܼ : ܒܲܫܢܲܬܼ ܐܲܪܒܿܥܝܼܢ ܘܲܬܼܫܲܥ ܕܫܵܒܼܘܿܪ ܡܲܠܟܵܐ : ܒܝܘܿܡ ܥܪܘܼܒܼܬܼܵܐ . ܘܒܹܗ ܒܠܸܠܝܵܐ ܕܢܵܓܼܗܵܐ ܫܲܒܿܬܼܵܐ ܐܸܬܼܟܲܢܲܫ̣ܘ ܓܲܒܼܪܹ̈ܐ ܡܪ̈ܲܚܡܵܢܹܐ : ܘܲܚܛܲܦ̣ܘ ܠܦܲܓܼܪܹܗ ܕܩܲܕܿܝܼܫܵܐ ܡ̣ܢ ܢܵܛ̇ܘܿܪ̈ܵܘܗܝ : ܘܥܲܦܝܘܗܝ ܒܐܝܼܩܵܪܵܐ ܪܲܒܵܐ . ܘܲܒܼܟܼܠ ܫܢܵܐ ܒܹܗ ܒܝܵܘܡܵܐ ܕܐܸܬܼܟܲܠܲܠ̣ ܒܹܗ ܛܘܼܒܼܵܢܵܐ : ܡܸܬܼܟܲܢܫܝܼܢ ܗ̄ܘ̣ܵܘ ܥܲܡܡܹ̈ܐ ܠܕܘܼܟܿܬܼܵܐ ܕܒܼܵܗ̇ ܐܸܬܼܟܲܠܲܠ̣ : ܘܥܵܒܼ̇ܕܿܝܼܡܢ ܗ̄ܘ̣ܵܘ ܠܹܗ ܥܹܐܕܼܵܐ ܘܕܘܼܟܼܪܵܢܵܐ ܬܠܵܬܼܵܐ ܝܵܘ̈ܡܝܼܢ . ܘܡܸܛܠ ܤܲܓܿܝܼܐܘܼܬܼܵܐ ܕܟܸܢܫܹ̈ܐ : ܫܲܪܝܼܘ ܗ̄ܘ̣ܵܘ ܐܵܦܸܢ ܠܡܸܙܒܲܢ ܘܠܲܡܙܲܒܵܢܘܼ ܒܝܵܘ̈ܡܵܬܼܵܐ pb. 506 ܕܕܼܘܼܟܼܪܵܢܹܗ ܕܩܲܕܝܼܫܵܐ . ܘܟܲܕܼ ܪܕܼܵܐ ܗ̄ܘ̣ܵܐ ܙܲܒܼܢܵܐ ܠܲܩܕܼܵܡܵܘܗܝ : ܐܸܬܼܥܒܸܕܼ ܚܲܓܵܐ ܪܲܒܵܐ ܒܕܼܘܼܟܿܬܼܵܐ ܕܒܼܵܗ̇ ܐܸܬܼܪܓܸܡ ܛܘܼܒܼܵܢܵܐ ܥܕܲܡܵܐ ܠܝܵܘܡܵܢܵܐ : ܘܕܘܼܟܼܪܵܢܹܗ ܕܹܝܢ ܕܩܲܕܝܼܫܵܐ ܬܠܵܬܼܵܐ ܝܘܡܝܼ̈ : ܘܚܲܓܵܐ ܫܬܼܵܐ ܝܵܘܡܝܼ̈ܢ . ܘܡܸܬܼܩܪܸܐ : ܫܘܼܩܵܐ ܕܡܲܠܩܝܼ : ܥܲܠ ܫܸܡ ܩܪܝܼܬܼܵܐ ܕܚܸܤܢܹܗ ܕܛܘܼܒܼܵܬܢܵܐ . ܒܵܬܲܪܟܸܿܢ ܕܹܝܢ ܐܵܦ ܗܲܝܟܿܠܵܐ ܪܲܒܵܐ ܘܦܲܐܝܵܐ ܒܢܲܦ̈ܩܵܬܼܵܐ ܪܵܘܪ̈ܒܼܵܬܼܵܐ ܐܸܬܼܒܿܢ̣ܝܼ ܥܲܠ ܫܡܹܗ ܕܛܘܼܒܼܵܢܵܐ : ܡ̣ܢ ܐ̄ܢܵܫܵܐ ܡܗܲܝܡ̈ܢܹܐ ܘܫܵܘ̈ܚܲ ܠܕܼܘܼܟܼܪܵܢܵܐ ܛܵܒܼܵܐ : ܥܲܡܹܗ ܕܬܸܠܵܐ ܗܵܘ̇ ܕܲܥܠܵܘܗܝ ܐܸܬܼܪܓܸܡ ܩܲܕܿܝܼܫܵܐ ܡܵܪܝ ܩܲܪܕܵܓܼ . ܕܲܚܢܲܢ ܢܸܫܬܿܘܸܐ ܕܒܲܨ̈ܠܵܘܵܬܹܗ ܢܸܬܼܥܲܕܲܪ ܒܥܵܠܡܵܐ ܗܵܢܵܐ ܡܠܸܐ ܕܵܘܘܿܢܹ̈ܐ : ܘܲܒܼܥܵܠܡܵܐ ܚܲܕܼܬܵܐ ܗܵܘ̇ ܕܠܵܐ ܥܵܒܲ݁ܪ ܢܸܬܼܚܢܸܢ ܒܲܨ̈ܠܵܘܵܬܹܗ : ܘܥܲܡܹܗ ܢܸܬܼܒܲܤܲܡ . ܒܛܲܝܒܿܘܼܬܹܗ ܘܲܒܼܪܲܚܡܵܢܘܼܬܹܗ ܕܡܵܪܲܢ ܝܼܫܘܿܥܡܫܝܼܚܵܐ : ܗܵܘ̇ ܕܠܹܗ ܘܠܲܐܒܼܘܼܗܝ ܘܲܠܪܘܼܚܵܐ ܕܩܘܼܕܼܫܵܐ : ܬܸܫܒܿܘܼܿܚܬܼܵܐ ܘܐܝܼܩܵܪܵܐ ܘܪܘܼܡܪܵܡܵܐ ܠܥܵܠܲܡ ܥܵܠܡܝܼܢ : ܐܵܡܹܝܢ . ܫܸܠܲܡܲܬ̤ ܤܵܗܕܘܼܬܼܵܐ ܕܡܵܪܝ ܩܲܪܕܵܓܼ ܩܲܕܝܼܫܵܐ ܤܵܗܕܵܐ ܢܲܨܝܼܚܵܐ (4) ܒܵܬܲܪܟܸܿܢ ܐܲܝ̣ܬܿܝܼܘ ܡܗܲܝ̈ܡܢܹܐ ܕܲܗܒܼܵܐ ܘܤܹܐܡܵܐ : ܘܲܒܼܢ̣ܵܘ ܠܹܗ ܗܲܝ̈ܟܠܹܐ ܐܲܪܒܿܥܵܐ : ܘܗܲܝܟܿܠܵܐ ܐ̄ܚܪܹܢܵܐ ܕܒܹܝܬܼ ܤܵܗ̈ܕܹܐ : ܘܡܲܕܼܒ̇ܚܵܐ ܘܩܲܢܟܸܐ ܘܒܹܝܬܼ ܥܡܵܕܼܵܐ . ܘܐܸܬܼܩܲܕܲܫ̣ ܒܲܦܢܝܼܬܼ ܡܲܕܼܢܚܵܐ . ܘܐܲܦܸܩ̣ܘ ܥܠܵܘܗܝ ܢܲܦ̈ܩܵܬܼܵܐ ܪܵܘܪ̈ܒܼܵܬܼܵܐ ܥܲܠ ܫܡܹܗ ܕܛܘܼܒܼܵܢܵܐ ܡ̣ܢ ܐ̄ܢܵܫܵܐ ܡܗܲܝ̈ܡܢܹܐ ܫܵܘܼ̈ܚܲ ܠܕܼܘܼܟܼܪܵܢܵܐ ܛܵܒܼܵܐ . ܘܟܼܠܡ̇ܢ ܕܥܵܪܹܕ ܠܹܗ ܕܘܼܟܼܪܵܢܵܐ ܒܗܵܘ̇ ܝܵܘܡܵܐ ܕܒܹܗ ܐܸܬܼܪܓܸܡ : ܢܸܫܬܿܘܸܐ ܕܥܲܡܹܗ ܕܗܵܘ̇ ܛܘܼܒܼܵܢܵܐ ܢܸܗܘܸܐ ܠܹܗ ܡܢܵܬܼܵܐ ܘܚܲܪܬܼܵܐ ܛܵܒܼܬܼܵܐ . ܘܢܸܬܼܥܲܕܲܪ ܒܥܵܠܡܵܐ ܗܵܢܵܐ : ܘܲܒܼܥܵܠܡܵܐ ܚܲܕܼܬܼܵܐ ܕܠܵܐ ܦܵܛܲܪ ܢܸܬܼܚܢܸܢ ܒܲܨ̈ܠܵܘܵܬܹܗ . ܘܥܲܡܹܗ ܚܲܒܿܝܼ̈ܒܲܝ : ܝܘܼܬܼܪܵܢܵܐ ܐܸܢܹܝܢ ܠܥܹܕܬܵܐ ܩܲܕܝܼܫܬܼܵܐ ܬܲܫ̈ܥܝܵܬܼܵܐ ܕܤܵܗܕܵܘ̈ܗܝ ܘܩܲܕܝܼܫܵܘ̈ܗܝ ܕܡܵܪܲܢ ܝܼܫܘܿܥ ܡܫܝܼܚܵܐ . ܘܬܼܘܼܪܤܵܝܵܐ ܐܸܢܹܝܢ ܪܘܼܚܵܢܵܝܵܐ ܠܲܟܼܢܘܼ̈ܫܵܬܼܵܐ ܩܲܕܝܼ̈ܫܬܼܵܐ ܕܲܨܠܝܼܒܼܵܐ : ܘܗܸܕܪܵܐ ܐܸܢܹܝܢ ܠܫܘܼܦܪܵܗ̇ ܪܵܡܵܐ ܕܲܟܼܪܸܤܛܝܵܢܘܼܬܼܵܐ ܙܠܝܼܚܲܬܸ ܒܲܕܡܹܗ ܕܒܲܪ ܐܲܠܵܗܵܐ : ܘܥܘܼܬܼܪܵܐ ܐܸܢܹܝܢ ܫܡܝܵܢܵܐ ܠܕܼܵܪܹ̈ܐ ܟܠܗܘܿܢ ܕܥܵܐ̇ܠܝܼܢ ܠܥܹܕܬܵܐ ܩܲܕܿܝܼܫܬܼܵܐ ܒܡܵܘܠܕܵܐ ܪܘܼܚܵܢܵܝܵܐ ܕܡܲܥܡܘܿܕܝܼܬܼܵܐ : ܘܡܲܚܙܝܼܬܼܵܐ ܐܸܢܹܝܢ ܡܪܝܼܩܬܼܵܐ ܕܒܼܵܗ̇ ܚܵܙܹ̇ܝܢ ܦܵܪ̈ܘܿܫܹܐ ܠܫܘܼܦܪܹܗ ܠܵܐ ܡܸܬܼܡܲܠܠܵܢܵܐ ܕܲܡܫܝܼܚܵܐ : ܘܩܸܢ̈ܝܵܢܹܐ ܐܸܢܹܝܢ ܕܙܲܕܝܼܩܘܼܬܼܵܐ ܠܲܒܼܢܹ̈ܝܗ̇ ܕܥܹܕܬܵܐ ܙܡܝܼ̈ܢܲܝ ܠܡܲܠܟܿܘܼܬܼܵܐ ܫܡܲܝܵܢܝܼܬܼܵܐ : ܘܢܘܼܪܵܐ ܕܚܘܼܒܹܗ ܕܲܡܫܝܼܚܵܐ ܡܓܼܵܘܙܲܠ ܒܢܲܦܫ̈ܬܼܵܐ ܕܲܡܗܲܝ̈ܡܢܹܐ . ܘܐܲܝܢܵܐ ܕܲܪܓܼܝܼܓܼ ܠܩܸܪܝܵܢܗܹܝܢ ܘܲܠܥܹܢ̈ܝܵܢܹܐ ܐܲܡܝܼ̈ܢܹܐ ܕܲܒܼܗܹܝܢ : ܒܪܵܐ ܗ̣̄ܘ ܚܲܒܿܝܼܒܼܵܐ ܕܩܲܕܿܝܼ̈ܫܹܐ : ܕܒܹܗ ܡܸܬܼܡܲܠܠܝܼܢ ܫܘܼܦܪ̈ܲܝܗܘܿܢ ܕܒܲܐܠܵܗܵܐ . (1) ܥܲܠ ܚܲܝܠܵܐ ܐܲܠܵܗܵܝܵܐ : ܡܫܲܪܸܐ ܥܲܒܼܕܵܐ ܚܲܛܵܝܵܐ : ܠܡܸܟܼܬܿܒܼ ܬܲܫܥܝܼܬܼܵܐ ܕܝܵܢܝܵܐ : ܕܡܵܪܝ ܩܲܪܕܵܓܼ ܚܠܸܐ ܟܘܼܢܵܝܵܐ ܀ ܕܡ̣ܢ ܐܲܬܼܪܵܐ ܐܵܬܼܘܿܪܵܝܵܐ : ܘܲܒܼܓܸܢܤܵܐ ܢܡܪܘܿܕܼܵܝܵܐ : ܚܲܝܸܠܲܝܢܝ ܒܚܲܝܠܵܟܼ ܡܵܪܝܵܐ : ܕܒܹܗ ܐܸܬܼܡܲܢܲܥ ܠܫܘܼܡܠܵܝܵܐ ܀ pb. 443 pb. 443 ܒܲܕܓܼܘܿܢ ܚܲܒܿܝܼ̈ܒܲܝ ܪܓܝܼܓܼ ܐ̄ܢܵܐ ܕܐܸܫܬܲܥܸܐ ܠܟܼܘܿܢ ܢܸܨܚܵܢܵܘ̈ܗܝ ܬܡܝܼ̈ܗܹܐ ܘܐܵܓܼܘܿܢܵܘ̈ܗܝ ܪܵܘܪ̈ܒܹܐ ܕܐܲܬܼܠܹܝܛܐ ܕܙܲܕܝܼܩܘܼܬܼܵܐ : ܤܵܗܕܵܐ ܩܲܕܝܼܫܵܐ ܡܵܪܝ ܩܲܪܕܵܓܼ . ܗܵܘ̇ ܕܒܼܵܐܓܼܘܿܢܹ̈ܐ ܪܵܘܪ̈ܒܹܐ ܕܤܵܗܕܘܼܬܹܗ ܬܗܲܪܘ ܡܲܠܲܐܟܗܹܐ : ܘܐܸܬܿܕܲܡܲܪܘ ܒܢܲܝ̈ܢܵܫܵܐ : ܗ̤ܘ ܗܵܟܹܝܠ ܩܲܕܝܼܫܵܐ ܡܵܪܝ ܩܲܪܕܵܓܼ ܐܝܼܬܼܵܘܗܝ ܗ̄ܘ̣ܵܐ ܡ̣ܢ ܓܸܢܤܵܢ ܪܲܒܵܐ : ܘܡ̣ܢ ܫܵܩܵܐ ܕܡܲܠܟܿܘܼܬܼܵܐ ܕܐܸܬܼܘܿܪ̈ܵܝܹܐ . ܘܐܲܒܼܘܼܗܝ ܡܸܬܼܝܲܒܲܠ ܗ̄ܘ̣ܵܐ ܡ̣ܢ ܫܲܪܒܿܬܼܵܐ ܡܫܲܡܗܬܵܐ ܕܒܹܝܬܼ ܢܸܡܪܘܿܕܼ : ܘܐܸܡܹܗ ܡ̣ܢ ܫܲܪܒܿܬܼܵܐ ܡܫܲܡܲܗܬܵܐ ܕܒܹܝܬܼ ܤܲܢܚܹܪܝܼܒܼ . ܘܡ̣ܢ ܐܲܒܼܵܗܹ̈ܐ ܚܲܢ̈ܦܹܐ ܘܛܵܥܝܲܝ̈ ܒܛܵܥܝܘܼܬܼܵܐ ܕܲܡܓܼܫܘܼܬܼܵܐ ܐܸܬܼܝܼܠܸܕܼ : ܐܲܒܼܘܼܗܝ ܓܹܝܪ ܓܲܒܼܪܵܐ ܗ̄ܘ̣ܵܐ ܝܼܕܼܝܼܥܵܐ ܒܡܲܠܟܿܘܼܬܼܵܐ ܘܲܡܫܲܡܗܵܐ ܒܲܡܓܼܘ̈ܫܹܐ : ܓܘܼܫܢܵܘܝܼ ܫܡܹܝܗ . ܗ̤ܘ ܕܹܝܢ ܩܲܕܝܼܫܵܐ ܡܵܪܝ ܩܲܪܕܵܓܼ ܫܲܦܝܼܪ ܗ̄ܘ̣ܵܐ ܒܚܸܙܘܹܗ : ܘܪܲܒܿ ܗ̄ܘ̣ܵܐ ܒܓܼܘܼܫܡܹܗ : ܘܚܲܝܠܬܼܵܢ ܗ̄ܘ̣ܵܐ ܒܦܲܓܼܪܹܗ : ܘܢܲܦܫܵܐ ܡܗܝܼܪܲܬܼ ܒܲܩܪܵܒܹܐ ܩܢܸܐ ܗ̄ܘ̣ܵܐ : ܘܲܒܼܛܵܥܝܘܼܬܼܵܐ ܕܚܲܢܦܘܼܬܼܵܐ ܓܲܢ̄ܒܵܪܵܐܝܼܬܼ ܐܚܝܼܕܼ ܗ̄ܘ̣ܵܐ : ܘܲܒܼܦܵܠܚܘܼܬܹܗ ܡܸܬܼܖܩܠܲܣ ܗ̄ܘ̣ܵܐ ܒܟܼܠܵܗ̇ ܦܢܝܼܬܼܵܐ ܕܦܵܪ̈ܤܵܝܹܐ . ܘܟܲܕܼ ܐܝܼܬܼܵܘܗܝ ܗ̄ܘ̣ܵܐ ܐܲܝܟܼ ܒܲܪ ܥܸܤܪܝܼܢ ܘܚܲܡܸܫ ܫܢܝܼ̈ܢ : ܐܸܫܬܿܡܲܥ̣ ܛܸܒܹܿܗ ܘܓܲܢ̄ܒܵܪܘܼܬܹܗ ܠܫܵܒܼܘܿܪ ܡܲܠܟܵܐ ܕܦܵܪ̈ܤܵܝܹܐ : ܘܫܲܕܲܪ ܒܥ̣ܵܝܗܝ ܠܬܲܪܥܹܗ ܒܐܝܼܩܵܪܵܐ ܪܲܒܵܐ . ܘܟܲܕܼ ܦ̣ܩܲܕܼ ܘܥܲܠ̣ ܩܕܼܵܡܵܘܗܝ : ܘܲܚ̣ܙܵܐ ܠܦܲܐܝܘܼܬܼܵܐ ܕܚܸܙܘܹܗ ܘܲܠܚܲܠܬܼܵܢܘܼܬܼܵܐ pb. 444 ܕܦܲܓܼܪܹܗ : ܚ̣ܕܝܼ ܒܹܗ ܪܵܘܪܒܼܵܐܝܼܬܼ . ܘܲܦ̣ܩܲܕܼ ܠܹܗ ܕܒܸܐܤܛܵܕܝܼܘܿܢ ܩܕܼܵܡ ܪܵܘܪ̈ܒܼܵܢܹܐ ܟܠܗܘܿܢ ܕܡܲܠܟܼܿܘܼܬܼܵܐ ܢܸܫܬܿܥܸܐ : ܘܢܸܫܕܸܐ ܓܹܐܪܵܐ ܠܢܝܼܫܵܐ ܙܥܘܿܪܵܐ ܕܲܩܒܼܝܼܥ ܒܪܹܫ ܩܲܝܤܵܐ ܪܵܡܵܐ . ܘܐܲܝܬܿܝܼܘ ܩܸܫܬܼܵܐ ܘܓܹܐܪܹ̈ܐ ܚܲܡܫܵܐ ܡ̣ܢ ܒܹܝܬܼ ܙܲܝܢܵܐ ܕܡܲܠܟܵܐ . ܟܲܕܼ ܕܹܝܢ ܫ̣ܕܼܵܐ ܓܹܐܪܹ̈ܐ ܚܲܡܫܵܐ ܒܢܝܼܫܵܐ : ܘܟܼܠܗܘܿܢ ܒܲܚܕܼܵܐ ܕܘܿܟܿܬܼܵܐ ܐܸܬܼܩܲܒܲܥ̣ܘ : ܘܐܸܬܼܩܲܠܲܣ̣ ܡ̣ܢ ܡܲܠܟܵܐ ܘܡ̣ܢ ܟܠܗܘܿܢ ܪܵܘܪ̈ܒܼܵܢܵܘܗܝ . ܘܲܠܝܵܘܡܵܐ ܐ̄ܚܪܹܢܵܐ ܦ̣ܩܲܕܼ ܠܹܗ ܡܲܠܟܵܐ ܕܢܹܐܬܸܐ ܠܐܸܤܛܵܕܝܼܘܿܢ : ܘܢܸܫܬܿܥܸܐ ܥܲܡܹܗ ܒܐܸܤܦܹܪܵܐ ܥܲܡ ܫܲܪܟܵܐ ܕܪܵܘܪ̈ܒܼܵܢܵܘܗܝ . ܗܵܝ̇ ܕܟܲܕܼ ܗܘ̤ܸܵܬܼ : ܪܵܘܪܒܼܵܐܝܼܬܼ ܬܗܲܪܘ ܒܹܗ ܡܲܠܟܵܐ ܘܪܵܘܪ̈ܒܼܵܢܵܘܗܝ . ܘܲܠܝܵܘܡܵܐ ܕܲܬܼܠܵܬܼܵܐ : ܢܦܲܩ̣ ܗ̄ܘ̣ܵܐ ܡܠܟܵܐ ܠܨܲܝܕܵܐ ܒܲܡܵܐܐ ܪܵܘܪ̈ܒܼܵܢܝܼܢ ܘܒܲܬܼܠܵܬܼܡܵܐܐ ܦܲܪ̈ܫܝܼܢ . ܘܲܦ̣ܩܲܕܼ ܠܹܗ ܕܥܲܡܹܗ ܢܸܪܟܲܒܼ : ܒܤܘܼܤܝܵܐ ܕܡ̣ܢ ܐܘܿܪ̈ܵܘܵܬܹܗ ܕܡܲܠܟܵܐ : ܘܲܒܼܪܹܫܵܐ ܕܲܛܥ̈ܝܼܢܲܝ ܙܲܝܢܹܗ ܕܡܲܠܟܵܐ ܢܗܲܠܸܟܼ ܩܕܼܵܡܵܘܗܝ . ܘܟܲܕܼ ܩܲܪܝܼܒܼܝܼܢ ܠܡܸܥܲܠ ܠܥܵܒܼܵܐ ܚܲܕܼ : ܚ̣ܙܵܘ ܩܕܼܵܡܲܝܗܘܿܢ ܚܕܼܵܐ ܐܲܝܠܬܼܵܐ ܕܪܵܗܛܵܐ ܥܲܡ ܒܪܵܗ̇ . ܘܡܸܚܕܼܵܐ ܡܲܠܟܵܐ ܩܥ̣ܵܐ ܟܲܕܼ ܐܵܡܲ݁ܪ : ܐܲܪܝܼܡ ܐܝܼܕܼܵܟܼ ܒܩܸܫܬܼܵܐ ܩܲܪܕܵܓܼ ܥܠܲܝܡܵܐ ܚܲܝܠܬܼܵܢܵܐܝܼܬܼ : ܘܚܵܘܵܐ ܟܘܪܫܪܵܟܼ . ܗ̤ܘ ܓܹܝܪ ܡܤܲܪܗܒܼܵܐܝܼܬܼ ܫܩܲܠ̣ ܓܹܐܪܵܐ ܚܲܕܼ ܘܤܵܡ̣ ܒܩܸܫܬܼܵܐ : ܘܲܡ̣ܬܲܚ ܒܚܲܝܠܵܐ : ܘܲܒܼܚܲܕܼ ܓܹܐܪܵܐ ܐܲܪܡ̣ܝܼ ܠܐܲܝܠܬܼܵܐ ܘܠܲܒܼܪܵܗ̇ . ܗܵܝܕܹܿܝܢ ܡܲܠܟܵܐ ܩܥ̣ܵܐ ܒܩܵܠܵܐ ܪܵܡܵܐ ܘܐܸܡ݂ܲܪ : ܚܝܼ ܩܲܪܕܵܓܼ : ܚܝܼ ܘܲܚ̣ܕܝܼ ܒܲܥܠܲܡܘܼܬܼܵܟܼ : ܘܠܲܢ pb. 445 ܚܲܕܐ ܒܢܸܨܚܵܢܲܝܟ ! ܘܡܸܚܕܼܵܐ ܕܲܦܢ̣ܵܐ ܡܲܠܟܵܐ ܡ̣ܢ ܢܲܚܫܝܼܪܵܐ : ܦ̣ܩܲܕܼ ܘܝܲܗ̣̄ܒܼܘ ܠܹܗ ܡܵܘܗ̈ܒܼܵܬܼܵܐ ܪܵܘܪ̈ܒܼܵܬܼܵܐ : ܘܥܲܒܼܕܹܗ ܦܲܛܚܵܫܵܐ ܕܐܵܬܼܘܿܪ : ܘܐܲܩ̣ܝܼܡܹܗ ܡܲܪܙܒܼܵܢܵܐ ܡ̣ܢ ܢܲܗܪܵܐ ܬܘܼܪܡܵܪܵܐ ܘܲܥܕܲܡܵܐ ܠܲܢܨܝܼܒܼܝܼܢ ܡܕܼܝܼܢ̄ܬܼܵܐ . ܘܫܲܕܪܹܗ ܒܙܵܘܚܵܐ : ܟܲܕܼ ܫܲܕܲܪ ܒܐܝܼܕܹܗ ܡܵܘܗ̈ܒܼܵܬܼܵܐ ܪܵܘܪ̈ܒܼܵܬܼܵܐ ܘܐܝܼܩܵܪܹ̈ܐ ܐܵܦ ܠܐܲܒܼܘܼܗܝ . pb. 444 pb. 445 ܟܲܕܼ ܕܹܝܢ ܤ̣ܡܲܟܼ ܠܐܲܬܼܪ̈ܵܘܵܬܼܵܐ ܕܫܘܼܠܛܵܢܹܗ : ܛܵܒܼ ܐܸܬܿܬܿܙܝܼܥ̣ ܡܸܢܹܗ ܥܲܡܵܐ ܕܲܟܼܪܸ̈ܤܛܝܵܢܹܐ : ܝܵܕܼܥ̇ܝܼܢ ܗ̄ܘ̣ܵܐ ܓܹܝܪ ܠܲܛܢܵܢܹܗ ܠܵܐ ܡܡܲܫܚܵܐ ܕܲܚܠܵܦ ܛܵܥܝܘܼܬܼܵܐ ܕܲܡܓܼܘܼܫܘܼܬܼܵܐ . ܘܲܨܠܘܿܬܼܵܐ ܪܲܒܿܬܼܵܐ ܡܸܬܼܩܲܪܒܼܵܐ ܗ̄ܘ̣ܵܬܼ ܩܕܼܵܡ ܐܲܠܵܗܵܐ ܡܸܛܠܵܬܹܗ ܒܟܼܠܵܗ̇ ܥܹܕܬܵܐ : ܕܗ̤ܘ ܡܨܸܐ ܚܹܝܠ ܟܠ ܢܫܲܗܸܐ ܠܚܹܐܦܹܗ : ܘܠܵܐ ܢܲܪܦܹܝܘܗܝ ܕܲܢܙܝܼܥ ܕܪܘܼܦܝܵܐ ܥܲܠ ܟܪܸ̈ܤܛܝܵܢܹܐ . ܛܵܒܼ ܓܹܝܪ ܪܕܝܼܦܝܼܢ ܗ̄ܘ̣ܵܘ : ܒܡܲܠܟܿܘܼܬܹܗ ܕܫܵܒܼܘܿܪ ܨܗܸܐ ܠܲܕܼܡܵܐ ܕܩܲܕܿܝܼ̈ܫܹܐ . ܟܲܕܼ ܕܹܝܢ ܥܲܠ̣ ܠܒܲܝܬܹܗ ܕܒܲܐܪܒܹܝܠ ܡܕܼܝܼܢ̄ܬܼܵܐ ܕܐܵܬܼܘܿܪ̈ܵܝܹܐ : ܥܹܐܕܼܵܐ ܪܲܒܵܐ ܠܐܲܠܵܗܹ̈ܐ ܕܚܲܢ̈ܦܹܐ ܥ̣ܒܲܕܼ ܗ̄ܘ̣ܵܐ : ܘܠܲܡܓܼܘܼܫܘܼܬܼܵܐ ܛܵܒܼ ܝܲܩܲܪ : ܘܲܠܒܹܝܬܼ ܢܘܼܪ̈ܘܵܬܼܵܐ ܡܵܘܗ̈ܒܼܵܬܼܵܐ ܛܵܒܼ̈ܬܼܵܐ ܝܲܗ̣̄ܒܼ . ܘܒܼܵܬܲܪ ܝܵܘ̈ܡܵܬܼܵܐ ܩܲܠܝܼܠ ܫܲܪܝܼ ܕܢܸܒܼܢܸܐ ܚܸܤܢܵܐ ܘܒܲܝܵܬܼܵܐ ܥܲܠ ܬܸܠܵܐ ܚܲܕܼ ܕܡܸܬܼܩܪܸܐ ܡܲܠܩܝܼ . ܘܒܲܫ̈ܢܲܝܵܐ ܬܲܪܬܹܿܝܢ ܒܢ̣ܵܐ ܘܫܲܟܼܠܸܠ̣ ܚܸܤܢܵܐ ܥܲܫܝܼܢܵܐ ܘܒܲܝܬܼܵܐ ܫܲܦܝܼܪܵܐ : ܘܲܠܬܲܚܬܿ ܡ̣ܢ ܬܸܠܵܐ ܒܢ̣ܵܐ ܒܹܝܬܼ ܢܘܼܪܵܐ ܒܢܲܦܩ̈ܵܬܼܵܐ ܪܵܘܪ̈ܒܼܵܬܼܵܐ : ܘܐܲܩ̣ܝܼܡ ܒܹܗ ܡܓܼܘܼ̈ܫܹܐ ܠܬܸܫܡܸܬܼܵܐ ܕܢܘܼܪܵܐ . ܟܲܕܼ ܕܹܝܢ ܒܵܢܹ̇ܐ pb. 446 ܗ̄ܘ̣ܵܐ ܚܸܤܢܵܐ ܗܵܘ̇ : ܒܚܲܕܼ ܡ̣ܢ ܠܲܝ̈ܠܵܘܵܬܼܵܐ ܟܲܕܼ ܐܝܼܬܼܵܘܗܝ ܗ̄ܘ̣ܵܐ ܒܫܸܢܬܼܵܐ : ܚ̣ܙܵܐ ܒܚܸܠܡܹܗ ܓܲܒܼܪܵܐ ܚܲܕܼ ܥܠܲܝܡܵܐ ܦܲܪܵܫܵܐ ܟܲܕܼ ܠܒܼܝܼܫ ܘܲܡܚܲܙܲܩ ܒܙܲܝܢܹܗ : ܘܲܪܟܼܝܼܒܼ ܥܲܠ ܤܘܼܤܝܵܐ : ܘܩܵܐܹ̇ܡ ܠܥܸܠ ܡܸܢܹܗ . ܘܕܲܩܪܹܗ ܒܓܲܒܹܗ ܒܕܼܘܼܢܒܵܐ ܕܢܲܝܙܟܹܗ ܘܐܸܡ݂ܲܪ ܠܹܗ : ܩܲܪܕܵܓܼ . ܘܐܸܡ݂ܲܪ : ܗܵܐ ܐܸܢܵܐ . ܘܐܸܡ݂ܲܪ ܠܹܗ : ܡܸܕܸܿܥ ܬܸܕܲܥ : ܕܲܩܕܼܵܡ ܚܸܤܢܵܐ ܗܵܢܵܐ ܐܝܼܬܼ ܠܵܟܼ ܕܲܬܼܡܘܼܬܼ ܒܤܵܗܕܘܼܬܼܵܐ ܕܲܚܠܵܦ ܡܫܝܼܚܵܐ . ܘܩܲܪܕܵܓܼ ܐܸܡ݂ܲܪ ܠܹܗ : ܕܐܲܢ̄ܬܿ ܡܲܢ ܐܲܢ̄ܬܿ : ܕܗܵܠܹܝܢ ܡܢܲܚܸܫ ܐܲܢ̄ܬܿ ܠܝܼ ؟ ܛܘܼܒܼܵܢܵܐ ܕܹܝܢ ܐܸܡ݂ܲܪ ܠܹܗ : ܐܸܢܵܐ ܐ̄ܢܵܐ ܤܲܪܓܿܝܼܣ ܥܲܒܼܕܹܗ ܕܲܡܫܝܼܚܵܐ . ܠܵܘ ܡܢܲܚܵܫܘܼ ܡܢܲܚܸܫ ܐ̄ܢܵܐ ܠܵܟܼ : ܐܲܝܟܼ ܕܐܲܢ̄ܬܿ ܤܵܒܲ݁ܪ ܐܲܢ̄ܬܿ : ܐܸܠܵܐ ܗܵܝ̇ ܕܲܥܬܼܝܼܕܼܵܐ ܩܲܕܡܹ̇ܬܼ ܐܵܘܕܲܥ̇ܬܵܟܼ : ܐܲܝܟܼ ܕܲܡܫܝܼܚܵܐ ܡܵܪܝ ܐܵܘܕܥܲܢ̣ܝ . ܟܲܕܼ ܕܹܝܢ ܐܸܬܿܬܿܥ̣ܝܼܪ ܩܲܪܕܵܓܼ ܡ̣ܢ ܫܸܢܬܹܗ : ܕܚܸܠ̣ ܕܚܠܬܼܵܐ ܪܲܒܿܬܼܵܐ : ܘܐܸܫܬܲܥ̣ܝܹܗ ܠܚܸܠܡܵܐ ܩܕܼܵܡ ܐܸܡܹܗ ܒܲܝܬܵܐܝܼܬܼ . ܐܵܡ̇ܪܵܐ ܠܹܗ ܐܸܡܹܗ : ܗ̤ܘܲܝܬܿ ܝܵܕܲܥ̇ ܒܹܪܝ : ܠܵܐ ܬܲܥܡܸܠ ܠܥܲܡܵܐ ܕܲܟܼܪܸ̈ܤܛܵܝܵܢܹܐ . ܡܸܛܠ ܕܫܲܪܝܼܪܵܐ ܠܝܼ : ܕܐ̄ܢܵܫܵܐ ܐܸܢܘܿܢ ܕܲܠܚܲܕܼ ܐܲܠܵܗܵܐ ܫܲܪܝܼܪܵܐ ܤܵܓܼ̇ܕܲܝܼܢ : ܘܐܲܠܵܗܗܘܿܢ ܚ̣ܵܘܝܼ ܠܵܟܼ ܚܸܠܡܵܐ ܗܵܢܵ . ܗ̤ܘ ܕܹܝܢ ܠܵܐ ܐܲܝ̣ܬܿܝܼ ܥܲܠ ܒܵܠܹܗ . pb. 446 ܓܲܒܼܪܵܐ ܕܹܝܢ ܚܲܕܼ ܛܘܼܒܼܵܢܵܐ ܐܝܼܬܼ ܗ̄ܘ̣ܵܐ : ܥܲܒܼܕܝܼܿܫܘܿܥ ܫܡܹܗ ܗ̄ܘ̣ܵܐ . ܘܥܵܡܲܪ ܗ̄ܘ̣ܵܐ ܒܲܡܥܲܪܬܼܵܐ ܚܕܼܵܐ ܒܛܘܼܪܵܐ ܚܲܕܼ ܕܒܲܐܬܼܪܵܐ ܕܒܹܝܬܼ ܒܓܼܵܫ . ܘܓܲܒܼܪܵܐ ܗ̄ܘ̣ܵܐ ܪܲܒܵܐ ܒܕܼܘܼܒܵܪ̈ܵܘܗܝ : ܘܲܒܼܓܸܠܝܵܢܹ̈ܐ pb. 447 ܐܲܠܵܗܵܝܹ̈ܐ ܡܸܬܼܒܲܤܲܡ ܗ̄ܘ̣ܵܐ . ܘܡܵܪܝܵܐ ܐܸܡ݂ܲܪ ܠܹܗ ܒܚܸܙܘܵܐ : ܩܘܼܡ ܚܘܿܬܼ ܘܐܸܬܼܚܲܙܝ ܠܩܲܪܕܵܓܼ ܡܲܪܙܒܼܵܢܵܐ : ܡܸܛܠ ܕܒܼܐܝܼܕܲܝ̈ܟ ܨܵܐܹ̇ܕ ܐ̄ܢܵܐ ܠܹܗ ܠܒܲܝܬܵܝܘܼܬܝ : ܤܲܓܿܝܼ ܓܹܝܪ ܐܝܼܬܼ ܠܹܗ ܕܢܸܚܲܫ ܡܸܛܠ ܫܹܡܝ . ܩܵܡ̣ ܕܹܝܢ ܛܘܼܒܼܵܢܵܐ ܥܲܒܼܕܝܼܫܘܿܥ : ܘܲܠ̣ܒܲܟܼ ܚܘܼܛܪܹܗ ܒܐܝܼܕܹܗ : ܘܲܛ̣ܥܲܢ ܒܬܲܪܡܵܠܵܐ ܙܥܘܿܪܬܵܐ ܐܹܘܲܢܓܲܠܝܼܘܿܢ ܩܲܕܿܝܼܫܵܐ : ܘܲܢ̣ܚܸܬܼ ܐܲܝܟܼ ܕܐܸܬܼܦ̣ܩܸܕܼ ܠܹܗ . ܘܲܒܼܚܲܕܼ ܡ̣ܢ ܝܵܘ̈ܡܵܬܼܵܐ : ܟܲܕܼ ܢܵܦܹ̇ܩ ܗ̄ܘ̣ܵܐ ܩܲܪܕܵܓܼ ܠܐܸܤܛܵܕܼܝܼܘܿܢ ܠܡܸܫܬܿܢܵܝܘܼ ܒܐܸܤܦܹܪܵܐ : ܗܵܐ ܩܲܕܿܝܼܫܵܐ ܥܲܒܼܕܝܼܫܘܿܥ ܐܲܪܲܥ̣ ܒܹܗ : ܘܲܦ̣ܤܲܩ ܐܘܼܪܚܵܐ ܩܕܼܵܡܵܘܗܝ ܘܲܥ̣ܒܲܪ . ܗ̤ܘ ܕܹܝܢ ܟܲܕܼ ܚ̣ܙܵܝܗܝ ܕܲܥ̣ܒܲܪ ܩܕܼܵܡܵܘܗܝ : ܐܸܬܼܚܲܡܲܬܼ ܛܵܒܼ . ܘܐܸܡ݂ܲܪ ܠܕܼܵܐܬܹ̇ܝܢ ܥܡܹܗ : ܦܸܓܼܥܵܐ ܗ̣̄ܘ ܒܝܼܫܵܐ ܗܵܢܵܐ ܓܲܒܼܪܵܐ . ܘܲܦ̣ܩܲܕܼ ܠܦܵܠܚܹ̈ܐ ܬܪܹܝܢ : ܕܢܸܡܚܘܿܢܵܝܗܝ ܠܩܲܕܝܼܫܵܐ ܡܵܪܝ ܥܲܒܼܕܝܼܫܘܿܥ ܥܲܠ ܐܲܦܵܘ̈ܗܝ . ܘܟܲܕܼ ܢܲܓܿܕܘܼܗܝ ܡܲܪܝܼܪܵܐܝܼܬܼ : ܦ̣ܩܲܕܼ ܕܢܸܬܼܢܛܲܪ ܥܲܕܼ ܦܵܩܹ̇ܕܼ ܡܸܛܠܵܬܹܗ ܡܸܕܸܿܡ ܕܙܵܕܹ̇ܩ . ܗ̤ܘ ܕܹܝܢ ܩܲܪܕܵܓܼ ܡܸܢܕܪܹܫ ܠܒܲܝܬܹܗ ܥ̣ܛܲܦ : ܘܟܲܕܼ ܩܲܠܝܼܠ ܩ̣ܵܘܝܼ : ܩܵܡ̣ ܪܟܸܒܼ ܡܸܢܕܪܹܫ ܕܢܹܐܙܲܠ ܠܐܸܤܛܵܕܝܼܘܿܢ . ܩܲܕܝܼܫܵܐ ܕܹܝܢ ܥܲܒܼܕܝܼܫܘܿܥ ܪܬܲܚ̣ ܒܲܛܢܵܢܵܐ ܕܐܲܠܵܗܵܐ : ܘܐܲܪܝܼܡ ܐܝܼܕܹܗ ܘܲܪܫܲܡ̣ ܐܵܬ̤ܵܐ ܕܲܨܠܝܼܒܼܵܐ ܘܐܸܡ݂ܲܪ : ܡܵܪܝܵܐ ܐܲܠܵܗܵܐ ܚܲܝܠܬܼܵܢܵܐ : ܚܵܘܵܝܗܝ ܫܘܼܒܼܚܵܟܼ : ܘܲܓܼܠܝܼ ܠܹܗ ܚܲܝܠܵܟܼ . ܕܢܸܕܿܥܵܟܼ ܕܐܲܢ̄ܬܿ ܐܲܢ̄ܬܿ ܐܲܠܵܗܵܐ ܫܲܪܝܼܪܵܐ : ܘܠܲܝܬܿ ܐ̄ܚܪܹܝܢ ܠܒܲܪ ܡܸܢܵܟܼ : ܐܲܝܟܼ ܕܚ̣ܵܘܝܼܬܼܵܢܝ ܒܓܸܠܝܵܢܵܐ . ܟܲܕܼ ܕܹܝܢ ܡܲܛ̣ܝܼܘ ܠܐܸܤܛܵܕܝܼܘܿܢ : ܘܫܲܪܝܼܘ ܕܢܸܛܪܘܿܢ ܠܐܸܤܦܹܪܵܐ ܟܲܕܼ ܡܲܪܗܛܝܼܢ ܒܪ̈ܲܟܼܫܵܐ : ܕܒܸܩܲܬ̤ ܠܵܗ̇ ܐܸܤܦܹܪܵܐ ܒܐܲܪܥܵܐ : ܘܠܵܐ pb. 448 ܐܸܫܟܲܚܘ ܕܲܢܙܝܼܥܘܼܢܵܗ̇ ܡ̣ܢ ܕܘܼܟܿܬܼܵܗ̇ . ܘܡܸܚܕܼܵܐ ܦ̣ܩܲܕܼ ܠܚܲܕܼ ܡ̣ܢ ܦܵܠܚܹ̈ܐ : ܕܢܸܚܘܿܬܼ ܢܸܤܒܼܝܼܗ̇ ܠܐܸܤܦܹܪܵܐ ܒܐܝܼܕܹܗ : ܘܲܠܪܘܼܚܩܵܐ ܢܸܙܢܩܼܝܼܗ̇ . ܘܟܲܕܼ ܫܲܩ̣ܠܵܗ̇ ܡ̣ܢ ܐܲܪܥܵܐ ܘܲܒܼܚܲܝܠܵܐ ܫ̣ܕܵܗ̇ : ܩܕܼܵܡ ܪܸ̈ܓܼܠܵܘܗܝ ܢܸܦ̣ܠܲܬ̤ . ܘܟܼܠܗܘܿܢ ܦܵܠܚܵܘ̈ܗܝ ܤܲܥ̣ܪܘܼܗ̇ ܠܗܵܕܹܐ ܚܲܕܼ ܒܵܬܲܪ ܚܲܕܼ : ܘܡܸܕܸܡ ܠܵܐ ܐܵܘܼܬܲܪܘ . ܗܵܝܕܹܿܝܢ ܬܡܲܗ̣ܘ ܟܲܕܼ ܐܵܡ̇ܪܝܼܢ : ܕܫܲܪܝܼܪܵܐܝܼܬܼ ܓܲܒܼܪܵܐ ܗܵܘ̇ ܕܲܦܓܲܥ̣ ܒܲܢ ܚܲܪܵܫܵܐ ܐܝܼܬܼܵܘܗܝ : ܘܗ̤ܘ ܒܚܲܪ̈ܫܵܘܗܝ ܐܲܤ̣ܪܵܗ̇ ܠܐܸܤܦܹܪܲܢ ܘܦܲܪܓܠܵܗ̇ ܠܚܲܕܘܼܬܲܢ . ܥܵܢ̣ܵܐ ܕܹܝܢ ܚܲܕܼ ܡܸܢܗܘܿܢ ܘܐܸܡ݂ܲܪ : ܕܟܲܕܼ ܡܛܲܝܒܼܝܼܢ ܗ̣̄ܘܲܝܢ ܠܡܸܪܟܲܒܼ : ܐܸܢܵܐ ܚܙܹ̇ܝܬܹܗ ܠܓܲܒܼܪܵܐ ܗܵܘ̇ : ܕܐܲܪܝܼܡ ܐܝܼܕܹܗ ܕܝܲܡܝܼܢܵܐ : ܘܲܥ̣ܒܲܕܼ ܕܡܘܼܬܼ ܨܠܝܒܼܵܐ ܕܲܟܼܪܸ̈ܤܛܝܵܢܹܐ . ܘܤܸܦܘܵܬܹ̈ܗ ܡܸܬܿܬܿܙܝܼ̈ܥܵܢ ܗ̣̄ܘܲܝ̈ : ܐܲܝܟܼ ܗܵܘ̇ ܕܡܸܕܲܡ ܡܠܲܚܸܫ ܗ̄ܘ̣ܵܐ . pb. 447 pb. 448 ܗܵܝܕܹܿܝܢ ܥ̣ܛܲܦ ܡܲܪܙܒܼܵܢܵܐ ܘܥܲܠ̣ ܠܒܲܝܬܹܗ : ܟܲܕܼ ܬܵܡܲܗ ܘܡܸܬܿܕܲܡܲܪ ܥܲܠ ܡܸܕܸܿܡ ܕܲܗܘ̤ܵܐ : ܗ̤ܘ ܘܟܼܠܗܘܿܢ ܕܥܲܡܹܗ . ܘܡܸܚܕܼܵܐ ܕܝܸܬܸܒܼ : ܦ̣ܩܲܕܼ ܘܐܲܥ̣ܠܘܼܗܝ ܩܕܼܵܡܵܘܗܝ ܠܩܲܕܿܝܼܫܵܐ ܥܲܒܼܕܝܼܫܘܿܥ . ܘܫܲܐ̣ܠܹܗ ܙܥܼܦܵܐܝܼܬܼ ܘܐܸܡ݂ܲܪ ܠܹܗ : ܡ̣ܢ ܐܲܝܡܸܟܵܐ ܐܲܢ̄ܬܿ : ܓܲܒܼܪܵܐ ؟ ܘܡܵܪܵܘ ܥ̇ܒܼܵܕܵܟܼ ؟ ܥܢ̣ܵܐ ܕܹܝܢ ܛܘܼܒܼܵܢܵܐ ܥܲܒܼܕܝܼܫܘܿܥ ܘܐܸܡ݂ܲܪ ܠܹܗ : ܐܲܝܟܼ ܕܲܫܡܝܼܥ ܠܝܼ ܡ̣ܢ ܐܲܒܼܵܗܲܝ̈ : ܡ̣ܢ ܚܲܙܵܐ ܩܪܝܼܬܼܵܐ ܕܒܲܐܬܼܪܵܐ ܕܐܵܬܼܘܿܪ̈ܵܝܹܐ ܐܝܼܬܲܝܗܘܿܢ ܗ̄ܘ̣ܵܘ . ܘܡܸܛܠ ܕܲܟܼܪܸ̈ܤܛܝܵܢܹܐ pb. 449 ܗ̄ܘ̣ܵܘ : ܐܸܬܿܛܪܸܕܼܘ ܡ̣ܢ ܚܲܢ̈ܦܹܐ ܛܵܥܲܝ̈ܵܐ : ܘܐܸܙܲܠܘ ܥ̣ܡܲܪܘ ܒܲܬܼܡܵܢܘܿܢ ܩܪܝܼܬܼܵܐ ܕܒܲܐܬܼܪܵܐ ܕܩܲܪ̈ܕܘܵܝܹܐ . ܠܝܼ ܕܹܝܢ ܕܘܼܟܿܬܼܵܐ ܝܼܕܼܝܼܥܬܼܵܐ ܘܒܹܝܬܼ ܡܲܥܡܪܵܐ ܦܪܝܼܫܵܐ ܠܲܝܬܿ ܠܝܼ . ܡܸܛܠ ܕܫܸܡܥܹ̇ܬܼ ܡ̣ܢ ܡܫܝܼܚܵܐ ܡܵܪܝ : ܗܵܘ̇ ܕܐܸܬ݂ܼܵܐ ܘܦܲܪܩܲܢ ܒܡܵܘܬܹܗ ܩܲܕܝܼܫܵܐ : ܕܠܲܝܬܿ ܗ̄ܘ̣ܵܐ ܠܹܗ ܐܲܝܟܵܐ ܕܢܸܤܡܘܿܟܼ ܪܹܫܹܗ : ܟܲܕܼ ܛܵܒܼ ܫܡܲܝܵܐ ܘܐܲܪܥܵܐ : ܘܥܸܠܵܝܹ̈ܐ ܘܬܲܚ̈ܬܵܝܹܐ : ܕܝܼܠܹܗ ܐܸܢܘܿܢ : ܘܗ̤ܘ ܐܲܚܝܼܕܼ ܘܲܡܕܲܒܲܪ ܘܲܡܢܲܛܲܪ ܠܗܘܿܢ . ܥ̇ܒܼܵܕܼܝ ܕܹܝܢ ܐܝܼܬܼܵܘܗܝ : ܕܲܕܠܵܐ ܫܲܠܘܵܐ ܐܲܤܸܩ ܬܸܫܒܿܘܿܚܬܼܵܐ ܘܐܸܦܪܘܿܥ ܬܵܘܕܝܼܬܼܵܐ ܠܐܲܠܵܗܵܐ ܥܵܒܼ̇ܘܿܕܲܢ ܘܲܡܦܲܪܢܤܵܢܲܢ : ܗܵܘ̇ ܕܲܒܼܪܵܢ ܒܨܲܠܡܹܗ ܘܲܩܪܵܬ ܒܲܕܼܡܘܼܬܹܗ : ܘܦܲܪܩܲܢ ܒܝܼܚܝܼܕܹܗ ܕܲܠ̣ܒܸܫ ܦܲܓܼܪܲܢ : ܘܝܲܗ̣̄ܒܼ ܠܲܢ ܝܼܕܲܥܬܼܵܐ ܘܤܘܼܟܵܠܑܵܐ : ܕܠܵܐ ܢܸܚܫܘܿܒܼ ܐܲܠܵܗܹ̈ܐ ܠܒܸܪ̈ܝܵܬܼܵܐ : ܘܠܵܐ ܢܸܬܸܿܠ ܤܸܓܼܕܬܼܵܐ : ܕܠܹܗ ܒܲܠܚܘܿܕܼܵܘܗܝ ܡܸܬܿܬܿܚܝܼܒܼܵܐ : ܠܒܸܪ̈ܝܵܬܼܵܐ ܕܡܸܢܹܗ ܗ̤ܘܲܝ̈ ܘܐܸܬܿܬܲܩܲܢ : ܐܲܟܼܘܵܬܼܟܼܘܿܢ ܚܲܢ̈ܦܹܐ ܛܵܥܲܝ̈ܐ . ܘܟܲܕܼ ܫܡܲܥ̣ ܩܲܪܕܵܓܼ ܐܸܬܼܚܲܡܲܬܼ ܛܵܒܼ : ܘܲܦ̣ܩܲܕܼ ܕܢܸܡܚܘܿܢܵܝܗܝ ܠܩܲܕܿܝܼܫܵܐ ܥܲܠ ܦܘܼܡܹܗ . ܟܲܕܼ ܕܹܝܢ ܛܘܼܒܼܵܢܵܐ ܥܲܒܼܕܝܼܫܘܿܥ ܡܲܪܝܼܪܵܐܝܼܬܼ ܒܵܠܲܥ̇̄ ܗ̄ܘ̣ܵܐ : ܥܲܝܢܵܘ̈ܗܝ ܒܲܡܫܲܝܵܐ ܚܵܝܪ̈ܵܢ ܗ̣̄ܘܲܝ̈ . ܘܟܲܤܝܵܐܝܼܬܼ ܠܐܲܠܵܗܵܐ ܡܨܲܠܸܐ ܗ̄ܘ̣ܵܐ : ܕܢܸܓܼܡܘܿܪ ܒܲܥ̇ܒܼܵܕܵܐ ܗܵܘ̇ ܡܸܕܸܿܡ ܕܐܸܡ݂ܲܪ ܠܹܗ ܒܓܸܠܝܵܢܵܐ . ܘܐܸܡ݂ܪ ܠܹܗ ܩܲܪܕܵܓܼ ܙܥܝܼܦܵܐܝܼܬܼ : ܠܡܵܢܵܐ ܩܵܪܹܐ ܐܲܢ̄ܬܿ pb. 450 ܠܲܢ ܤܵܓܼܕܲܝ̈ ܠܒܸܪ̈ܝܵܬܼܵܐ : ܐܘܿ ܤܵܒܼܵܐ ܤܲܟܼܠܵܐ ؟ ܛܘܼܒܼܵܢܵܐ ܕܹܝܢ ܥܲܒܼܝܼܫܘܿܥ ܫܬܸܩ̣ : ܘܠܵܐ ܦܲܢ̣ܝܼ ܠܹܗ ܦܸܬܼܓܼܵܡܵܐ . ܘܐܸܡ݂ܲܪ ܠܹܗ ܩܲܪܕܵܓܼ : ܠܵܐ ܡܦܲܢܸܐ ܐܲܢ̄ܬܿ ܠܝܼ ܦܸܬܼܓܼܵܡܵܐ ؟ ܠܵܐ ܝܵܕܲܥ̇ ܐܲܢ̄ܬܿ ܕܥܲܠ ܡܵܘܬܵܟܼ ܘܥܲܠ ܚܲܝܲܝ̈ܟ ܫܲܠܝܼܛ ܐ̄ܢܵܐ ؟ ܛܘܼܒܼܵܢܵܐ ܕܹܝܢ ܥܲܒܼܕܝܼܫܘܿܥ ܐܸܡ݂ܲܪ ܠܹܗ : ܤܵܒܼ̇ܪ ܐ̄ܢܵܐ ܡܵܪܝ : ܕܗܵܘ̇ ܕܥܲܠ ܦܘܼܡܹܗ ܡܵܚܹ̇ܝܢ ܠܹܗ : ܗܵܕܹܐ ܡܲܠܦܝܼܢ ܠܹܗ : ܕܠܵܐ ܙܵܕܹܩ ܠܹܗ ܕܲܢܡܲܠܸܠ : ܘܡܸܛܠ ܗܵܕܹܐ ܠܵܐ ܦܲܢܝܼ̇ܬܼ ܦܸܬܼܓܼܵܡܵܐ ܠܪܲܒܿܘܼܬܼܵܟܼ . ܗܵܝ̇ ܕܹܝܢ ܕܐܸܡܲܪܬܿ : ܕܥܲܠ ܡܵܘܬܝ ܘܥܲܠ ܚܲܝܲܝ̈ ܫܲܠܝܼܛ ܐܲܢ̄ܬܿ : ܠܵܐ ܫܲܪܝܼܪܵܐ . ܠܵܟܼ ܐܝܼܬܼ ܠܵܟܼ ܫܘܼܠܛܵܢܵܐ ܕܬܸܩܛܘܿܠ ܦܲܓܼܪܵܐ : ܘܗܵܢܵܐ ܠܵܘ ܡܵܘܬܵܐ ܚܫܝܼܒܼ ܠܲܢ ܥܲܒܼܕܵܘ̈ܗܝ ܕܲܡܫܝܼܚܵܐ ܘܤܵܓܼܘܿ݁ܕܼܵܘ̈ܗܝ ܕܲܨܠܝܼܒܼܵܐ : ܐܸܠܵܐ ܚܲܝܹ̈ܐ ܫܲܪܝܼܪܹ̈ܐ ܘܠܵܐ ܡܵܝ̈ܘܿܬܹܐ . ܥܲܠ ܢܲܦܫܝ ܕܹܝܢ ܘܥܲܠ ܚܲܝܲܝ̈ ܕܒܲܡܫܝܼܚܵܐ : ܐܵܦ ܠܵܐ ܚܲܕܼ ܫܘܼܠܛܵܢܵܐ ܐܝܼܬܼ ܠܵܟܼ . ܘܠܲܢ ܡܵܪܲܢ ܠܲܒܸܒܼ ܘܦܲܩܸܕܼ ܒܲܤܒܲܤܬܹܗ ܟܲܕܼ ܐܵܡܲ݁ܪ : ܕܠܵܐ ܬܸܕܚܠܘܼܢ ܡ̣ܢ ܐܲܝܠܹܝܢ ܕܩܵܛ̇ܠܝܼܢ ܦܲܓܼܪܵܐ : ܢܲܦܫܵܐ ܕܹܝܢ ܠܵܐ ܡܸܫܟܿܚܝܼܢ ܠܡܸܩܛܲܠ : ܕܚܲܠܘ ܕܹܝܢ ܡܹܢܝ : ܕܡܸܫܟܲܚ ܐ̄ܢܵܐ ܕܲܠܢܲܦܫܵܐ ܘܲܠܦܲܓܼܪܵܐ ܐܵܘܒܸܕܼ ܒܓܹܗܲܢܵܐ . ܒܪܲܡ ܐܸܢ ܨܵܒܹܐ ܐܲܢ̄ܬܿ ܕܐܹܡܲܠܸܠ ܥܲܡܵܟܼ : ܐܲܢܝܼܚ ܪܘܼܓܼܙܵܟܼ ܘܫܲܝܸܢ ܢܲܦܫܵܟܼ : ܘܗܲܒܼ ܠܝܼ ܡܲܫܡܲܥܬܼܵܟܼ ܒܲܤܝܼܡܵܐܝܼܬܼ : ܘܲܦܩܘܿܕܼ ܕܠܵܐ ܬܘܼܒܼ ܡܸܢܚܘܿܢܵܢܝ . pb. 449 pb. 450 ܗܵܝܕܹܝܢ ܝܼܡ̣ܵܐ ܠܹܗ ܩܲܪܕܵܓܼ ܟܲܕܼ ܐܵܡܲ݁ܪ : ܕܡܲܠܸܠ ܡܸܕܸܿܡ ܕܨܵܒܹ̇ܐ ܐܲܢ̄ܬܿ : ܘܬܼܘܼܒܼ ܠܲܝܬܿ ܕܲܡܵܚܹ̇ܐ ܠܵܟܼ . ܩܲܕܿܝܼܫܵܐ ܕܹܝܢ ܥܲܒܼܕܝܼܫܘܿܥ ܥܢ̣ܵܐ pb. 451 ܘܐܸܡ݂ܲܪ ܠܹܗ : ܫܵܠܹ̇ܡ ܐܲܢ̄ܬܿ ܠܗܵܕܹܐ : ܕܟܼܠ ܕܐܝܼܬܼܝܵܐ ܗ̄ܘ̣ ܘܠܵܐ ܗ̄ܘ̣ܵܐ ܥܒܼܝܼܕܵܐ ܗ̣̄ܘ : ܗ̤ܘܝܘܼ ܐܲܠܵܗܵܐ ܫܲܪܝܼܪܵܐ ؟ ܐܵܡܲ݁ܪ ܠܹܗ ܡܲܪܙܒܼܵܢܵܐ : ܐܹܝܢ ܫܵܠܹ̇ܡ ܐ̄ܢܵܐ . ܐܵܡܲ݁ܪ ܠܹܗ ܛܘܼܒܼܵܢܵܐ : ܘܡܵܘܕܹܐ ܐܲܢ̄ܬܿ : ܕܟܼܠ ܕܲܥܒܼܝܼܕܼܵܐ ܗ̄ܘ̣ ܘܠܵܐ ܗ̄ܘ̣ܵܐ ܐܝܼܬܼܝܵܐ ܗ̣̄ܘ : ܗܵܘ̇ ܒܪܝܼܬܼܵܐ ܗ̣̄ܘ ؟ ܐܵܡܲ݁ܪ ܠܹܗ ܡܲܪܙܒܼܵܢܵܐ : ܐܹܝܢ ܗܵܟܲܢܵܐ ܡܵܘܕܹܐ ܐ̄ܢܵܐ . ܘܬܼܘܼܒܼ ܐܸܡ݂ܲܪ ܠܹܗ ܛܘܼܒܼܵܢܵܐ : ܘܝܵܕܲܥ̇ ܐܲܢ̄ܬܿ ܕܲܠܒܸܪ̈ܝܵܬܼܵܐ ܠܵܐ ܙܵܕܹ̇ܩ ܠܡܸܤܓܲܕ : ܘܟܼܠ ܕܤܵܓܹ̇ܕܼ ܠܒܸܪ̈ܵܢܬܼܵܐ : ܠܐܲܠܵܗܵܐ ܒܵܪܘܿܝܗܹܝܢ ܡܲܪܓܸܿܙ ؟ ܐܵܡܲ݁ܪ ܠܹܗ ܡܲܪܙܒܼܵܢܵܐ : ܐܹܝܢ ܡܵܪܝ : ܫܲܪܝܼܪܵܐܝܼܬܼ ܐܸܡ݂ܲܪܬܿ : ܘܗܵܟܲܢܵܐ ܐܝܼܬܹܝܗ̇ . ܐܸܠܵܐ ܚܵܘܵܢܝ : ܡܲܢ̣ܘܼ ܕܤܵܓܹ̇ܕܼ ܠܒܸܪ̈ܝܵܬܼܵܐ ؟ ܐܵܡܲ݁ܪ ܠܹܗ ܛܘܼܒܼܵܢܵܐ : ܐܲܢ̄ܬܿ ܘܟܼܠܗܘܿܢ ܚܲܢ̈ܦܹܐ ܚܲܒܼܪ̈ܲܝܟ : ܠܒܸܪ̈ܝܵܬܼܵܐ ܤܵܓܼ̇ܕܲܝܢ ܐܢ̄ܬܿܘܼܿܢ . ܐܵܡܲ݁ܪ ܠܹܗ ܡܲܪܙܒܼܵܢܵܐ : ܐܸܢ ܬܚܵܘܹܝܢܝ ܕܲܠܒܸܪ̈ܝܵܬܼܵܐ ܤܵܓܹ̇ܕܼ ܐ̄ܢܵܐ ܘܠܲܐܠܵܗܵܐ ܡܲܪܓܸܙܢܵܐ : ܚܲܕܼܝܵܐܝܼܬܼ ܫܵܠܹ̇ܡ ܐ̄ܢܵܐ ܠܵܟܼ : ܘܒܼܵܬܲܪ ܝܘܼܠܦܵܢܵܟܼ ܐܸܬܸܐ : ܘܛܲܝܒܿܘܼܬܼܵܐ ܪܹܫܵܝܬܼܵܐ ܠܵܟܼ ܚܵܫܹ̇ܒܼ ܐ̄ܢܵܐ . ܐܸܢ ܕܹܝܢ ܠܵܐ ܬܚܵܘܹܝܢܝ : ܕܲܥ ܘܲܚܙܝܼ : ܕܡܨܲܥܵܪܘܼ ܡܨܲܥܲܪ ܐܲܢ̄ܬܿ ܠܝܼ . ܐܵܡܲ݁ܪ ܠܹܗ ܛܘܼܒܼܵܢܵܐ : ܠܵܐ ܤܵܓܹ̇ܕܼ ܐܲܢ̄ܬܿ ܠܫܸܡܫܵܐ ܘܲܠܤܲܗܪܵܐ ܘܲܠܢܘܼܪܵܐ ܘܲܠܡܲܝ̈ܵܐ ܘܠܵܐܲܐܲܪ ܘܠܲܐܪܥܵܐ : ܘܐܲܠܵܗܹ̈ܐ ܘܐܲܠܵܗ̈ܬܼܵܐ ܩܵܪܹܐ ܐܲܢ̄ܬܿ ܠܗܘܿܢ ؟ ܐܵܡܲ݁ܪ ܠܹܗ ܩܲܪܕܵܓܼ : ܐܹܝܢ ܤܵܓܹ̇ܕܼ ܐ̄ܢܵܐ ܠܗܘܿܢ : ܡܸܛܠ ܕܐܝܼܬܼܿܝܹ̈ܐ ܐܸܢܘܿܢ ܘܠܵܘ ܥܒܼܝܼ̈ܕܹܐ . ܐܵܡܲ݁ܪ ܠܹܗ ܛܘܼܒܼܵܢܵܐ : ܡ̣ܢ ܐܲܝܟܵܐ ܐܵܪܵܐ ܐܸܫܟܲܚܬܿܘܿܢ : ܕܢܲܗܝܼܪܹ̈ܐ ܐܝܼܬܼܝܹ̈ܐ ܐܸܢܘܿܢ ܘܠܵܘ ܥܒܝܼܝܼ̈ܕܹܐ ؟ ܐܵܡܲ݁ܪ ܠܹܗ ܩܲܪܕܵܓܼ : ܡ̣ܢ ܪ̈ܲܗܛܗܘܿܢ ܐܲܡܝܼܢܵܐ : ܘܡܸܛܠ ܠܵܐ ܫܘܼܚܠܵܦܵܐ ܕܲܟܼܝܵܢܗܘܿܢ : ܘܡ̣ܢ ܗܵܝ pb. 452 ܕܲܡܟܲܬܿܪܝܼܢ ܒܚܲܝܠܵܐ ܕܲܟܼܝܵܢܗܘܿܢ ܘܠܵܐ ܡܸܫܬܲܚܠܦܝܼܢ ܐܲܝܟܼ ܫܲܪܟܵܐ : ܘܲܠܥܸܠ ܒܪܵܘܡܵܐ ܤܝܼܡܝܼܢ . ܐܵܡܲ݁ܪ ܠܹܗ ܛܘܼܒܼܵܢܵܐ : ܗܵܠܹܝܢ ܕܐܸܡ݂ܲܪܬܿ : ܒܬܼܘܼܩܵܢܗܘܿܢ ܗ̣̄ܘ ܫܩܲܠ̣ܘ ܡ̣ܢ ܒܵܪܘܿܝܗܘܿܢ : ܘܠܵܘ ܩܘܼܠܵܤܵܐ ܗ̣̄ܘ ܕܝܵܬܼܗܘܿܢ . ܕܠܵܘ ܕܹܝܢ ܐܝܼܬܝܹ̈ܐ ܐܸܢܘܿܢ : ܝܼܕܼܝܼܥܵܐ ܡ̣ܢ ܗܵܝ̇ ܕܐܵܦܠܵܐ ܚܝܹ̈ܐ ܐܸܢܘܿܢ . ܘܐܸܢ ܐܵܡܲ݁ܪ ܐܲܢ̄ܬܿ ܕܚܲܝܹ̈ܐ ܐܸܢܘܿܢ : ܐܹܫܲܠܵܟܼ ܦܲܢܵܐ ܠܝܼ : ܐܲܝܠܹܝܢ ܟܲܝ ܚܲܝܹ̈ܐ ܩܢܹܝܢ ؟ ܕܚܲܝܵܘ̈ܬܼܵܐ ܐܵܘ ܕܲܡܠܝܼ̈ܠܹܐ ؟ ܐܸܢ ܚܲܝܹ̈ܐ ܕܚܲܝ̈ܘܵܬܼܵܐ ܩܢܹܝܢ : ܠܡܵܢܵܐ ܠܵܐ ܡܸܤܬܲܝܒܿܪܝܼܢ ܐܲܝܟܼ ܚܲܝ̈ܘܵܬܼܵܐ ؟ ܐܵܘ ܕܲܠܡܵܐ ܡܠܝܼ̈ܠܹܐ ܐܸܢܘܿܢ ܘܦܵܪ̈ܘܿܫܹܐ ؟ ܘܐܸܢ ܡܠܝܼ̈ܠܹܐ ܘܦܵܪ̈ܘܿܫܹܐ ܐܵܡܲ݁ܪ ܐܲܢ̄ܬܿ ܠܗܘܿܢ : ܘܐܲܝܟܲܢ ܠܵܐ ܩܵܦ̇ܤܝܼܢ ܒܲܙܒܲܢ ܚܲܡܝܼܡܘܼܬܼܗܘܿܢ ܘܢܵܚܝܼ̇ܢ ܡ̣ܢ ܡܲܪܕܝܼܬܼܗܘܿܢ ؟ ܐܸܠܘܼ ܓܹܝܪ ܡܠܝܼܠܵܐ ܗ̄ܘ̣ܵܐ ܫܸܡܫܵܐ : ܒܤܲܬܼܘܵܐ ܡܒܲܛܸܠ ܗ̄ܘ̣ܵܐ ܠܥܘܼܙܵܐ ܕܥܲܪܝܵܐ : ܘܲܒܼܩܲܝܛܵܐ ܠܵܐ ܡܲܤܓܸܐ ܗ̄ܘ̣ܵܐ ܚܲܡܝܼܡܘܼܬܹܗ : ܘܒܲܐܬܼܪܵܐ ܕܩܲܪܝܼܪ ܡ̣ܢ ܚܲܒܼܪܹܗ ܡܫܲܝܸܢ ܗ̄ܘ̣ܵܐ : ܘܐܲܝܟܵܐ ܕܚܲܡܝܼܡ ܩܵܦܹ̇ܣ ܗ̄ܘ̣ܵܐ ܙܲܠܝܼܩܵܘ̈ܗܝ : ܘܲܒܼܪܲܗܛܹܗ ܐܲܡܝܼܢܵܐ ܠܵܐܹ̇ܐ ܗ̄ܘ̣ܵܐ ܘܚܵܐܹ̇ܫ . ܟܠ ܓܹܝܪ ܕܚܲܝ ܘܡܸܬܼܚܙܸܐ ܘܡܸܬܿܬܿܙܝܼܥ ܡ̣ܢ ܵܬܹܗ : ܗܵܢܵܐ ܐܵܦ ܠܵܐܹ̇ܐ . ܘܟܼܠ ܕܠܵܐ ܚܲܝ ܘܠܵܐ ܠܵܐܹ̇ܐ : ܗܵܢܵܐ ܡ̣ܢ ܐ̄ܚܪܹܢܵܐ ܡܸܬܿܬܿܙܝܼܥ . ܟܹܐܦܵܐ ܘܓܹܐܪܵܐ ܘܥܵܓܹܠܬܼܵܐ ܡ̣ܢ ܐ̄ܚܪ̈ܵܢܹܐ ܡܸܬܿܬܿܙܝܼܥܝܼܢ : ܘܠܵܐ ܠܵܐܹ̇ܝܢ : ܡܸܛܠ ܕܐܵܦ ܠܵܐ ܚܲܝܼܢ . ܘܦܵܪܲܚܬܼܵܐ pb. 453 ܘܚܲܝ̈ܘܵܬܼܵܐ ܡ̣ܢ ܝܵܬܼܗܹܝܢ ܡܸܬܿܬܿܙܝܼ̈ܥܵܢ ܘܠܵܐܝ̈ܢ : ܡܸܛܠ ܕܐܵܦ ܚܲܝ̈ܢ . ܐܸܬ ܗܵܟܹܝܠ ܡ̣ܢ ܝܵܬܼܗܘܿܢ ܡܸܬܿܬܿܙܝܼܥܝܼܢ ܢܲܗܝܼܪܹ̈ܐ ܥܲܡ ܐܸܤܛܘܼ̈ܟܼܤܹܐ : ܐܵܦ ܠܵܐܹ̇ܝܢ ܘܚܵܐܫܝܼܢ : ܡܸܛܠ ܕܡܸܬܼܚܲܙܝܵܢܹ̈ܐ ܐܸܢܘܿܢ . ܐܸܠܵܐ ܡܸܛܠ ܕܠܵܘ ܡ̣ܢ ܝܵܬܼܗܘܿܢ ܡܸܬܿܬܿܙܥܝܼܢ : ܐܲܝܟܼ ܕܐܵܦ ܓܲܠܝܵܐ ܗ̣̄ܝ ܕܚܲܪ̈ܫܹܐ ܐܸܢܘܿܢ ܘܲܕܼܠܵܐ ܢܦܸܫ : ܘܡܸܛܠ ܗܵܕܹܐ ܠܵܐ ܠܐܹ̇ܝܢ . ܘܲܒܼܚܲܝܵܐ ܕܲܐ̄ܚܪ̈ܵܢܹܐ ܡܸܬܿܬܿܙܝܼܥܝܼܢ : ܒܲܕܼܡܘܼܬܼ ܟܹܐܦܵܐ ܘܓܹܐܪܵܐ ܘܥܵܓܹܠܝܵܬܼܵܐ . ܗܵܢ̇ܘܿܢ ܡ̇ܢ ܡ̣ܢ ܐܲܠܵܗܵܐ ܡܸܬܿܬܿܙܝܼܥܝܼܢ ܗܵܢܵܘ ܕܹܝܢ ܢܲܗܝܼܪܹ̈ܐ ܘܐܸܤܛܘܼ̈ܟܼܤܹܐ : ܗܵܠܹܝܢ ܕܹܝܢ ܡܸܢܲܢ ܗܵܢܵܘ ܕܹܝܢ ܟܹܐܦܵܐ ܘܓܹܐܪܵܐ ܘܫܲܪܟܵܐ . pb. 451 pb. 452 pb. 453 ܐܵܡܲ݁ܪ ܠܹܗ ܡܲܪܙܒܼܵܢܵܐ : ܘܲܠܡܵܢܵܐ ܝܲܬܿܝܼܪ ܡ̣ܢ ܗܵܠܹܝܢ ܕܒܲܐܪܥܵܐ ܩܢܹܝܢ ܙܵܘܥܵܐ ܐܲܡܝܼܢܵܐ : ܘܢܘܼܗܪܵܐ ܘܚܲܝܠܵܐ ܕܲܡܒܲܪܲܝ ܡ̣ܢ ܫܘܼܚܠܵܦܵܐ ܘܚܘܼܒܵܠܵܐ ܘܥܘܼܘܵܟܼܵܐ ؟ ܐܵܡܲ݁ܪ ܠܹܗ ܛܘܼܒܼܵܢܵܐ : ܡܸܛܠ ܕܗܸܢܘ̣ܿܢ ܒܛܲܟܼܤܵܐ ܐܸܢܘܿܢ ܕܗܲܕܸܵܡܹ̈ܐ ܡܵܪ̈ܵܢܵܝܹܐ ܕܲܒܼܓܼܘܼܫܡܵܐ : ܐܲܝܟܼ ܡܘܼܚܵܐ ܘܠܸܒܵܐ ܘܟܒܼܕܵܐ . ܐܲܟܼܙܢܵܐ ܕܐܸܢ ܡܪܝܼܡ ܐ̄ܢܵܫ ܡ̣ܢ ܓܘܼܫܡܵܐ ܛܸܦܪܵܐ ܐܵܘ ܤܲܥܪܵܐ ܐܵܘ ܫܸܢܵܐ : ܚܘܼܤܪܵܢܵܐ ܗ̣̄ܘ ܡܢܵܬܼܵܢܵܝܵܐ . ܐܸܢ ܕܹܝܢ ܡܪܝܼܡ ܐ̄ܢܵܫ ܠܡܘܼܚܵܐ ܐܵܘ ܠܠܸܒܵܐ ܐܵܘ ܠܟܲܒܼܕܵܐ : ܥܲܡ ܕܐܲܝܟܼ ܗܵܠܹܝܢ ܐܲܒܼܕܵܢܵܐ ܗ̣̄ܘ ܕܟܼܠܵܗ̇ ܚܲܝܘܼܬܼܵܐ . ܗܵܟܲܢܵܐ ܐܸܢ ܐܵܒܼܕܵܐ ܚܕܼܵܐ ܡ̣ܢ ܗܵܠܹܝܢ ܕܲܡ̈ܢܵܘܵܬܼܵܐ ܐܸܢܹܝܢ ܙܥܘܿܪ̈ܝܵܬܼܵܐ ܕܩܘܼܝܵܡܹܗ ܕܗܵܠܡܵܐ : ܐܲܝܟܼ ܚܲܝܵܘ̈ܬܼܵܐ ܘܙܲܪ݁ܥܹܐ : ܚܘܼܤܪܵܢܵܐ ܗ̣̄ܘ ܡܢܵܬܼܵܢܵܝܵܐ . ܐܸܢ ܕܹܝܢ ܫܵܒܹ̇ܩ ܗ̄ܘ̣ܵܐ ܒܵܪܘܿܝܵܐ : ܕܢܲܗܝܼܪܹ̈ܐ ܢܹܐܒܼܕܿܘܼܢ : ܚܘܼܒܵܠܵܐ ܗܵܘܹ̇ܐ ܗ̄ܘ̣ܵܐ ܕܥܵܠܡܵܐ pb. 454 ܟ̱ܠܹܗ : ܢܲܗܝܼܪܹ̈ܐ ܓܹܝܪ ܚܙܵܩܵܐ ܐܸܢܘܿܢ ܕܟܼܠܹܗ ܓܘܼܫܡܵܐ ܕܲܒܼܪܝܼܬܼܵܐ : ܗܲܕܵܡܹ̈ܐ ܐܸܢܘܿܢ ܓܹܝܪ ܪܹ̈ܫܵܝܹܐ ܘܥܲܝ̈ܢܹܐ ܘܡܘܼܚܹܗ ܕܥܵܠܡܵܐ . ܘܡܸܢܗܘܿܢ ܐܝܼܬܹܝܗ̇ ܟ̱ܠܵܗ̇ ܚܲܡܝܼܡܘܼܬܼܵܐ ܕܲܒܼܓܼܘܼܫ̈ܡܹܐ ܘܲܒܼܥܸܩܵܪܹ̈ܐ : ܘܛܘܼܟܵܤܵܐ ܕܙܲܒܼ̈ܢܹܐ : ܘܡܸܢܝܵܢܵܐ ܕܲܫ̈ܢܲܝܵܐ ܘܲܕܼܝܲܪ̈ܚܹܐ ܘܲܕܼܫܲܒܹ̈ܐ ܘܲܕܼܝܵܘ̈ܡܵܬܼܵܐ . ܠܵܘ ܕܹܝܢ ܡ̣ܢ ܝܵܬܼܗܘܿܢ ܡܵܪܵܢܵܐܝܼܬܼ ܩܢܹܝܢ ܗܵܠܹܝܢ : ܐܸܠܵܐ ܡ̣ܢ ܚܲܠܵܐ ܘܚܸܟܼܡܬܼܵܐ ܕܒܼܵܪܘܿܝܗܘܿܢ ܫܩܲܠ̣ܘ : ܟܲܕܼ ܠܵܐ ܚܲܝܼܢ ܘܠܵܐ ܪܓܼܝܼܫܝܼܢ . ܘܐܲܟܼܙܢܵܐ ܕܐܸܢ ܢܸܗܘܘܿܢ ܥܸܤܪܵܐ ܐ̄ܢܵܫܝܼ̈ܢ ܒܚܲܕܼ ܒܲܝܬܼܵܐ : ܘܚܲܕܼ ܡܸܢܗܘܿܢ ܢܩܲܒܸܿܠ ܢܸܟܼܝܵܢܵܐ ܒܲܚܙܵܬܹܗ : ܗ̤ܘ ܒܲܠܚܘܿܕܼܵܘܗܝ ܡܸܬܼܢܲܓܲܕܼ ܒܚܸܘܿܟܼܵܐ : ܟܲܕܼ ܗܵܢ̇ܘܿܢ ܐܚܪܵܢܹܐ ܡܓܼܗܹܝܢ ܡ̣ܢ ܟܹܐܒܹܐ . ܐܸܢ ܠܲܫܪܵܓܼܵܐ ܕܲܒܼܓܼܵܘ ܒܲܝܬܼܵܐ ܬܕܲܥܸܟܼ ܐܵܘ ܠܬܲܪܥܵܐ ܬܸܤܟܿܘܿܪ : ܠܟܼܠܗܘܿܢ ܕܲܒܼܒܲܝܬܼܵܐ ܢܸܤܝܵܢܵܗ̇ ܕܡܲܪܕܘܼܬܼܵܐ ܡܲܕܼܪܸܟܼ . ܗܵܟܲܢܵܐ ܐܝܼܬܼܵܘܗܝ ܚܘܼܤܪܵܢܵܐ ܕܗܵܠܹܝܢ ܕܫܲܪܟܵܐ : ܒܦܸܚܡܵܐ ܕܢܲܗܝܼܪܹ̈ܐ . ܘܡ̣ܢ ܗܵܕܹܐ ܐܸܬܼܚܲܙܝܲܬ̤ : ܕܠܵܘ ܐܝܼܬܼܝܹ̈ܐ ܐܸܢܘܿܢ ܢܲܗܝܼܪܹ̈ܐ : ܐܸܠܵܐ ܥܒܼܝܼ̈ܕܹܐ : ܘܠܵܐ ܚܲܝܹ̈ܐ ܐܸܢܘܿܢ ܘܠܵܐ ܪ̈ܵܓܼܘܿܫܹܐ . ܘܡ̇ܢ ܕܲܠܗܘܿܢ ܤܵܓܹܕ̇ : ܠܐܲܠܵܗܵܐ ܒܵܪܘܿܝܗܘܿܢ ܡܲܪܓܸܿܙ . ܘܗܵܟܲܢܵܐ ܘܐܵܦ ܐܸܤܛܘܼܟܼ̈ܤܹܐ : ܐܲܪܥܵܐ ܐܵܡܲ݁ܪܢܵܐ ܘܡܲܝ̈ܵܐ ܘܢܘܼܪܵܐ ܘܐܵܐܲܪ : ܥܒܼܝܼ̈ܕܹܐ ܐܸܢܘܿܢ : ܘܠܵܘ ܚܲܝܹ̈ܐ ܘܠܵܘ ܪ̈ܵܓܼܘܿܫܹܐ . ܘܐܲܝܟܲܢܵܐ ܢܸܬܼܩܪܘܿܢ ܐܝܼܬܼܝܹ̈ܐ : ܗܵܢ̇ܘܿܢ ܕܚܲܕܼ ܡ̣ܢ ܚܲܒܼܪܹܗ ܡܸܫܬܿܪܹܝܢ ܘܡܸܬܼܚܲܒܿܠܝܼܢ ؟ ܘܟܼܠ ܚܲܕܼ ܡܸܢܗܘܿܢ ܙܵܟܼܘܼܬܹܗ ܚܲܝܵܒܼܘܼܬܼܵܐ ܗ̣̄ܝ ܕܲܟܼܢܵܬܹܗ . ܐܲܪܥܵܐ ܓܹܝܪ ܡܸܫܬܲܪܝܵܐ ܡ̣ܢ ܡܲܝ̈ܵܐ : ܘܐܵܦ ܡܸܬܼܓܲܪܦܵܐ . ܘܡܲܝ̈ܵܐ ܡܸܬܼܒܲܠܥܝܼܢ ܡ̣ܢ pb. 455 ܐܲܪܥܵܐ ܘܐܵܒܼ̇ܕܝܼܢ : ܘܡܸܬܿܛܲܠܩܝܼܢ ܐܵܦ ܡ̣ܢ ܐܵܐܲܪ . ܘܢܘܼܪܵܐ ܡܸܬܿܕܲܥܟܵܐ ܡ̣ܢ ܡܲܝ̈ܵܐ ܘܐܵܒܼ̇ܕܵܐ : ܘܐܵܐܲܪ ܡܸܬܼܚܒܸܫ ܒܙܸܩܵܐ : ܘܡܸܫܬܲܠܗܲܒܼ ܡ̣ܢ ܢܲܗܝܼܪܹ̈ܐ : ܘܡܸܬܼܡܲܙܓܼܵܐ ܒܹܗ ܤܲܪܝܘܼܬܼܵܐ ܘܡܲܐܝܼܢܘܼܬܼܵܐ . ܘܤܵܟܼܵܐ : ܟܠ ܚܲܕܼ ܚܲܕܼ ܡܸܢܗܘܿܢ ܡܸܢܹܗ ܘܠܹܗ ܡܵܘܒܕܵܢܵܐ ܗ̣̄ܘ ܕܟܼܠ ܐܵܦ ܕܚܲܒܼܪܹܗ . ܘܡܸܫܬܿܪܹܝܢ ܘܡܸܫܬܲܚܠܦܝܼܢ : ܘܲܤܝܼܩܝܼܢ ܚܲܕܼ ܥܲܠ ܚܕܼ . ܘܟܼܠ ܕܲܤܢܝܼܩܵܐ ܗ̄ܘ̣ ܗܲܝܘܝܵܐ ܗ̣̄ܘ : ܘܟܼܠ ܕܠܵܘ ܗܲܝܘܝܵܐ ܗ̣̄ܘ ܠܵܘ ܣܢܝܼܩܵܐ ܗ̣̄ܘ . ܐܲܟܼܙܢܵܐ ܓܹܝܪ ܕܠܵܐ ܗܲܝܘܝܵܐ ܠܵܐ ܤܝܼܩܵܐ ܐܝܼܬܼܵܘܗܝ ܒܟܼܠ : ܗܵܟܲܢܵܐ ܓܹܝܪ ܐܵܦ ܟܠ ܕܗܲܘܝܵܐ ܗ̣̄ܘ ܤܢܝܼܩܵܐ . ܕܲܤܢܝܼ̈ܩܹܐ ܓܹܝܪ ܐܝܼܬܲܝܗܘܿܬܢ ܐܸܤܛܘܼܟܼ̈ܤܹܐ : ܐܵܦ ܗ̤ܘ ܤܘܼܥܪܵܢܵܐ ܤܵܗܹ̇ܕܼ : ܘܲܕܼܠܵܐ ܡܨܼܐ ܟܐ ܚܲܕܼ ܡܸܢܗܘܿܢ : ܒܸܠܥܵܕ ܡ̣ܢ ܚܲܒܼܪܹܗ : ܠܲܡܥܲܕܵܪܘܼ ܠܓܼܵܘܵܐ . ܐܲܪܥܵܐ ܓܹܝܪ ܤܢܝܼܩܵܐ ܥܲܠ ܡܲܝ̈ܵܐ ܠܘܵܬܼ ܡܵܘܥܝܼܬܼܵܐ : ܘܡܲܝ̈ܵܐ ܤܢܝܼܩܝܼܢ ܥܲܠ ܐܵܐܲܪ ܕܡܲܤܸܩ ܘܙܵܠܲܚ̈ ܐܸܢܘܿܢ . ܘܢܘܼܪܵܐ ܬܘܼܒܼ : ܒܸܠܥܵܕܼ ܡ̣ܢ ܩܲܝ̈ܤܹܐ : ܕܡ̣ܢ ܐܲܪܥܵܐ ܘܡܲܝ̈ܵܐ ܘܐܵܐܲܪ ܡܸܬܼܪܲܒܹܿܝܢ : ܠܵܐ ܡܸܫܟܿܚܵܐ ܕܲܬܼܚܵܘܸܐ ܤܵܥܘܿܪܘܼܬܼܵܗ̇ . ܡܵܕܹܝܢ ܐܸܬܼܚܲܙܝܲܬ̤ ܕܲܤܢܝܼ̈ܩܹܐ ܐܸܢܘܿܢ . ܘܐܸܢ ܤܢܝܼ̈ܩܹܐ ܐܸܢܘܿܢ ܚܲܕ ܥܲܠ ܚܲܕܼ : ܘܐܵܦ ܗܘܲܝ̈ܵܐ ܐܸܢܘܿܢ . ܠܵܐ ܗܲܘܝܵܐ ܓܹܝܪ ܥܲܠ ܝܵܬܹܗ ܤܢܝܼܩ : ܘܠܵܐ ܥܲܠ ܐ̄ܚܪ̈ܵܢܹܐ . ܘܠܵܐ ܗܲܘܝܵܐ ܚܲܝܵܐ ܐܝܼܬܼܵܘܗܝ ܐܵܦ ܡܠܝܼܠܵܐ : ܐܸܤܛܘܼ̈ܟܼܤܹܐ ܓܹܝܪ ܠܵܐ ܚܲܝܹ̈ܐ ܐܝܼܬܲܝܗܘܿܢ ܘܐܵܦ ܠܵܐ ܡܠܝܼܠܹ̈ܿܐ . ܟܠ ܓܹܝܪ ܕܚܲܝ pb. 456 ܘܡܸܬܼܚܙܹܐ : ܡ̣ܢ ܝܵܬܹܗ ܡܸܬܿܬܿܙܝܼܥ ܘܚܵܐܹ̇ܫ . ܐܸܤܛܘܼܟܼ̈ܤܹܐ ܓܹܝܪ ܠܵܘ ܒܲܠܚܘܿܕܼ ܠܵܐ ܡܠܝܼ̈ܠܹܐ ܐܝܼܬܲܝܗܘܿܢ : ܐܸܠܵܐ ܐܵܦ ܠܵܐ ܚܲܝܹ̈ܐ ܘܠܵܐ ܪ̈ܵܓܼܘܿܫܹܐ ܐܸܢܘܿܢ . ܠܢܸܨ̈ܒܼܵܬܼܵܐ ܓܹܝܪ ܥܲܡ ܚܲܝ̈ܘܵܬܼܵܐ ܐܝܼܬܼ ܚܲܝܹ̈ܐ : ܠܢܸܨ̈ܒܼܵܬܼܵܐ ܡ̇ܢ ܕܪ̈ܵܝܒܼܝܵܢ ܘܡܲܦܪ݁ܥܵܢ : ܘܲܠܚܲܝ̈ܘܵܬܼܵܐ ܡܸܬܿܬܿܙܝܼܥܵܢܘܼܬܼܵܐ ܘܫܘܼܢܵܝܵܐ ܥܲܡ ܦܵܪܘܿܫܘܼܬܼܵܐ ܕܪܸ̈ܓܼܫܹܐ . ܠܐܸܤܛܘܼ̈ܟܼܤܹܐ ܕܹܝܢ ܘܠܵܐ ܚܕܼܵܐ ܡ̣ܢ ܗܵܠܹܝܢ ܐܝܼܬܼ : ܐܸܠܵܐ ܫܲܬܿܝܼ̈ܩܹܐ ܐܸܢܘܿܢ ܒܲܕܼܡܘܼܬܼ ܟܹܐܦܹ̈ܐ . ܘܡ̇ܢ ܕܲܠܗܵܠܹܝܢ ܤܵܓܹ̇ܕܼ ܘܐܝܼܬܼܝܹ̈ܐ ܚܵܫܹ̇ܒܼ ܠܗܘܿܢ : ܠܐܲܠܵܗܵܐ ܒܵܪܘܿܗܝܘܿܢ ܡܲܪܓܸܿܙ . ܒܘܵܠܝܼܬܼܵܐ ܡܵܕܹܝܢ ܩܪܹܝ̇ܬܼܟܼܘܿܢ ܤܵܓܼܕܲܝ̈ ܠܒܸܪ̈ܝܵܬܼܵܐ : ܘܪ̈ܲܚܝܼܩܲܝ ܡ̣ܢ ܐܲܠܵܗܵܐ . ܘܟܲܕܼ ܗܵܠܹܝܢ ܫ̣ܡܲܥ ܡܲܪܙܒܼܵܢܵܐ : ܐܸܬܼܚܲܡܲܬܼ ܛܵܒܼ : ܒܲܕܼܠܵܐ ܫܒܲܩ̣ܬܹܗ ܛܵܥܝܘܼܬܼܵܐ ܕܢܸܬܿܛܦܝܼܣ ܠܡܸܠܵܘ̈ܗܝ ܕܛܘܼܒܼܵܢܵܐ . ܘܲܦ̣ܩܲܕܼ ܥܲܠ ܩܲܕܝܼܫܵܐ ܥܲܒܼܕܝܼܫܘܿܥ ܕܢܸܬܼܐܤܲܪ ܒܐܲܤܘܼܪܹ̈ܐ ܩܫܲܝ̈ܵܐ : ܘܢܸܬܼܚܒܸܫ ܒܒܲܝܬܼܵܐ ܚܸܫܘܟܼܵܐ . ܘܢܸܬܼܝܼܗܸܒܼ ܠܹܗ ܡ̣ܢ ܪܲܡܫܵܐ ܠܪܲܡܫܵܐ ܠܲܚܡܵܐ ܩܲܠܝܼܠ : ܘܡܲܝ̈ܵܐ ܠܵܐ ܢܸܬܿܠܘܼܢ ܠܹܗ . ܐܸܬܼܐܤܲܪ ܕܹܝܢ ܩܲܕܝܼܫܵܐ ܘܐܸܬܼܚ̣ܒܸܫ : ܟܲܕܼ ܚܵܕܹ̇ܐ ܗ̄ܘ̣ܵܐ ܘܲܡܙܲܡܲܪ ܘܐܵܡܲܪ : ܡܵܪܝܵܐ ܡܥܲܕܪܵܢܝ ܠܵܐ ܐܸܕܚܲܠ : ܡܵܢܵܐ ܥܵܒܹ̇ܕܼ ܠܝܼ ܒܲܪܢܵܫܵܐ ؟ pb. 454 pb. 455 pb. 456 ܘܲܠܝܵܘܡܵܐ ܐ̄ܚܪܹܢܵܐ : ܢܦܲܩ̣ ܗ̄ܘ̣ܵܐ ܡܲܪܙܒܼܵܢܵܐ ܠܢܲܚܫܝܼܪܵܐ ܘܲܠܨܲܝܕܼܵܐ : ܘܲܡ̣ܬܲܚ ܗ̄ܘ̣ܵܐ ܩܸܫܬܹܗ ܕܢܸܫܕܸܐ ܓܹܐܪܵܐ : ܘܲܢܦܲܠ̣ ܩܕܼܵܐ ܪܸ̈ܓܼܠܵܘܗܝ . ܘܗ̤ܝ ܗܵܕܹܐ ܓܸܕܼܫܲܬ̤ ܐܵܦ ܠܦܵܠܚܹ̈ܐ ܕܥܲܡܹܗ . ܘܟܲܕܼ ܙܲܒܼ̈ܢܵܬܼܵܐ ܤܲܓܿܝܼ̈ܬܼܵܐ ܢܲܤ̣ܝܼܘ : ܠܵܐ ܨ̣ܒܼܵܐ ܐܵܐܲܪ ܠܡܸܛܥܲܢ ܓܹܐܪܹ̈ܐ ܕܫܵܕܹ̇ܝܢ pb. 457 ܗ̄ܘ̣ܵܘ . ܘܟܲܕܼ ܗܵܕܹܐ ܗܘ̤ܵܬܼ ܐܸܢܘܿܢ : ܕܚܸܠ̣ܘ ܕܸܚܠܬܼܵܐ ܪܲܒܿܬܼܵܐ . ܘܲܥܢ̣ܵܐ ܡܲܪܙܒܼܵܢܵܐ ܘܐܸܡ݂ܲܪ ܠܲܕܼܥܲܡܹܗ : ܤܵܒܲܪ̇ ܐ̄ܢܵܐ ܕܓܲܒܼܪܵܐ ܗ̣̄ܘ ܕܐܲܠܵܗܵܐ : ܤܵܒܼܵܐ ܗܵܘ̇ ܕܐܤܝܼܪ ܠܲܢ . ܘܒܲܨ̈ܠܵܘܵܬܹܗ ܗܘ̤ܵܬܼ ܬܸܕܼܡܘܼܪܬܵܐ ܗܵܕܹܐ : ܘܐܸܬܿܬܿܚܸܕܼܘ ܡܵܐܢܲܝ̈ ܙܲܝܢܲܢ : ܥܠ ܕܡܲܪܡܲܪܢܵܝܗܝ . ܘܲܥ̣ܛܲܦ ܡܸܚܕܼܵܐ ܘܥܠ̣ ܠܒܲܝܬܹܗ ܒܟܲܪܝܘܼܬܼܵܐ ܪܒܿܬܼܵܐ : ܘܒܼܵܬܼ ܟܲܕܼ ܠܵܐ ܠܠܸܣ̣ ܘܠܵܐ ܐܸܫ̣ܬܝܼ . ܘܤܵܡ̣ ܗ̄ܘ̣ܵܐ ܒܪܸܥܝܵܢܹܗ : ܕܠܥܸܕܵܢ ܨܲܦܪܵܐ ܢܸܫܪܹܝܘܗܝ ܠܛܘܼܒܼܵܢܵܐ ܥܲܒܼܕܝܼܫܘܿܥ . ܘܲܒܼܦܸܠܓܹܗ ܕܠܸܠܝܵܐ : ܢܘܼܗܪܵܐ ܪܲܒܵܐ ܘܲܫܒܼܝܼܚܵܐ ܐܸܬܼܡ̣ܠܝܼ ܒܲܝܬܼܵܐ : ܕܒܹܗ ܐܲܤܝܼܪ ܗ̄ܘ̣ܵܐ ܛܘܼܒܼܵܢܵܐ ܥܲܒܼܕܝܼܫܘܿܥ . ܘܟܸܢܫܵܐ ܪܲܒܵܐ ܕܪ̈ܘܼܚܵܢܹܐ ܐܬܸܚ̣ܙܝܼܘ ܠܘܵܬܹܗ : ܟܲܕܼ ܒܩܵܠܵܐ ܪܵܡܵܐ ܡܙܲܡܪܝܼܢ ܗ̄ܘ̣ܵܘ ܘܐܵܡ̇ܪܝܼܢ : ܓܥ̣ܵܘ ܙܲܕܝܼ̈ܩܹܐ ܘܡܵܪܝܵܐ ܫܡܲܥ̣ ܐܸܢܘܿܢ ܘܦܲܨܝܼ ܐܸܢܘܿܢ . ܘܩܲܪܝܼܒܼܘܼ ܡܵܪܝܵܐ ܠܐܲܝܠܹܝܢ ܕܩܵܪܹܝܢ ܠܹܗ ܒܩܘܼܫܬܼܵܐ : ܘܥܵܒܹ̇ܕܼ ܨܸܒܼܝܵܢܵܐ ܕܕܼܵܚ̇ܠܵܘ̈ܗܝ : ܫܵܡܲܥ̇ ܒܵܥܘܼܬܼܗܘܿܢ ܘܦܵܪܹܩ ܠܗܘܿܢ . ܟܲܕܼ ܐܵܦ ܗ̤ܘ ܛܘܼܒܼܵܢܵܐ ܥܲܒܼܕܝܼܫܘܿܥ ܥܲܡܗܘܿܢ ܡܙܲܡܲܪ ܗ̄ܘ̣ܵܐ ܟܲܕܼ ܚܵܕܹ̇ܐ . ܘܕܸܚܠܬܼܵܐ ܪܲܒܿܬܼܵܐ ܢܸܦ̣ܠܲܬ̤ ܥܲܠ ܟܠܗܘܿܢ ܐܲܝܠܹܝܢ ܕܩܲܪܝܼܒܼܝܼܢ ܗ̄ܘ̣ܵܘ ܚܕܼܵܪ̈ܲܝ ܒܲܝܬܼܵܐ : ܕܒܹܗ ܐܲܤܝܼܪ ܗ̄ܘ̣ܵܐ ܛܘܼܒܼܵܢܵܐ . ܘܡܸܚܕܼܵܐ ܬܲܪ̈ܥܹܐ ܟܠܗܘܿܢ ܐܸܬܼܦܬܲܚ̣ܘ : ܘܡܲܠܲܐܟܼܵܐ ܕܡܵܪܝܵܐ ܩܪܸܒܼ ܠܐܲܤܘܼܪ̈ܵܘܗܝ ܕܛܘܼܒܼܵܢܵܐ : ܘܲܢܦܲܠ̣ܘ ܐܲܤܘܼܪܹ̈ܐ ܡ̣ܢ ܐܝܼܕܼܵܘ̈ܗܝ ܘܡ̣ܢ ܪܸ̈ܓܼܠܵܘܗܝ : ܘܠܲܒܼܟܹܗ ܒܐܕܹܗ ܘܢܲܓܼܕܹܗ ܘܐܲܦ̣ܩܹܗ ܡ̣ܢ ܒܹܝܬܼ ܚܒܼܘܼܫܝܵܐ . ܘܟܲܕܼ ܐܲܦ̣ܩܹܗ ܠܒܲܪ : ܫܲܒܼܩܹܗ ܡ̣ܢ ܐܝܼܕܹܗ : ܘܐܸܡ݂ܲܪ ܠܹܗ : ܬܵܐ pb. 458 ܒܵܬܲܪܝ . ܘܗ̤ܘ ܐܵܙܹ̇ܠ ܗ̄ܘ̣ܵܐ ܩܕܼܵܡܵܘܗܝ ܒܲܠܒܼܘܼ̈ܫܹܐ ܡܲܦܪ̈ܓܹܐ : ܥܕܲܡܵܐ ܕܐܲܥ̣ܠܹܗ ܠܲܡܥܲܪܬܹܗ : ܘܫܲܒܼܩܹܗ ܘܫܲܢ̣ܝܼ . pb. 457 pb. 458 ܘܟܲܕܼ ܗܘ̤ܵܐ ܨܲܦܪܵܐ : ܦ̣ܩܲܕܼ ܗ̄ܘ̣ܵܐ ܡܲܪܙܒܼܵܢܵܐ : ܕܢܸܫܪܘܿܢܵܝܗܝ ܠܩܲܕܝܼܫܵܐ ܘܢܲܝܬܘܿܢܵܝܗܝ ܠܲܩܕܼܵܡܵܘܗܝ . ܘܟܲܕܼ ܦܬܲܚ̣ܘ ܬܲܪ̈ܥܹܐ ܘܥܲܠ̣ܘ ܗܵܢ̇ܘܿܢ ܕܐܸܫ̣ܬܲܕܲܪܘ : ܐܸܫܟܲܚ̣ܘ ܐܲܤܘܼܪܹ̈ܐ ܟܲܕܼ ܤܝܼܡܝܼܢ ܒܲܠܚܘܿܕܼ : ܘܥܸܛܪܵܐ ܕܒܸܤ̈ܡܹܐ ܛܵܒܹ̈ܐ ܥܵܛܲ݁ܪ ܗ̄ܘ̣ܵܐ ܒܟܼܠܹܗ ܒܲܝܬܼܵܐ . ܘܟܲܕܼ ܒܥ̣ܵܐܘܼܗܝ ܠܛܘܼܒܼܵܢܵܐ ܘܠܵܐ ܐܸܫܟܿܚ̣ܘܼܗܝ : ܬܲܡܗ̣ܘ : ܘܲܗܘ̤ܵܘ ܒܕܼܚܠܬܼܵܐ ܪܲܒܿܬܼܵܐ . ܘܲܪܗܸܛ̣ܘ ܡܤܲܪܗܒܼܵܐܝܼܬܼ ܘܐܵܘܕܲܥ̣ܘ ܠܡܲܪܙܒܼܵܢܵܐ ܟܲܕܼ ܐܵܡ̇ܪܝܼܢ : ܐܸܙܲܠ̣ܘ ܡܵܪܝ ܐܲܝܟܼ ܕܲܦܩܲܕܬܿ : ܘܐܸܫܟܲܚ̣ܢ ܬܲܪ̈ܥܹܐ ܕܐܲܚܝܼܕܝܼܢ : ܘܲܦܬܲܚ̣ܢ ܘܥܲܠ̣ܢ : ܘܐܸܫܟܲܚ̣ܢ ܐܲܤܘܼܪܹ̈ܐ ܗܵܠܹܝܢ ܟܲܕܼ ܤܝܼܡܝܼܢ : ܘܒܲܝܵܬܼܵܐ ܟܲܕܼ ܡܠܸܐ ܗ̄ܘ̣ܵܐ ܥܸܛܪܵܐ ܕܗܹܪ̈ܘܿܡܹܐ : ܠܓܲܒܼܪܵܐ ܕܹܝܢ ܠܵܐ ܐܸܫܟܲܚ̣ܢܵܝܗܝ . ܘܟܲܕܼ ܗܵܠܹܝܢ ܫ̣ܡܲܥ ܡܲܪܙܒܼܵܢܵܐ : ܒܕܚܠܬܼܵܐ ܪܲܒܿܬܼܵܐ ܘܲܒܼܟܲܪܝܘܼܬܼܵܐ ܢܦܲܠ̣ ܗ̄ܘ̣ܵܐ : ܘܡܵܚܹ̇ܐ ܗ̄ܘ̣ܵܐ ܥܲܠ ܐܲܦܵܘ̈ܗܝ ܘܒܼܵܟܹ̇ܐ ܗ̄ܘ̣ܵܐ ܡܲܪܝܼܪܵܐܝܼܬܼ ܘܐܵܡܲ݁ܪ : ܘܵܝ ܠܝܼ ܘܵܝ ܠܝܼ : ܘܵܝ ܠܝܼ ܕܫܸܚܩܹ̇ܬܼ ܠܓܲܒܼܪܵܐ ܕܐܲܠܵܥܗܵܐ ! ܫܲܪܝܼܪܵܐܝܼܬܼ ܕܪܲܒܿ ܗ̣̄ܘ ܐܲܠܵܗܗܘܿܢ ܕܲܟܼܪܸ̈ܤܛܝܵܢܹܐ ! ܘܗ̤ܘܝܘ ܐܲܠܵܗܵܐ ܫܲܪܝܼܪܵܐ ܕܲܥ̣ܒܲܕܼ ܫܡܲܝܵܐ ܘܐܲܪܥܵܐ ܘܟܼܠ ܕܲܒܼܗܘܿܢ : ܘܠܲܝܬܿ ܐܲܠܵܗ ܐ̄ܚܪܹܝܢ ܠܒܲܪ ܡܸܢܹܗ ! ܘܡܸܚܕܼܵܐ ܩܵܡ̣ ܥܲܠ̣ ܠܩܲܝܛܘܿܢܵܐ : ܘܲܤ̣ܪܲܛ ܠܹܗ ܒܐܸܤܬܼܵܐ ܡܲܕܼܢܚܵܝܬܼܵܐ ܐܵܬ̤ܵܐ ܕܲܨܠܝܼܒܼܵܐ : ܘܲܢܦܲܠ̣ ܥܲܠ ܐܲܦܵܘ̈ܗܝ ܥܲܠ ܐܲܪܥܵܐ : ܘܲܡܨܲܠܸܐ ܗ̄ܘ̣ܵܐ ܩܕܼܵܡܵܘܗܝ ܘܐܵܡܲ݁ܪ : ܡܫܝܼܚܵܐ ܐܲܠܵܗܗܘܿܢ pb. 459 ܕܲܟܼܪܸ̈ܤܛܝܵܢܹܐ : ܥܢܝܼܢܝ ܘܲܒܼܥܝܼܢܝ ܘܠܵܐ ܬܲܤܠܹܝܢܝ . ܘܐܲܫܘܵܢܝ ܕܐܸܬܼܡܢܸܐ ܒܤܵܓܼ̇ܘܿܕܲܝ̈ܟ : ܘܐܸܬܼܪܫܸܡ ܒܪܘܼܫܡܵܐ ܩܲܕܝܼܫܵܐ . ܐܸܢܵܐ ܕܹܝܢ ܗܲܝܡܢܹ̇ܬܼ ܘܐܵܘܕܝܼ̇ܬܼ ܘܡܵܘܕܸܢܵܐ : ܕܐܲܢ̄ܬܿ ܐܲܢ̄ܬܿ ܐܲܠܵܗܵܐ ܫܲܪܝܼܪܵܐ : ܐܲܝܟܼ ܕܡܵܘܕܹܝܢ ܘܡܲܠܦܝܼܢ ܤܵܓܼܘܿܕܲܝ̈ܟ ܟܪܸ̈ܤܛܝܵܢܹܐ . ܐܸܢܗ̤ܘ ܗܵܟܹܝܠ ܕܒܲܪ ܐ̄ܢܵܫܵܐ ܗ̄ܘ̣ܵܐ ܗܵܘ̇ ܕܐܸܬܼܚ̣ܙܝܼ ܠܝܼ ܒܐܸܤܟܹܡܵܐ ܕܒܲܪܢܵܫܵܐ : ܘܡܲܠܸܠ̣ ܥܲܡܝ ܒܲܫܡܵܟܼ : ܘܐܸܢܵܐ ܒܠܵܐ ܝܼܕܲܥܬܼܝ ܡܲܪܡܲܪܬܹܗ : ܐܲܫܘܵܢܝ ܡܵܪܝ ܕܐܸܚܙܹܝܘܗܝ ܡܸܢܕܪܹܫ : ܘܐܸܫܐܲܠ ܡܸܢܹܗ ܫܙܼܒܼܩܵܢܵܐ ܕܤܲܟܼ̈ܠܘܵܬܼܝ : ܘܒܼܐܝܼܕܼܵܘ̈ܗܝ ܐܸܬܼܩܲܪܲܒܼ ܠܝܼܕܲܥܬܼܵܟܼ ܘܲܠܒܲܝܬܵܝܘܼܬܼܵܟܼ . ܘܐܸܢ ܚܲܕܼ ܡ̣ܢ ܡܲܠܲܐܟܲܝ̈ܟ ܩܲܕܝܼ̈ܫܹܐ ܐܝܼܬܼܵܘܗܝ ܗ̄ܘ̣ܵܐ ܗܵܘ̇ ܕܐܸܬܼܚ̣ܙܝܼ ܠܝܼ ܒܐܸܤܟܹܡܵܐ ܕܒܲܪܢܵܫܵܐ : ܢܸܬܼܚܙܸܐ ܠܝܼ ܡܸܢܕܪܹܫ : ܘܢܲܠܦܲܢܝ ܡܸܕܸܿܡ ܕܙܵܕܹ̇ܩ ܠܝܼ ܠܡܸܥܒܲܕܼ . ܘܡܸܚܕܼܵܐ ܕܫܲܠܸܡ̣ ܨܠܘܿܬܹܗ : ܘܲܚ̣ܬܲܡ ܢܲܦܫܹܗ ܒܐܵܬ̤ܵܐ ܕܲܨܠܝܼܒܼܵܐ : ܗܵܐ ܩܵܠܵܐ ܗܲܢܝܼܵܐܐ ܘܪܲܟܿܝܼܟܼܵܐ ܐܸܫܬܲܡܲܥ̣ ܠܹܗ ܕܐܵܡܲ݁ܪ : ܟܠ ܓܹܝܪ ܕܫܵܐܹ̇̄ܠ ܢܵܤܹ̇ܒܼ : ܘܲܕܼܒܼܵܥܹ̇̄ܐ ܡܸܫܟܲܚ : ܘܠܲܐܝܢܵܐ ܕܢܵܩܹ̇ܫ ܡܸܬܼܦܬܲܚ ܠܹܗ . ܘܟܲܕܼ ܫܡܲܥ̣ ܗ̄ܘ̣ܵܐ ܩܵܠܵܐ ܗܵܘ̇ : ܐܸܬܼܒܲܝܲܐ ܘܲܚ̣ܕܼܝܼ ܪܵܘܪܒܼܵܐܝܼܬܼ : ܘܪܵܘܙܲܬ̤ ܢܲܦܫܹܗ ܘܫܲܒܼܚ̣ ܠܐܲܠܵܗܵܐ . ܘܲܢܦܲܩ̣ ܘܝܼܬܸܒܼ ܥܲܠ ܬܸܫܘܝܼܬܹܗ : ܘܩܲܒܸܿܠ̣ ܤܲܝܒܵܪܬܵܐ ܘܐܸܬܼܚܲܝܲܠ̣ . ܡܓܼܘܼܫܵܐ ܕܹܝܢ ܗܵܘ̇ ܕܡܲܓܸܫ ܗ̄ܘ̣ܵܐ ܠܹܗ : ܟܠ ܐܸܡܲܬܼܝ ܕܠܵܥܹ̇ܣ ܗ̄ܘ̣ܵܐ : ܥܲܡ ܐܲܢ̄ܬܿܬܹܗ ܘܥܲܡ ܟܠܗܘܿܢ ܒܢܲܝ̈ ܒܲܝܬܹܗ : ܡܸܬܿܕܲܡܪܝܼܢ ܗ̄ܘ̣ܵܘ ܘܬܼܵܘܪܝܼܢ ܥܠܵܘܗܝ : ܕܟܲܕܼ ܠܵܐ ܡܲܓܸܿܫ ܠܹܗ ܐܵܟܹ̇ܠ ܠܲܚܡܵܐ . pb. 460 ܠܵܐ ܕܹܝܢ ܐ̄ܢܵܫ ܐܲܡ̣ܪܲܚ ܠܲܡܫܲܐܵܠܘܼܬܹܗ : ܩܫܸܐ ܗ̄ܘ̣ܵܐ ܓܹܝܪ ܛܵܒܼ ܘܲܙܥܝܼܦ ܥܲܠ ܒܢܲܝ̈ ܒܲܝܬܹܗ . pb. 459 pb. 460 ܘܡ̣ܢ ܒܵܬܲܪ ܝܵܘ̈ܡܵܬܼܵܐ ܬܠܵܬܼܵܐ : ܐܸܬܼܚ̣ܙܝܼ ܠܹܗ ܒܚܸܙܘܵܐ ܕܠܸܠܝܵܐ ܩܲܕܿܝܼܿܫܵܐ ܡܵܪܝ ܜܲܒܼܕܝܼܫܘܿܥ ܟܲܕܼ ܚܵܕܼܵܐ ܘܲܦܨܝܼܚ ܘܐܵܡܲ݁ܪ ܠܹܗ : ܒܹܪܝ ܩܲܪܕܵܓܼ : ܐܸܢ ܒܵܥܹ̇ܐ ܐܲܢ̄ܬܿ ܕܬܸܚܙܹܝܢܝ : ܬܵܐ ܠܲܦܠܵܢܝܲܬܼ ܡܥܲܪܬܼܵܐ : ܘܬܲܡܵܢ ܡܸܫܟܲܚ ܐܲܢ̄ܬܿ ܠܝܼ . ܟܲܕܼ ܕܹܝܢ ܐܸܬܿܬܿܥܝܼܪ ܡ̣ܢ ܫܸܢܬܹܗ : ܚ̣ܕܝܼ ܪܵܘܪܒܼܵܐܝܼܬܼ ܘܪܸܘܙܲܬ̤ ܢܲܦܫܹܗ . ܘܲܒܼܥܸܕܵܢܵܐ ܕܨܲܦܪܵܐ ܩܵܡ̣ ܟܲܕܼ ܚܵܕܹ̇ܐ : ܘܫܲܚ̣ܠܸܦ ܡܵܐܢܵܘ̈ܗܝ ܘܐܸܫ̣ܬܲܓܼܢܝܼ . ܘܲܕܼܒܲܪ ܥܲܡܹܗ ܥܲܒܼܕܵܘ̈ܗܝ ܡܗܲܝܡ̈ܢܹܐ ܬܪܹܝܢ : ܗܵܢ̇ܘܿܢ ܕܲܬܼܟܼܝܼܠ ܗ̄ܘ̣ܵܐ ܥܠܲܝܗܘܿܢ ܕܢܵܛ̇ܪܝܼܢ ܗ̄ܘ̣ܵܘ ܐ̄ܪ̈ܵܙܵܘܗܝ : ܗܵܢ̇ܘܿܢ ܕܐܵܦ ܗܸܢ̣ܘܿܢ ܥܲܡܹܗ ܐܸܫ̣ܬܿܘܝܼܘ ܠܡܵܘܗܲܒܼܬܼܵܐ ܕܡܲܥܡܘܿܕܝܼܬܼܵܐ . ܘܲܪܟܸܒܼ ܘܪܵܕܹܐ ܗ̄ܘ̣ܵܐ ܟܲܕܼ ܚܵܕܹܐ ܠܐܲܬܼܪܵܐ ܕܒܹܝܬܼ ܒܓܼܵܫ : ܠܛܘܼܪܵܐ ܕܒܹܗ ܥܵܡܲ݁ܪ ܗ̄ܘ̣ܵܐ ܩܲܕܿܝܼܫܵܐ ܥܲܒܼܕܝܼܿܫܘܘܿܥ : ܐܲܝܟܵܐ ܕܘܲܥ̣ܕܹܗ ܒܚܸܙܘܵܐ . ܘܟܲܕܼ ܐܲܪܚܸܩ̣ ܡ̣ܢ ܚܸܤܢܹܗ ܐܲܝܟܼ ܡܝܼ̈ܠܹܐ ܚܲܡܫܵܐ : ܦܓܲܥ̣ ܒܹܗ ܤܵܛܵܢܵܐ ܒܐܸܤܟܹܡܵܐ ܕܓܲܒܼܪܵܐ ܤܵܒܼܵܐ ܟܲܕܼ ܚܲܡܝܲܬܼ ܘܲܟܼܡܝܼܪ : ܘܲܠܒܼܝܼܟ ܕܲܩܢܹܗ ܒܫܸܢܵܘ̈ܗܝ ܘܐܵܡܲ݁ܪ ܠܹܗ : ܠܐܲܝܟܵܐ ܐܵܙܹ̇ܠ ܐܲܢ̄ܬܿ ܕܓܵܠܵܐ ܘܒܼܝܼܫ ܚܲܝܹ̈ܐ ؟ ܠܡܵܢܵܐ ܕܓܸܠ̣ܬܿ ܒܝܼ ܘܲܫܒܲܩܬܵܢܝ ܘܐܸܙܲܠ̣ܬܿ ܒܵܬܲܪ ܗܵܘ̇ ܠܝܼܛ ܚܸܘܵܪ̈ܵܬܼܵܐ ܬܲܠܡܝܼܕܹܗ ܕܝܼܫܘܿܥ : ܗܵܘ̇ ܕܲܙܩܲܦ̣ܘ ܚܲܒܼܪ̈ܲܝܢ ܝܗ̄ܘܼ̈ܕܵܝܹܐ ܒܐܘܿܪܸܫܠܸܡ ܘܡ̣ܝܼܬܼ ؟ ܝܼܡܝܼ̇ܬܼ ܘܠܵܐ ܡܕܲܓܸܿܠ ܐ̄ܢܵܐ : ܕܐܸܫܓܿܘܿܫ ܥܠܲܝܟ ܠܡܲܠܟܵܐ pb. 461 ܘܲܠܟܼܠܗܘܿܢ ܪܵܘܪ̈ܒܼܵܢܹܝܗ̇ ܕܦܵܪܹܣ : ܘܐܹܫܘܿܕ ܠܲܕܼܡܵܟܼ ܐܲܝܟܼ ܕܠܸܤ̈ܛܵܝܹܐ ܘܥܵܒܼ̇ܕܲܝ̈ ܒܝܼ̈ܫܬܼܵܐ . ܚܲܕܼ ܕܹܝܢ ܡ̣ܢ ܥܲܒܼܕܵܘ̈ܗܝ ܟܲܕܼ ܗܵܠܹܝܢ ܫܡܲܥ̣ : ܐܸܡ݂ܲܪ ܠܡܵܪܹ̈ : ܐܸܫܡܘܿܛ ܤܲܝܦܝ : ܘܐܸܤܒܼܝܼܘܗܝ ܠܪܹܫܹܗ ܕܗܵܢܵܐ ܤܵܒܼܵܐ ܟܲܠܒܵܐ : ܕܐܲܡ̣ܪܲܚ ܠܲܡܨܲܥܵܪܘܼ ܠܡܵܪܲܢ ؟ ܗܵܝܕܹܝܢ ܐܸܡ݂ܲܪ ܠܹܗ ܡܵܪܒܹܗ : ܫܒܼܘܿܩ ܠܹܗ : ܡܸܛܠ ܕܠܵܐ ܢܵܦܹ̇ܠ ܩܕܼܵܡ ܤܲܝܦܵܐ . ܡܵܪܲܢ ܝܼܫܘܿܥ ܡܫܝܼܚܵܐ ܕܗܲܝܡܢܹ̇ܬܼ ܒܹܗ : ܗ̤ܘ ܥܬܼܝܼܕܼ ܕܲܢܤܝܼܦܝܼܘܗܝ ܒܪܘܼܚ ܦܘܼܡܹܗ : ܘܲܢܒܲܛܠܝܼܘܗܝ ܒܓܸܠܝܵܢܵܐ ܕܡܹܐܬܼܝܼܬܹܗ . ܗܵܟܲܢܵܐ ܓܹܝܪ ܫܸܡܥܹ̇ܬܼ ܡ̣ܢ ܟܪܸ̈ܤܛܝܵܢܹܐ ܕܐܵܡ̇ܪܝܼܢ ܥܠܵܘܗܝ . ܐܸܤ̣ܬܲܟܲܠ ܗ̄ܘ̣ܵܐ ܕܹܝܢ ܗ̤ܘ ܩܲܕܝܼܫܵܐ ܡܵܪܝ ܩܲܪܕܵܓܼ : ܕܤܵܛܵܢܵܐ ܗ̣̄ܘ ܕܐܸܬܼܚ̣ܙܝܼ ܠܹܗ ܒܐܸܤܟܹܡܵܐ ܕܒܲܪܢܵܫܵܐ . ܘܡܸܚܕܼܵܐ ܪܲܩ̣ ܒܹܗ ܘܐܸܡ݂ܲܪ ܠܹܗ : ܢܸܓܼܥܘܿܪ ܒܵܟܼ ܡܫܝܼܚܵܐ ܡܵܪܝ : ܗܵܘ ܕܲܒܼܛܲܝܒܿܘܼܬܹܗ ܦܲܪܩܲܢ̣ܝ ܡ̣ܢ ܚܸܫܘܿܟܼܵܐ ܕܛܵܥܝܼܘܼܬܼܵܐ : ܘܲܩ̣ܪܵܢܝ ܘܩܲܪܒܲܢ̣ܝܼ ܠܢܘܼܗܪܵܐ ܪܲܒܵܐ ܕܝܼܕܲܥܬܹܗ : ܘܲܚ̣ܬܲܡ ܢܲܦܫܹܗ ܒܐܵܬ̤ܵܐ ܕܲܨܠܝܼܒܼܵܐ . ܘܟܲܕܼ ܫܡܲܥ̣ ܤܵܛܵܢܵܐ ܫܡܵܐ ܕܲܡܫܝܼܚܵܐ : ܡܸܚܕܼܵܐ ܐܸܫ̣ܬܲܚܠܲܦ ܘܲܗܘ̤ܵܐ ܐܲܝܟܼ ܚܸܘܝܵܐ ܐܘܼܟܵܡܵܐ : ܘܲܥ̣ܪܲܩ ܘܥܲܠ̣ ܒܨܸܪܝܵܐ ܕܫܘܿܥܵܐ . pb. 461 ܛܘܼܒܼܵܢܵܐ ܕܹܝܢ ܩܲܪܕܵܓܼ ܪܵܕܹܐ ܗ̄ܘ̣ܵܐ ܒܐܘܼܪܚܹܗ : ܟܲܕܼ ܚܵܕܹ̇ܐ ܘܲܡܫܲܒܲܚ ܠܐܲܠܵܗܵܐ . ܘܟܲܕܼ ܗܘ̤ܵܐ ܒܒܹܝܬܼ ܒܵܘܬܵܐ ܒܐܘܼܪܚܵܐ : ܐܸܬܼܚ̣ܙܝܼ ܠܹܗ ܒܚܸܠܡܵܐ ܩܲܕܿܝܼܫܵܐ ܡܵܪܝ ܤܲܪܓܿܝܼܣ ܤܵܗܕܵܐ ܘܐܸܡ݂ܲܪ ܠܹܗ ܐܵܚܝ ܩܲܪܕܵܓܼ : ܫܲܦܝܼܪ ܫܲܪܝܼܬܿ . ܐܸܬܼܟܲܬܲܫ ܓܲܢ̄ܒܵܪܵܐܝܼܬܼ : ܕܬܸܗܘܸܐ pb. 462 ܠܝܼ ܐܲܚܵܐ ܠܥܵܠܲܡ . ܘܗܵܐ ܐܸܢܵܐ ܥܲܡܵܟܼ ܠܲܡܥܲܕܵܪܘܼܬܼܵܟܼ : ܥܕܲܡܵܐ ܕܬܸܫܬܲܡܸܠܐ ܘܬܸܤܲܒܼ ܟܠܝܼܠܵܐ ܕܤܵܗܕܘܼܬܼܵܐ . ܘܲܠܝܵܘܡܵܐ ܐ̄ܚܪܹܢܵܐ ܠܥܸܕܵܢܵܐ ܕܦܵܢܝܵܐ : ܟܲܕܼ ܫܲܪܝܼ ܕܲܢܡܲܢܲܥ ܠܐܲܦܲܝ̈ ܛܘܼܪܵܐ ܕܒܹܗ ܥܵܡܲ݁ܪ ܗ̄ܘ̣ܵܐ ܩܲܕܝܼܫܵܐ ܥܲܒܼܕܝܼܫܘܿܥ : ܐܸܬܼܚ̣ܙܝܼ ܠܹܗ ܡܲܠܲܐܟܼܵܐ ܕܡܵܪܝܵܐ ܠܲܩܕܿܝܼܫܵܐ ܥܲܒܼܕܝܼܫܘܿܥ ܘܐܸܡ݂ܲܪ ܠܹܗ : ܩܘܼܡ ܦܘܿܩ ܠܐܘܼܪܥܹܗ ܕܩܲܪܕܼܵܓܼ ܡܲܪܙܒܼܵܢܵܐ : ܘܩܲܒܸܿܠܲܝܗܝ ܚܲܕܼܝܵܐܝܼܬܼ : ܡܸܛܠ ܕܲܓܼܒܹܝܬܹܗ : ܐܵܡܲ݁ܪ ܡܵܪܝܵܐ : ܘܕܝܼܠܝ ܗ̄ܘ̣ : ܘܤܲܓܿܝܼ̈ܐܬܼܵܐ ܥܬܼܝܼܕܼ ܕܢܸܚܲܫ ܡܸܛܠܵܬܼܝ . ܩܵܡ̣ ܕܹܝܢ ܩܲܕܝܼܫܵܐ ܥܲܒܼܕܝܼܫܘܿܥ ܟܲܕܼ ܚܵܕܹܐ : ܘܲܠ̣ܒܲܟܼ ܚܘܼܛܪܹܗ ܒܐܝܼܕܹܗ : ܘܥܲܠ ܕܪܵܥܹܗ ܕܤܸܡܵܠܵܐ ܟܬܼܵܒܼܵܐ ܩܲܕܝܼܫܵܐ ܕܐܹܘܲܢܓܲܠܝܼܘܿܢ . ܘܲܡܙܲܡܲܪ ܗ̄ܘ̣ܵܐ ܟܲܕܼ ܪܵܕܹܐ ܘܐܵܡܲ݁ܪ : ܡܗܲܠܵܟܼܘܼ ܡܗܲܠܸܵܟܼ ܘܒܼܵܟܹ̇ܐ : ܐܲܝܢܵܐ ܕܲܫܩܝܼܠ ܙܲܪܥܵܐ . ܡܹܐܬܼܵܐ ܐܵܬܹ̇ܐ ܒܚܲܕܼܘܼܬܼܵܐ : ܐܲܝܢܵܐ ܕܲܫܩܝܼܠ ܟܲܦܵܐ . ܘܟܲܕܼ ܚ̣ܙܵܝܗܝ ܠܛܘܼܒܼܵܢܵܐ ܩܲܪܕܵܓܼ ܡ̣ܢ ܪܘܼܚܩܵܐ : ܥܢ̣ܵܐ ܘܐܸܡ݂ܲܪ ܠܹܗ ܟܲܕܼ ܦܨܝܼܚ : ܕܤܲܓܿܝܼ ܡܚܝܼܠܝܼܢ ܐܲܤܘܼܪ̈ܲܝܟ : ܡܵܪܝ ܡܲܪܙܒܼܵܢܵܐ . ܘܠܲܢ ܐܲܤܝܼܪ̈ܲܝ ܒܪܘܼܚܵܐ ܕܩܘܼܕܼܫܵܐ ܘܪ̈ܵܕܼܝܲܝ ܠܲܫܡܲܝܵܐ : ܠܵܐ ܚܫܝܼܒܼܝܼܢ ܡܸܕܸܿܡ . ܒܪܲܡ ܗܵܟܲܢܵܐ ܡܩܲܒܿܠܝܼܢ ܪܵܘܪ̈ܒܼܵܢܹܐ ܘܪܹ̈ܫܲܝ ܥܵܠܡܵܐ : ܠܐܲܟܼܤܢܵܝܹ̈ܐ ܕܨܵܝ̇ܒܿܝܼܢ ܠܘܵܬܼܗܘܿܢ . ܥܢ̣ܵܐ ܛܘܼܒܼܵܢܵܐ ܩܲܪܕܵܓܼ ܒܚܲܕܼܘܼܬܼܵܐ ܪܲܒܿܬܼܵܐ ܘܐܸܡ݂ܲܪ ܠܹܗ : ܐܵܦܸܢ ܚܢܲܢ ܐܸܤܲܪܢܵܟܼ ܟܲܕܼ ܛܵܥܹ̇ܝܢܲܢ : ܐܸܠܵܐ ܐܲܢ̄ܬܿ ܫܪܲܝܬܿ ܠܲܢ ܡ̣ܢ ܦܟܼܵܪܹ̈ܝܗ̇ ܕܚܢܦܘܼܬܼܵܐ : ܘܲܢܓܲܪܬܿ ܠܲܢ pb. 463 ܕܢܹܐܬܸܐ ܘܢܸܫܐܲܠ ܡܸܢܵܟܼ ܫܘܼܒܼܩܵܢܵܐ . ܘܐܲܢ̄ܬܿ ܐܲܝܟܼ ܐܲܒܼܵܐ ܡܪܲܚܡܵܢܵܐ : ܬܸܫܐܲܠ ܡ̣ܢ ܡܵܪܲܢ ܚܘܼܤܵܝܵܐ ܕܲܚܛܵܗܲܝ̈ܢ ܕܲܩܕܼܵܡܵܘܗܝ ܚܛܲܝܢܲܢ . ܘܡܸܚܕܼܵܐ ܢ̣ܚܸܬܼ ܡ̣ܢ ܤܘܼܤܝܹܗ : ܘܲܢܦܲܠ̣ ܩܕܼܵܡ ܪܸ̈ܓܼܠܵܘܗܝ ܕܩܲܕܝܼܫܵܐ ܥܲܒܼܕܝܼܫܘܿܥ ܟܲܕܼ ܒܵܟܹ̇ܐ ܘܐܵܡܲ݁ܪ : ܫܒܼܘܿܩ ܠܝܼ ܡܵܪܝ ܥܲܒܼܕܹܗ ܕܐܲܠܵܗܵܐ . ܘܐܲܦܝܼܣ ܠܲܡܫܝܼܚܵܐ ܡܵܪܝ : ܕܢܲܫܘܹܝܢܝ ܕܐܸܫܬܲܡܠܸܐ ܒܪܸܚܡܬܹܗ . ܛܘܼܒܼܵܢܵܐ ܕܹܝܢ ܠܲܒܼܟܹܿܗ ܒܐܝܼܕܹܗ ܘܐܸܡ݂ܲܪ ܠܹܗ : ܩܘܼܡ . ܘܩܵܡ̣ : ܘܢܲܫ̣ܩܹܗ ܘܐܸܡ݂ܲܪ ܠܹܗ : ܬܵܐ ܒܲܫܠܵܡ ܒܹܪܝ ܕܝܸܠܕܹܬܼ ܒܐܲܤܘܼܪ̈ܲܝ : ܡܤܲܟܸܿܐ ܠܵܟܼ ܡܵܪܲܢ ܝܼܫܘܿܥ ܡܫܝܿܚܵܐ : ܘܚܵܕܹܝܢ ܒܵܟܼ ܡܲܠܲܐܟܼܵܘ̈ܗܝ ܩܲܕܿܝܼ̈ܫܹܐ . ܗܵܝܕܹܿܝܢ ܛܠܵܝܹ̈ܐ ܕܒܲܪܘ ܠܲܒܼܥܝܼܪܵܐ ܠܕܲܝܪܵܐ ܚܕܼܵܐ : ܗܵܝ̇ ܕܐܝܼܬܹܝܗ̇ ܗ̄ܘ̣ܵܬܼ ܒܲܫܦܘܿܠܵܘ̈ܗܝ ܕܛܘܼܪܵܐ : ܟܲܕܼ ܐܸܬܼܦܲܩܲܕܼܘ ܕܠܵܐ ܢܹܐܡܪܘܼܢ ܡܲܢ̣ܘܼ ܡܵܪܵܗ̇ ܕܲܒܼܥܝܼܪܵܐ . ܗܸܢ̣ܘܿܢ ܕܹܝܢ ܬܪ̈ܲܝܗܘܿܢ ܤܠܸܩ̣ܘ ܠܲܡܥܲܪܬܼܵܐ ܗܵܝ̇ : ܕܒܼܵܗ̇ ܥܵܡܲ݁ܪ ܗ̄ܘ̣ܵܐ ܩܲܕܿܝܼܫܵܐ ܥܲܒܼܕܝܼܫܘܿܥ . ܘܟܲܕܼ ܗܘ̤ܵܐ ܥܸܕܵܢܵܐ : ܩܵܡ̣ ܗ̄ܘ̣ܵܐ ܛܘܼܒܼܵܢܵܐ ܥܲܒܼܕܝܼܫܘܿܥ ܕܲܢܙܲܡܲܪ ܬܸܫܡܸܫܬܼܵܐ ܕܪܲܡܫܵܐ : ܘܛܘܼܒܼܵܢܵܐ ܩܲܕܕܵܓܼ ܩܵܐܹ̇ܡ ܗ̄ܘ̣ܵܐ ܠܘܵܬܹܗ ܒܕܚܠܬܼܵܐ ܘܲܒܼܚܲܕܘܼܬܼܵܐ ܪܲܒܿܬܼܵܐ . ܘܗܵܐ ܓܘܼܕܵܐ ܕܕܲܝܘܹ̈ܐ ܡܲܪܝܪܹ̈ܐ ܐܸܬܼܚܙܝܼܘ ܒܲܫܩܝܼܦܵܐ ܠܥܸܠ ܡܸܢܗܘܿܢ : ܟܲܕܼ ܡܪܲܩܕܼܝܼܢ ܘܢܵܩ̇ܫܝܼܢ ܟܲܦܵܐ ܘܓܼܵܚܟܿܝܼܢ ܘܐܵܡ̇ܪܝܼܢ : ܐܘܿ ܡܵܐ ܫܲܦܝܼܪ ܠܹܗ ܠܦܲܛܚܵܫܵܐ ܘܲܠܡܲܪܙܒܼܵܢܵܐ : ܟܲܕܼ ܫܒܼܝܼܩ ܠܹܗ ܒܲܝܬܹܗ ܘܐܝܼܩܵܪܹܗ ܘܫܘܼܠܛܵܢܹܗ ܘܪܲܒܘܼܬܹܗ : ܘܒܵܐܹ̇ܬܼ ܛܘܵܬܼ ܒܲܫܩܝܼ̈ܦܹܐ ܠܘܵܬܼ ܐ̄ܢܵܫ̈ܐ ܛܵܥܲܝ̈ܵܐ pb. 464 ܥܵܡ̇ܪ̈ܲܝ ܒܲܡܥܲܪܹ̈ܐ . ܛܘܼܒܼܵܢܵܐ ܕܹܝܢ ܥܲܒܼܕܝܼܫܘܿܥ ܠܵܐ ܒܛܸܠ̣ ܡ̣ܢ ܬܸܫܡܸܫܬܹܗ : ܐܸܠܵܐ ܪܡܲܙ݂ ܠܩܲܕܿܝܼܫܵܐ ܡܵܪܝ ܩܲܪܕܵܓܼ : ܕܲܢܦܲܢܸܐ ܠܗܘܿܢ ܦܸܬܼܓܼܵܡܵܐ ܕܠܵܚܹ̇ܡ . ܥܢ̣ܵܐ ܕܹܝܢ ܛܘܼܒܼܵܢܵܐ ܘܐܸܡ݂ܲܪ ܠܗܘܿܢ : ܐܲܢ̄ܬܿܘܿܢ ܒܟܼܠ ܙܒܲܢ ܕܲܓܵܠܹ̈ܐ ܐܲܢ̄ܬܿܘܿܢ ܘܐܲܒܼܵܗܹܝ̈ܗ̇ ܕܕܲܓܵܠܘܼܬܼܵܐ . ܒܪܲܡ ܗܵܕܹܐ ܫܪܵܪܵܐ ܐܸܡ݂ܲܪܬܿܘܿܢ : ܕܒܲܫܪܵܪܵܐ ܫܲܦܝܼܪ ܠܹܗ ܠܦܲܛܚܵܫܵܐ ܘܲܠܡܲܪܙܒܼܵܢܵܐ : ܟܲܕܼ ܡܸܬܼܒܲܤܲܡ ܒܬܼܘܼܪܤܵܝܵܐ ܪܘܼܚܵܢܵܝܵܐ ܕܲܡܠܸܐ ܚܲܝܹ̈ܐ ܫܲܪܝܼܪܹ̈ܐ : ܥܲܡ ܐ̄ܢܵܫ̈ܐ ܩܲܕܝܼ̈ܫܹܐ : ܕܲܒܼܡܠܲܝ̈ܗܘܿܢ ܙܟܼܵܘ ܠܦܘܼܪ̈ܤܲܝܟܿܘܿܢ ܨܢܝܼ̈ܥܹܐ . ܘܫܲܒܼܩܘܼܗ̇ ܠܐܲܪܥܵܐ : ܘܠܲܫܡܲܝܵܐ ܪܗܝܼܒܼܝܼܢ . ܐܸܢܵܐ ܕܹܝܢ ܟܲܕܼ ܒܦܵܬܼܘܿܪܹ̈ܐ ܡܡܲܕܿܟܹ̈ܐ ܘܲܒܼܚܲܡܪ̈ܵܢܹܐ ܡܨܲܠ̈ܠܹܐ : ܐܲܝܟܼ ܨܸܒܼܝܵܢܟܼܘܿܢ ܛܲܡܐܵܐ : ܡܸܬܼܒܲܤܲܡ ܗ̄ܘܹܝ̇ܬܼ : ܡ̣ܢ ܦܵܬܼܘܿܪܵܐ ܕܲܟܼܝܵܐ ܕܚܲܝܹ̈ܐ ܕܒܲܡܫܝܼܚܵܐ ܓܠܝܼܙ ܗ̄ܘܹܝ̇ܬܼ : ܘܡ̣ܢ ܐܲܠܵܗܵܐ ܪܲܚܝܼܩ ܗ̄ܘܹܝ̇ܬܼ . ܘܒܲܪ ܥܸܢܝܵܢܵܐ ܠܟܼܘܿܢ ܚܸܫ̈ܘܿܟܹܐ ܘܡܵܪ̈ܘܿܕܓܹܐ ܢܛܝܼܪ̈ܲܝ ܠܫܘܼܢܵܩܵܐ ܗܵܘ̇ ܕܠܵܐ ܫܵܠܹ̇ܡ ܥܒܼܝܼܕܼ ܗ̄ܘܹܝ̇ܬܼ . ܝܵܘܡܵܢܵܐ ܕܹܝܢ ܕܐܲܫ̣ܘܝܲܢܝ ܡܫܝܼܚܵܐ ܡܵܪܝ ܠܢܘܼܗܪܵܐ ܕܝܼܕܲܥܬܹܗ : ܗܵܐ ܡܸܬܼܒܲܤܲܡ ܐ̄ܢܵܐ ܒܦܵܬܼܘܿܪܵܐ ܪܘܼܚܵܢܵܝܵܐ ܕܝܘܼܠܦܵܢܹܗ ܩܲܕܿܝܼܫܵܐ . ܐܲܢ̄ܬܿܘܿܢ ܕܹܝܢ ܛܲܡ̈ܐܹܐ : ܙܸܠܘ ܠܚܸܫܘܿܟܼܵܐ ܒܲܪܵܝܵܐ . ܘܡܸܚܕܼܵܐ ܫܲܢ̣ܝܼܘ : ܟܲܕܼ ܡܲܝܠܠܝܼܢ ܘܩܵܥܹ̇ܝܢ ܘܫܵܓܼܫ̇ܝܼܢ ܠܹܗ ܠܛܘܼܪܵܐ . pb. 462 pb. 463 pb. 464 ܘܟܲܕܼ ܕܹܝܢ ܫܲܠܸܡ̣ܘ ܛܘܼܒܼܵܢܹ̈ܐ ܬܸܫܡܸܫܬܗܘܿܢ ܘܝܼܬܸܒܼܘ : ܐܸܡ݂ܲܪ ܩܲܕܝܼܫܵܐ ܥܲܒܼܕܝܼܫܘܿܥ ܠܛܘܼܒܼܵܢܵܐ ܩܲܪܕܵܓܼ : ܗܵܐ ܒܹܪܝ ܐܝܼܬܼ pb. 465 ܠܲܢ ܗܵܪܟܵܐ ܩܲܠܝܼܠ ܚܸܡ̈ܨܹܐ ܕܡܲܬܼܪܹܝܢ : ܘܩܲܠܝܼܠ ܚܲܠܵܐ ܒܩܲܪܐܵܐ . ܢܸܠܥܲܣ ܒܹܪܝ : ܘܢܸܫܬܸܐ ܡܲܝ̈ܵܐ . ܥܢ̣ܵܐ ܩܲܪܕܵܓܼ ܘܐܸܡ݂ܲܪ ܠܹܗ : ܡܸܕܸܿܡ ܕܨܵܒܹ̇ܐ ܨܸܒܼܝܵܢܵܟܼ ܐܲܒܼܘܼܢ : ܒܚܲܕܼܘܼܬܼܵܐ ܡܫܲܡܠܸܐ ܐ̄ܢܵܐ . ܘܟܲܕܼ ܨܲܠܝܼܘ ܘܫܲܪܝܼܘ ܠܡܸܠܥܲܣ : ܗܵܐ ܡܲܠܲܐܟܼܵܐ ܕܡܵܪܝܵܐ ܐܸܬܼܚ̣ܙܝܼ ܠܗܘܿܢ ܘܐܸܡ݂ܲܪ : ܫܠܵܡ ܠܟܼܘܿܢ . ܘܥܲܡܵܗ̇ ܕܡܸܠܬܹܗ : ܦܫܲܛ̣ ܐܝܼܕܹܗ ܟܲܕܼ ܛܥܝܼܢ ܓܪܝܼܨܬܵܐ ܚܕܼܵܐ ܕܠܲܚܡܵܐ ܢܲܩܕܵܐ . ܘܐܸܡ݂ܲܪ ܠܛܘܼܒܼܵܢܵܐ ܩܲܪܕܵܓܼ : ܟܲܕܼ ܡܲܛܝܼܢܲܢ ܠܘܵܬܼܵܟܼ : ܒܦܲܪ̈ܙܠܹܐ ܐܸܤܲܪܬܿ ܠܲܢ : ܘܠܲܚܡܵܐ ܕܠܵܐ ܡܲܝ̈ܵܐ ܡܸܛܲܪ ܢܦܸܫ ܝܲܗ̣̄ܒܼܬܿ ܠܲܢ . ܝܵܘܡܵܢܵܐ ܕܹܝܢ ܕܡܲܛ̣ܝܼܬܿ ܠܘܵܬܲܢ : ܗܵܐ ܒܛܘܼܪܹ̈ܐ ܪ̈ܵܡܹܐ ܘܲܦܲܐ̈ܝܵܐ ܐܲܫܪܝܼܢܵܟܼ : ܘܠܲܚܡܵܐ ܢܲܩܕܵܐ ܗܵܐ ܐܲܝܬܿܝܼܢܲܢ ܠܵܟܼ : ܘܗܵܐ ܡܲܝ̈ܵܐ ܩܲܪܝܼܪܹ̈ܐ ܕܪܵܕܹܝܢ ܒܪܹܫ ܛܘܼܪܵܐ . ܒܪܲܡ ܬܵܐ ܒܲܫܠܵܡ : ܚܲܕܼܘܼܬܼܵܐ ܓܹܝܪ ܪܲܒܿܬܼܵܐ ܐܝܼܬܼ ܠܡܲܠܲܐܟܹ̈ܐ ܘܠܲܒܼܢܲܝ̈ܢܵܫܵܐ ܒܡܹܐܬܼܝܼܬܼܵܟܼ ܕܲܠܘܵܬܲܢ . ܘܤܵܡܹܗ ܠܠܲܚܡܵܐ ܥܲܠ ܦܵܬܼܘܿܪܵܐ ܘܫܲܢ̣ܝܼ . ܘܩܵܡ̣ܘ ܛܘܼ̈ܒܼܵܢܹܐ ܡܸܚܕܼܵܐ : ܘܤܵܡ̣ܘ ܒܘܼܪܟܵܐ ܬܪ̈ܲܝܗܘܿܢ ܐܲܝܟܼ ܫܵܥܹ̈ܐ ܬܠܵܬܼ : ܟܲܕܼ ܡܨܲܠܹܝܢ ܘܚܵܕܹ̇ܝܡ ܘܲܡܫܲܒܿܚܝܼܢ ܠܐܲܠܵܗܵܐ . ܘܟܲܕܼ ܫܲܠܸܡ̣ܘ ܨܠܘܿܬܼܗܘܿܢ : ܐܸܟܲܠ̣ܘ ܡܲܕܸܿܡ ܕܐܸܫ̣ܬܲܕܲܪ ܠܗܘܿܢ ܡ̣ܢ ܫܡܲܝܵܐ . ܘܠܸܠܝܵܐ ܟ̱ܠܹܗ ܒܬܸܫܡܸܫܬܼܵܐ ܕܠܲܐܵܗܵܐ ܚܦܝܼܛܝܼܢ ܗ̄ܘ̣ܵܘܘ pb. 465 ܓܲܒܼܪܵܐ ܕܹܝܢ ܚܲܕܼ ܤܵܒܼܵܐ ܥܲܬܝܼܩ ܝܵܘ̈ܡܵܬܼܵܐ ܐܝܼܬܼ ܗ̄ܘ̣ܵܘ ܕܲܫܡܹܗ pb. 466 ܒܹܪܝ : ܘܥܵܡܲ݁ܪ ܗ̄ܘ̣ܵܐ ܒܲܡܥܲܪܬܼܵܐ ܚܕܼܵܐ ܕܦܲܪܝܼܩܵܐ ܡ̣ܢ ܡܥܲܪܬܹܗ ܕܛܘܼܒܼܵܢܵܐ ܥܲܒܼܕܝܼܫܘܿܥ ܐܲܝܟܼ ܬܸܫܥܵܐ ܡܝܼ̈ܠܝܼܢ . ܘܓܲܒܼܪܵܐ ܗ̄ܘ̣ܵܐ ܪܲܒܵܐ ܘܐܲܠܵܗܵܝܵܐ : ܘܲܫ̈ܢܲܝܵܐ ܫܬܝܼܢ ܘܲܬܼܡܵܢܹܐ ܐܝܼܬܼ ܗ̄ܘ̣ܵܐ ܠܹܗ ܕܥܵܡܲ݁ܪ ܗ̄ܘ̣ܵܐ ܒܛܘܼܪܵܐ ܗܵܘ̇ . ܘܡܵܪܝܵܐ ܐܸܡ݂ܲܪ ܠܹܗ ܒܚܸܙܘܵܐ : ܩܘܼܡ ܙܸܠ ܠܲܡܥܲܪܬܹܗ ܕܥܲܒܼܕܝܼܫܘܿܥ : ܘܲܚܙܝܼ ܬܲܡܵܢ ܠܩܲܪܕܵܓܼ ܡܲܪܙܒܼܵܢܵܐ . ܘܠܲܒܸܿܒܲܝܗܝ ܒܲܚܙܵܬܼܵܟܼ : ܘܚܲܝܸܠܲܝܗܝ ܒܡܸܠܬܼܵܟܼ . ܩܵܡ̣ ܤܵܒܲܐ ܒܚܲܕܼܘܼܬܼܵܐ ܪܲܒܿܬܼܵܐ : ܘܟܲܕܼ ܢ̣ܗܲܪ ܨܲܦܪܵܐ : ܡܲܛ̣ܝܼ ܠܲܡܥܲܪܬܹܗ ܕܥܲܒܼܕܝܼܫܘܿܥ . ܘܟܲܕܼ ܚ̣ܙܵܝܗܝ ܥܲܒܼܕܝܼܫܘܿܥ ܬܡ݂ܲܗ : ܠܵܐ ܓܹܝܪ ܢܲܦܝܼܩ ܗ̄ܘ̣ܵܐ ܠܹܗ ܡ̣ܢ ܡܥܲܪܬܹܗ ܒܲܫ̈ܢܲܝܵܐ ܫܬܝܼܢ ܘܲܬܼܡܵܢܹܐ . ܥܢ̣ܵܐ ܕܹܝܢ ܤܵܒܼܵܐ ܘܐܸܡ݂ܲܪ ܠܥܲܒܼܕܝܼܫܘܿܥ : ܗܵܐ ܐܵܪܚܵܐ ܪܲܒܵܐ ܐܝܼܬܼ ܠܵܟܼ : ܘܡܸܛܠ ܡܵܢܵܐ ܩܪܲܝܬܿ ܠܲܢ ܥܲܡܹܗ ܠܒܼܘܼܤܵܡܵܐ ؟ ܐܵܡܲ݁ܪ ܠܹܗ ܥܲܒܼܕܝܼܫܘܿܥ : ܫܒܼܘܿܩ ܠܝܼ ܐܲܒܼܘܼܢ : ܐܸܡ̇ܪܹܬܼ ܕܠܵܐ ܐܸܫܚܘܿܩ ܠܤܲܝܒܿܘܼܬܼܵܟܼ : ܗܵܝ̇ ܕܐܵܦ ܠܵܐ ܡܲܨܝܵܐ ܗ̄ܘ̣ܵܬܼ ܕܬܸܗܘܸܐ . ܐܵܡܲ݁ܪ ܠܹܗ ܤܵܒܼܵܐ : ܐܵܦܸܢ ܐܲܢ̄ܬܿ ܠܵܐ ܩܪ̈ܲܝܬܵܢܝ : ܐܸܠܵܐ ܡܵܪܝܵܐ ܫܲܕܪܲܢܝ . ܘܨܲܠ̣ܝܼܘ ܘܝܲܗ̣̄ܒܼܘ ܫܠܵܡܵܐ ܠܲܚ̈ܕܼܵܕܹܐ . ܘܠܲܒܼܟܹܗ ܤܵܒܼܵܐ ܠܩܲܪܕܵܓܼ ܘܢܲܫ̣ܩܹܗ ܘܐܸܡ݂ܲܪ : ܬܵܐ ܒܲܫܠܵܡ ܥܹܤܘܿ ܓܲܒܼܪܵܐ ܕܒܲܪܵܐ : ܕܐܸܫ̣ܬܲܚܠܲܦ ܘܲܗܘ̤ܵܐ ܝܲܥܩܘܿܒܼ ܬܲܡܝܼܡܵܐ : ܘܥܵܡܲ݁ܪ ܒܡܲܫܟܿܢܵܐ ܕܙܲܕܝܼ̈ܩܹܐ . ܘܝܼܬܸܒܼ ܘܡܲܠܸܠ̣ ܥܲܡܹܗ ܡܸܠܬܼܵܐ ܕܐܲܠܵܗܵܐ ܥܕܲܡܵܐ ܠܲܬܼܫܲܥ ܫܵܥܝܼ̈ܢ : ܘܒܲܪܟܹܗ ܘܢܲܫ̣ܩܹܗ : ܘܩܵܡ̣ ܗܦܲܟܼ ܠܲܡܥܲܪܬܹܗ . pb. 467 ܘܟܲܕܼ ܝܵܘ̈ܡܵܬܼܵܐ ܚܲܡܫܵܐ ܩ̣ܵܘܝܼ ܛܘܼܒܼܵܢܵܐ ܩܲܕܪܓܼ ܠܘܵܬܼ ܩܲܕܝܼܫܵܐ ܥܲܒܼܕܝܼܫܘܿܥ : ܡܸܬܼܟܲܫܲܦ ܗ̄ܘ̣ܵܐ ܠܹܗ ܤܲܓܿܝܼ ܒܠܸܠܝܵܐ ܘܒܼܐܝܼܡܵܡܵܐ : ܕܢܲܫܘܹܝܘܗܝ ܠܪܘܼܫܡܵܐ ܕܡܲܥܡܘܿܕܝܼܬܼܵܐ . ܘܲܒܼܠܸܠܸܝܵܐ ܕܢܸܓܲܗ ܝܵܘܡܵܐ ܕܸܫܬܼܵܐ : ܐܸܬܼܚ̣ܙܝܼ ܩܲܕܿܝܼܫܵܐ ܡܵܪܝ ܤܲܪܓܿܝܼܣ ܤܵܗܕܵܐ ܒܚܸܠܡܵܐ ܠܥܲܒܼܕܝܼܫܘܿܥ ܘܐܸܡ݂ܲܪ ܠܹܗ : ܠܡܵܢܵܐ ܡܸܬܿܬܲܗܸܐ ܐܲܢ̄ܬܿ ܠܡܸܦܬܲܚ ܬܲܪܥܵܐ ܕܤܵܗܕܘܼܬܼܵܐ ܩܕܼܵܡ ܐܵܚܝ ܩܲܪܕܵܓܼ ؟ ܘܟܲܕܼ ܐܸܬܿܬܿܥ̣ܝܼܪ ܥܲܒܼܕܝܼܫܘܿܥ ܡ̣ܢ ܫܸܢܬܹܗ : ܕܚܸܠ ܕܸܚܠܬܼܵܐ ܪܲܒܿܬܼܵܐ . ܘܲܩ̣ܪܵܐ ܠܛܘܼܒܼܵܢܵܐ ܩܲܪܕܵܓܼ ܘܐܸܡ݂ܲܪ ܠܹܗ : ܩܘܼܡ ܒܪܹܝ : ܢܸܚܘܿܬܼ ܠܕܲܝܪܵܐ ܐܲܝܟܵܐ ܕܐܝܼܬܲܝܗܘܿܢ ܛܠܵܝܹ̈ܐ : ܘܲܢܫܲܡܠܸܐ ܡܸܕܸܿܡ ܕܐܸܬܼܦ̣ܩܸܕܼ ܠܝܼ ܒܠܸܠܝܵܐ ܗܵܢܵܐ . ܘܟܲܕܼ ܢܵܚ̇ܬܿܝܼܢ ܡ̣ܢ ܛܘܼܪܵܐ : ܡܸܫܬܲܥܸܐ ܗ̄ܘ̣ܵܐ ܛܘܼܒܼܵܢܵܐ ܥܲܒܼܕܝܼܫܘܿܥ ܠܩܲܪܕܵܓܼ ܚܸܙܘܵܐ ܕܲܚ̣ܙܵܐ ܒܠܸܠܝܵܐ . ܟܲܕܼ ܕܹܝܢ ܡܲܛ̣ܝܼܘ ܠܕܲܝܪܵܐ : ܐܸܬܼܟܲܢܲܫ̣ܘ ܐܲܚܹ̈ܐ ܘܐܲܬܼܩܸܢ̣ܘ ܡܲܥܡܘܿܕܝܼܬܼܵܐ . ܘܟܲܕܼ ܚܵܕܹ̇ܐ ܘܪܵܘܹ̇ܙ : ܩܲܒܸܿܠ̣ ܪܘܼܫܡܹܗ ܕܲܡܫܝܚܵܐ ܗ̤ܘ ܘܲܬܼܪܹܝܢ ܥܠܲܝܡܵܘ̈ܗܝ : ܘܐܸܫܬܵܘܬܲܦ̣ܘ ܒܐ̄ܪ̈ܵܙܹܐ ܩܲܕܿܝܼ̈ܫܹܐ . ܩ̣ܵܘܝܼ ܕܹܝܢ ܠܘܵܬܼ ܩܲܕܿܝܼܫܵܐ ܥܲܒܼܕܝܼܫܘܿܥ : ܡ̣ܢ ܒܵܬܲܪ ܕܩܲܒܸܿܠ̣ ܪܘܼܫܡܵܐ ܕܡܲܥܡܘܿܕܝܼܬܼܵܐ : ܝܵܘ̈ܡܬܼܵܐ ܫܲܒܼܥܵܐ . ܘܩܵܡ̣ ܥ̣ܛܲܦ ܠܒܲܝܬܹܗ : ܟܲܕܼ ܪܵܘܹ̇ܙ ܒܗܲܝܡܵܢܘܼܬܼܵܐ ܕܲܡܫܝܼܚܵܐ . ܘܟܲܕܼ ܐܝܼܬܼܵܘܗܝ ܒܒܹܝܬܼ ܒܵܘܬܵܐ ܒܐܘܼܪܚܵܐ : ܐܸܬܼܚ̣ܙܝܼ ܠܹܗ ܤܵܛܵܢܵܐ ܒܐܸܤܟܹܡܵܐ ܕܓܲܒܼܪܵܐ ܡܓܼܘܼܫܵܐ : ܟܲܕܼ ܡܨܲܪܹܝܢ ܡܵܐܢܵܘ̈ܗܝ ܘܲܡܲܝܠܸܠ ܘܒܼܵܟܹ̇ܐ ܘܐܵܡܲ݁ܪ : ܠܡܵܢܵܐ ܒܹܪܝ ܩܲܪܕܵܓܼ ܐܲܪܦܝܼܬܵܢܝ : ܘܲܢܩܸܦ̣ܬܿ ܠܲܒܼܥܸܠܕܲܒܼܵܒܲܝ̈ ؟ ܛܘܼܒܼܵܢܵܐ pb. 468 ܕܹܝܢ ܐܸܡ݂ܲܪ ܠܹܗ ܠܒܼܝܼܒܼܵܐܝܼܬܼ : ܬܟܼܝܼܠ ܐ̄ܢܵܐ ܥܲܠ ܚܲܝܠܹܗ ܕܲܡܫܝܼܚܵܐ ܡܵܪܝ : ܕܤܲܓܿܝܼ̈ܐܹܐ ܡܲܥܕܸܐ ܐ̄ܢܵܐ ܡ̣ܢ ܚܸܟܵܟܼ ܡܚܲܒܿܠܵܢܝܼܬܼܵܐ : ܘܲܠܒܹܝܬܼ ܤܸܓܼܕܬܹܗ ܕܲܡܫܝܼܚܵܐ ܡܵܪܝ ܡܩܲܪܸܒܼܢܵܐ ܠܗܘܿܢ . ܘܤܵܛܵܢܵܐ ܥܢ̣ܵܐ ܘܐܸܡ݂ܲܪ ܠܹܗ : ܠܵܟܼ ܐܝܼܬܼ ܠܵܟܼ ܐ̄ܢܵܫ̈ܐ ܬܵܚܘܿܒܹ̈ܐ ܥܵܡ̇ܪܲܝ ܒܲܫܩܝܼ̈ܦܹܐ : ܘܠܝܼ ܕܹܝܢ ܐܝܼܬܼ ܠܝܼ ܡܲܠܟܹ̈ܐ ܘܪܵܘܪ̈ܒܼܵܢܹܐ ܕܟܼܠܵܗ̇ ܦܵܪܹܣ . ܘܡܸܟܹܿܝܠ ܕܕܲܓܸܠ̣ܬܿ ܒܝܼ : ܐܵܙܹ̇ܠܢܵܐ ܘܡܵܘܕܲܥܢܵܐ ܠܡܲܠܟܹ̈ܐ ܘܲܠܫܲܠܝܼ̈ܛܵܢܹܐ : ܘܐܸܥܒܿܕܼܵܟܼ ܕܲܬܼܡܘܼܬܼ ܡܵܘܬܵܐ ܡܲܪܝܼܪܵܐ . ܛܘܼܒܼܵܢܵܐ ܕܹܝܢ ܩܲܪܕܵܓܼ ܚ̣ܬܲܡ ܢܲܦܫܹܗ ܒܐܵܬ̤ܵܐ ܕܲܨܠܝܼܒܼܵܐ ܘܐܸܡ݂ܲܪ ܠܹܗ : ܢܤܝܼܦܵܟܼ ܡܫܝܼܚܵܐ ܡܵܪܝ : ܗܵܘ̇ ܕܡܸܛܠ ܚܘܼܒܹܗ ܡܛܲܝܲܒܲ ܐ̄ܢܵܐ ܠܡܸܚܲܫ ܘܠܲܡܡܵܬܼ ܚܲܕܼܝܵܐܝܼܬܼ . ܘܡܸܚܕܼܵܐ ܐܸܫܬܲܚܠܲܦ̣ : ܘܲܗܘ̤ܵܐ ܐܲܝܟܼ ܟܘܼܫܵܝܵܐ ܤܵܒܼܵܐ : ܟܲܕܼ ܤܝܼ̈ܡܵܢ ܐܝܼܕܼܵܘ̈ܗܝ ܥܲܠ ܪܹܫܹܗ : ܘܡܲܝܠܸܠ ܘܒܼܵܟܹ̇ܐ ܘܥܵܪܹܩ . pb. 466 pb. 467 pb. 468 ܟܲܕܼ ܕܹܝܢ ܤ̣ܡܲܟܼ ܛܘܼܒܼܵܢܵܐ ܠܒܲܝܬܹܗ : ܫܲܕܲܪ ܐܲܝܬܿܝܼ ܠܹܗ ܐܲܚܵܐ ܚܲܕܼ ܝܼܚܝܼܕܼܵܝܵܐ ܫܵܘܹ̇ܐ ܠܕܼܘܼܟܼܪܵܢܵܐ ܛܵܒܼܵܐ : ܕܲܫܡܹܗ ܐܝܼܤܚܵܩ . ܘܡܲܠܸܦ ܗ̄ܘ̣ܵܐ ܠܹܗ ܡܲܙܡܘܿܪܹ̈ܐ ܕܛܘܼܒܼܵܢܵܐ ܕܵܘܝܼܕܼ : ܘܩܵܪܹܐ ܗ̄ܘ̣ܵܐ ܩܕܼܵܡܵܘܗܝ ܒܲܟܼܬܼܵܒܼܵܐ ܕܐܹܘܲܢܓܲܠܝܼܘܿܢ ܩܲܕܿܝܼܫܵܐ . ܘܡ̣ܢ ܗܵܝܕܹܿܝܢ ܚܤܲܠ̣ ܗ̄ܘ̣ܵܐ ܛܘܼܒܼܵܢܵܐ ܦܘܼܡܹܗ ܡ̣ܢ ܡܹܐܟܼܘܼܠܬܼܵܐ ܕܒܸܤܪܵܐ : ܘܡ̣ܢ ܪܲܡܫܵܐ ܠܪܲܡܫܵܐ ܡܸܤܬܲܝܒܲܪ ܗ̄ܘ̣ܵܐ ܒܲܡܫܝܼܚܬܼܵܐ ܬܩܲܢܬܼܵܐ : ܕܲܡܡܲܕܲܟܼܵܐ ܒܲܛܥܵܡܹ̈ܐ ܕܫܲܡܝܼ̈ܢܵܬܼܵܐ . ܦܬܲܚ̣ ܗ̄ܘ̣ܵܐ ܕܹܝܢ ܓܲܙܵܘ̈ܗܝ : ܘܡܦܲܠܸܓܼ ܗ̄ܘ̣ܵܐ ܡܵܘ̈ܗܒܼܵܬܼܵܐ ܪܵܘܪ̈ܒܼܵܬܼܵܐ ܘܙܸܕܼ̈ܩܵܬܼܵܐ ܫܦܝܼ̈ܥܵܬܼܵܐ ܠܥܹ̈ܕܵܬܼܵܐ ܘܲܠܕܲܝܪ̈ܵܬܼܵܐ ܘܲܠܥܘܼܡܪܹ̈ܐ ܩܲܕܝܼܫܹ̈ܐ : ܘܲܠܡܸܤ̈ܟܹܿܢܹܐ ܘܠܲܤܢܝܼ̈ܩܹܐ ܘܲܠܝܲܬܼܡܹ̈ܐ ܘܠܲܐܪ̈ܡܠܵܬܼܵܐ : ܘܟܸܢܫܹ̈ܐ pb. 469 ܕܲܟܼܪ̈ܝܼܗܹܐ ܐܲܡܝܼܢܵܐܝܼܬܼ ܟܵܢܫܝܼܢ ܗ̄ܘ̣ܵܘ ܩܕܼܵܡܵܘܗܝ ܘܲܒܼܬܲܪܥܹܗ . ܐܲܢ̄ܬܿܬܹܗ ܕܹܝܢ ܘܐܲܒܼܵܗܵܘ̈ܗܝ ܘܟܼܠܗܘܿܢ ܐ̄ܢܵܫܲܝ̈ ܒܲܝܬܹܗ : ܛܵܒܼ ܡ̇ܥܵܩܝܼܢ ܗ̄ܘ̣ܵܘ ܟܲܕܼ ܚܵܙܹ̇ܝܢ ܗ̄ܘ̣ܵܘ ܗܵܝ̇ ܟ̱ܠܵܗ̇ ܫܦܝܼܥܘܼܬܼܵܐ ܕܥܵܒܹ̇ܕܼ ܗ̄ܘ̣ܵܐ . ܩ̣ܪܵܐ ܐܸܢܘܿܢ ܕܹܝܢ ܛܘܼܒܼܵܢܵܐ ܘܐܸܡ݂ܲܪ ܠܗܘܿܢ : ܠܡܵܢܵܐ ܟܲܝ ܟܡܝܼܪܝܼܢ ܐ̄ܢ̄ܬܿܘܿܢ ܤܲܟܼ̈ܠܹܐ : ܥܲܠ ܩܸܢ̈ܝܵܢܹܐ ܐܲܪ̈ܥܵܢܵܝܹܐ ܕܒܲܫܢܡܲܝܵܐ ܡܸܬܼܚܡܠܝܼܢ ؟ ܫܡܲܥܘ : ܐܸܢ ܨܵܒܹ̇ܝܬܿܘܿܢ : ܠܲܤܒܪܬܹܗ ܡܲܚܝܵܢܝܼܬܼܵܐ ܕܦܵܪܘܿܦܩܲܢ ܕܡܲܙܥܩܵܐ : ܕܠܵܐ ܬܤܝܼܡܘܼܢ ܠܟܼܘܿܢ ܤܝܼ̈ܡܵܬܼܵܐ ܒܐܲܪܥܵܐ : ܐܬܲܪ ܕܤܵܤܵܐ ܘܐܵܟܼܠܵܐ ܡܚܲܒܿܠܝܼܢ : ܘܐܲܝܟܵܐ ܕܓܲܢܵܒܹ̈ܐ ܦܵܠ̇ܫܝܼܢ ܘܓܼܵܢ̇ܒܿܝܼܢ . ܘܐܲܝܟܵܐ ܕܐܝܼܬܹܝܗ̇ ܤܝܼܡܲܬܼܟܼܘܿܢ : ܬܲܡܵܢ ܢܸܗܘܸܐ ܐܵܦ ܠܸܒܿܟܼܘܿܢ . ܐܸܢ ܗܵܟܹܝܠ ܠܝܼ ܪܵܚ̇ܡܝܼܢ ܐ̄ܢ̄ܬܿܘܿܢ ܘܕܝܼܠܝܼ ܐܲܢ̄ܬܿܘܿܢ : ܐܲܝܟܵܐ ܕܐܸܢܵܐ ܐܝܼܬܲܝ ܐܵܦ ܐܲܢ̄ܬܿܘܿܢ ܬܸܗܘܘܿܢ . ܘܐܸܢ ܥܲܡܝ ܠܵܐ ܐܝܼܬܲܝܟܿܘܿܢ : ܡܸܟܹܿܝܠ ܠܘܼܩܒܲܠܝ ܐܲܢ̄ܬܿܘܿܢ . ܘܥܲܠ ܩܸܢܝܵܢܹ̈ܐ ܕܝܼܠܝ ܠܵܐ ܬܚܘܼܤܘܼܢ : ܡܸܛܠ ܕܠܲܡܫܝܼܚܵܐ ܡܵܪܝ ܗܵܘ̇ ܕܗ̤ܘܝܘܼ ܡܲܠܟܵܐ ܫܲܪܝܼܪܵܐ ܝܵܗܹ̇ܒܼ ܐ̄ܢܵܐ ܠܗܘܿܢ . ܐܸܫ̣ܬܲܝܲܢ ܕܹܝܢ ܘܲܗܘ̤ܵܐ ܩܲܕܿܝܼܫܵܐ ܢܝܼܚܵܐ ܘܒܲܤܝܼܡܵܐ ܠܘܵܬܼ ܐ̄ܢܵܫܲܝ̈ ܒܲܝܬܹܗ ܘܲܠܘܵܬܼ ܟܠܢܵܫ : ܘܢ̣ܵܚ ܡ̣ܢ ܩܪ̈ܵܒܹܐ ܘܬܲܟܼܬܿܘܼܫܹ̈ܐ ܕܲܡܥܵܕܼ ܗ̄ܘ̣ܵܐ ܥܵܒܹ̇ܕܼ . ܘܦܵܫ̣ ܡ̣ܢ ܢܲܚܫܝܼܪܵܐ ܘܨܲܝܕܵܐ ܘܐܸܫܬܿܥܸܢܝܵܐ ܕܒܸܐܤܛܵܕܼܝܼܘܿܢ ܘܫܲܪܟܵܐ ܕܲܐ̄ܚܪ̈ܵܢܝܵܬܼܵܐ : ܘܲܥܢܸܐ ܗ̄ܘ̣ܵܐ ܒܨܵܘܡܵܐ ܘܲܒܼܬܸܫܡܸܫܬܼܵܐ ܘܲܒܼܩܸܪܝܵܢܵܐ ܕܲܟܼܬܼܵܒܹ̈ܐ . ܘܐܲܡܝܼܢ ܗ̄ܘ̣ܵܐ ܐܵܦ ܠܡܸܫܡܲܥ ܕܝܼ̈ܢܹܐ : ܘܠܲܡܚܲܪܵܪܘܼ ܠܲܥܠܝܼ̈ܒܹܐ ܡ̣ܢ pb. 470 ܥܵܠ̇ܘܿܒܹ̈ܐ : ܘܠܲܡܦܲܨܵܝܘܼ ܠܲܛܠܝܼ̈ܡܹܐ ܡ̣ܢ ܛܵܠ̇ܘܿܡܹ̈ܐ : ܒܟܼܠܗܘܿܢ ܐܲܬܼܪ̈ܵܘܵܬܼܵܐ ܕܫܘܼܠܛܵܢܹܗ . pb. 469 pb. 470 ܐܲܒܼܘܼܗܝ ܕܹܝܢ ܘܐܸܡܹܗ ܥܵܡ̇ܪܝܼܢ ܗ̄ܘ̣ܵܘ ܒܟܼܘܿܪܵܐ ܚܲܕܼ ܕܡܸܬܼܩܪܸܐ ܕܒܲܪ ܚܹܘܬܘܿܢ : ܡܸܛܠ ܕܩܸܢ̈ܝܵܢܹܐ ܘܡܲܪ̈ܗܵܛܹܐ ܐܝܼܬܼ ܗ̄ܘ̣ܵܘ ܠܗܘܿܢ ܬܲܡܵܢ ܪܵܘܪ̈ܒܹܐ : ܘܒܹܝܬܼ ܢܘܼܪܵܐ ܚܲܕܼ ܡܫܲܡܗܵܐ : ܗܵܘ̇ ܕܐܸܬܼܒܿܢ̣ܝܼ ܡܸܢܗܘܿܢ : ܘܒܹܗ ܥܵܡ̇ܪܝܼܢ ܗ̄ܘ̣ܵܘ : ܗܵܘ̇ ܕܒܼܵܬܲܪ ܩܲܠܝܼܠ : ܕܲܝܪܵܐ ܪܲܒܿܬܼܵܐ ܥܲܒܼܕܹܗ ܗ̄ܘ̣ܵܐ ܗ̤ܘ ܛܘܼܒܼܵܢܵܐ ܩܲܪܕܵܓܼ : ܗܵܝ̇ ܕܐܝܼܬܹܝܗ̇ ܥܕܲܡܵܐ ܠܝܵܘܡܵܢܵܐ : ܘܥܲܠ ܫܡܹܗ ܡܸܬܼܩܲܪܝܵܐ . ܟܲܕܼ ܕܹܝܢ ܫܡܲܥ̣ܘ ܐܲܒܼܵܘ̈ܗܝ ܕܲܗܘ̤ܵܐ ܠܹܗ ܟܪܸ̈ܤܛܝܵܢܵܐ : ܘܗܵܐ ܡܦܲܠܸܓܼ ܩܸܢܝܵܢܵܘ̈ܗܝ ܘܲܡܒܲܕܲܪ ܢܸܟܼܤܵܘ̈ܗܝ ܠܥܹ̈ܕܼܵܬܼܵܐ ܘܲܠܕܲܝܪ̈ܵܬܼܵܐ ܘܲܠܡܸܤ̈ܟܹܿܢܹܐ : ܟܸܪܝܲܬ̤ ܠܗܘܿܢ ܛܵܒܼ . ܘܐܸܡ݂ܲܪ ܐܲܒܼܘܼܗܝ ܠܐܸܡܹܗ ܕܛܘܼܒܼܵܢܵܐ : ܪܲܒܵܐ ܗ̣̄ܝ ܒܝܼܫܬܼܵܐ ܕܓܸܕܼܫܲܬ̤ ܠܲܢ : ܘܠܵܘܛܬܼܵܐ ܗܵܘܹ̇ܝܢܲܢ ܠܲܟܼ̈ܢܵܘܵܬܲܢ . ܘܟܲܕܸ ܤܒܲܪܢ ܕܝܵܪܘܿܬܼܵܐ ܛܵܒܼܵܐ ܐܝܼܬܼ ܠܲܢ : ܥܵܩ̇ܘܿܪܵܐ ܕܒܲܝܬܲܢ ܝܼܠܸܕܼܢܲܢ ܘܪܲܒܿܝܼܢܲܢ . ܐܸܡܹܗ ܕܹܝܢ ܐܸܡ̣ܪܲܬ̤ ܠܒܲܥܠܵܗ̇ : ܠܝܼ ܡܸܬܼܚܲܙܝܵܐ ܠܝܼ ܕܠܵܐ ܢܲܟܼܫܠܝܼܘܗܝ : ܐܸܠܵܐ ܫܒܼܘܿܩܲܝܗܝ ܒܨܸܒܼܝܵܢ ܢܲܦܫܹܗ : ܘܡܸܕܸܿܡ ܕܨܒܹ̇ܿܐ ܢܸܥܒܸܿܕ . ܚܢܲܢ ܕܹܝܢ ܡ̣ܢ ܟܲܕܼܘ ܤܐܸܒܼܢ ܠܲܢ : ܘܕܲܢܡܘܼܬܼ ܐܝܼܬܼ ܠܲܢ . ܘܡܲܪ̈ܗܵܛܹܐ ܘܩܸܢܝܵܢܹ̈ܐ ܕܝܼܠܹܗ ܐܸܢܘܿܢ : ܘܫܲܠܝܼܛ ܥܲܠ ܕܝܼܠܹܗ . ܘܕܲܠܡܵܐ ܫܲܦܝܼܪܬܵܐ ܐܝܼܬܹܝܗ̇ ܗܵܝ̇ ܕܡܸܢܹܗ ܡܸܬܼܦܲܠܚܵܐ ؟ ܘܐܸܢ pb. 471 ܡܸܬܼܟܲܬܿܫܝܼܢ ܚ̄ܢܲܢ ܕܲܢܒܲܛܠܝܼܗ̇ : ܟܒܲܪ ܚܵܛ̇ܝܢܲܢ . ܒܲܥܠܵܗ̇ ܕܹܝܢ ܟܐ̣ܵܐ ܒܵܗ̇ ܘܐܸܡ݂ܲܪ ܠܵܗ̇ : ܫܠܵܝ ܠܹܟܼܝ ܫܵܛܝܼܬܼܵܐ : ܤܵܒܲܪ̇ ܐ̄ܢܵܐ ܕܐܵܦ ܐܲܢ̄ܬܿܝ ܢܵܨܪܵܝܬܼܵܐ ܐܝܼܬܲܝܟܿܝ . ܘܐܲܢ̄ܬܿܝ ܟܒܲܪ ܥܒܲܕܬܵܝܗܝ ܠܲܒܼܪܹܟܼܝ : ܕܢܸܦܘܿܩ ܡ̣ܢ ܗܵܘܢܹܗ . ܘܡܸܚܕܼܵܐ ܟܬܲܒܼ ܠܹܗ ܐܲܒܼܘܼܗܝ ܗܵܟܢܵܐ : ܐܸܦܸܢ ܐܲܢ̄ܬܿ ܤܢܲܝ̣ܬܿ ܠܲܩܢܘܿܡܵܟܼ ܘܒܲܤܲܪܬܿ ܥܲܠ ܚܲܝܲܝ̈ܨ : ܘܲܗ̤ܘܲܝܬܿ ܢܵܨܪܵܝܵܐ : ܘܨܲܥܲܪܬܿ ܠܫܲܪܒܿܬܲܢ : ܘܲܥܒܲܕܬܵܢ ܚܸܤܕܵܐ ܒܲܝܢܵܬܼ ܟ̈ܢܵܘܵܬܲܢ : ܐܸܠܵܐ ܩܸܢܝܵܢܹ̈ܐ ܘܡܲܪ̈ܗܵܛܹܐ ܕܒܹܝܬܼ ܢܘܼܪܵܐ ܠܵܐ ܫܲܠܝܼܛ ܐܲܢ̄ܬܿ ܠܲܡܦܲܠܵܓܼܘܼ ܠܢܵܨܪ̈ܵܝܹܐ . ܛܘܼܒܼܵܢܵܐ ܕܹܝܢ ܟܲܕܼ ܩܲܒܸܿܠ̣ ܐܸܓܲܪܬܵܐ ܕܐܲܒܼܘܼܗܝ ܘܲܩܪܵܗ̇ : ܓܚܸܟܼ ܛܵܒܼ ܘܐܸܡ݂ܲܪ : ܤܲܓܿܝܼ ܤܟܲܠ ܤܵܒܲܢ ܘܲܠܓܹܗܲܢܵܐ ܪܗܝܼܒܼ . ܘܲܟܼܬܲܒܼ ܠܹܗ ܥܸܢܝܵܢܵܐ ܗܵܟܲܢܵܐ : ܐܘܿ ܤܵܒܼܵܐ : ܐܲܢ̄ܬܿ ܠܢܘܼܪܵܐ ܤܵܓܹ̇ܕܼ ܐܲܢ̄ܬܿ : ܕܲܒܼܢܘܼܪܵܐ ܐܝܼܬܼ ܠܵܟܼ ܠܡܸܫܬܲܢܵܩܘܼ . ܐܸܢܵܐ ܕܹܝܢ ܐܸܬܸܿܠ ܩܸܢܝܵܢܲܝ̈ ܠܲܡܫܝܼܚܵܐ : ܡܸܛܠ ܕܥܲܡܹܗ ܐܝܼܬܼ ܠܝܼ ܠܡܸܬܼܒܲܤܵܡܘܼ : ܘܒܹܗ ܡܤܲܒܲܪ ܐ̄ܢܵܐ ܘܲܥܠܵܙܝ ܬܟܼܝܼܠ ܐ̄ܢܵܐ . ܘܒܹܝܬܼ ܢܘܼܪ̈ܘܵܬܼܵܐ ܕܲܚܬܼܝܼܪ ܐܲܢ̄ܬܿ ܒܗܘܿܢ : ܩܲܠܝܼܠܵܐܝܼܬܼ ܗܲܝ̈ܟܿܠܹܐ ܕܲܡܫܝܼܚܵܐ ܥܵܒܹ̇ܕܼ ܐ̄ܢܵܐ ܠܗܘܿܢ : ܘܡܲܕܼܒ̈ܚܹܐ ܙܗܲܝ̈ܵܐ ܩܵܒܲܥ̇ ܐ̄ܢܵܐ ܒܗܘܿܢ . ܘܠܝܼ ܥܲܡܵܟܼ ܡܢܵܬܼܵܐ ܘܝܵܪܬܘܼܬܼܵܐ ܠܲܝܬܿ ܠܝܼ : ܡܸܛܠ ܕܲܡܫܝܼܚܵܐ ܩ̣ܪܵܢܝ ܘܩܲܪܒܲܢ̣ܝܼ ܠܵܘܵܬܹܗ : ܘܥܲܒܼܕܲܢܝܼ ܒܪܵܐ ܠܐܲܒܼܘܼܗܝ ܓܢܝܼܙܵܐ . pb. 471 ܐܲܢ̄ܬܿܬܹܗ ܕܹܝܢ ܕܩܲܕܿܝܼܫܵܐ ܩܲܪܕܵܓܼ ܠܵܐ ܚܲܡ̣ܤܢܲܬ̤ ܠܲܡܤܲܝܒܵܪܘܼ : ܟܲܕܼ ܚܵܙ̇ܝܵܐ ܗ̄ܘ̣ܵܬܼ ܒܘܼܕܵܪܵܐ ܕܩܸܢܝܵܢܹ̈ܐ ܘܦܘܼܠܵܓܼܵܐ ܕܡܵܘܵܗ̈ܒܼܵܬܼܵܐ . pb. 472 ܘܐܸܬܼܚܲܫܒܲܬ̤ ܕܬܸܟܼܬܿܘܿܒܼ ܘܬܼܵܘܕܲܥ ܠܐܲܒܼܘܼܗ̇ : ܗܵܘ̇ ܕܐܝܼܬܼܵܘܗܝ ܗ̄ܘ̣ܵܐ ܒܕܲܪܓܹܗ ܘܲܒܼܦܵܠܚܘܼܬܹܗ ܫܲܗܵܪܟܼܘܵܤܬ ܫܵܒܼܘܿܪ ܢܸܟܘܿܪܓܲܢ . ܘܟܲܕܼ ܟܸܬܼܒܲܬ̤ ܐܸܓܲܪܬܵܐ : ܘܲܡܛܲܝܒܼܵܐ ܗ̄ܘ̣ܵܬܼ ܕܲܠܨܲܦܪܹܗ ܕܝܵܘܡܵܐ ܬܫܲܕܪܝܼܗ̇ : ܒܹܗ ܒܠܸܠܝܵܐ ܐܸܬܼܚ̣ܙܝܼ ܠܵܗ̇ ܒܚܸܠܡܵܐ ܥܠܲܝܡܵܐ ܚܲܕܼ ܕܲܦܐܸܐ ܒܚܸܙܘܹܗ : ܟܲܕܼ ܠܒܼܝܼܫ ܚܸܘܵܪܹ̈ܐ ܘܝܵܬܹ̇ܗ̇ ܥܲܠ ܤܝܼܠܝܼܢ ܕܕܲܗܒܼܵܐ ܒܬܲܪܥܵܐ ܕܚܸܤܢܹܗ ܕܛܘܼܒܼܵܢܵܐ : ܘܲܠܒܼܝܼܟܼ ܩܲܢܝܵܐ ܕܢܘܼܪܵܐ : ܘܟܼܵܬܹ̇ܒܼ ܐܸܓܿܪ̈ܵܬܼܵܐ ܥܲܠ ܤܘܿܡܘܿܛܘܿܢ ܚܸܘܪܵܐ ܘܦܲܬܼܝܵܐ : ܘܚܵܬܹ̇ܡ ܒܥܸܙܲܩܬܹܗ : ܘܒܼܬܝܼܿ̈ܕܲܝ ܥܠܲܝ̈ܡܹܐ ܪܸ̈ܓܼܝܼܓܹܐ : ܕܲܠܒܼܝܼܫܝܼܢ ܡܵܐܢܹ̈ܐ ܚܸܘܵܪܹ̈ܐ : ܘܦܵܪܚ̇ܝܼܢ ܒܓܸܦܹ̈ܐ ܕܢܘܼܪܵܐ : ܠܲܫܡܲܝܵܐ ܡܫܲܕܲܪ . ܗ̤ܝ ܕܹܝܢ ܟܲܕܼ ܚ̣ܙܵܬ̤ ܗܵܘ̇ ܚܸܙܘܵܐ ܕܚܝܼܠܵܐ : ܘܲܥܠܲܝ̈ܡܹܐ ܕܤܵܠ̇ܩܝܼܢ ܘܢܵܚ̇ܬܿܝܼܢ ܠܲܫܡܲܝܵܐ ܠܲܡܝܲܒܵܠܘܼ ܐܸܓܿܪ̈ܵܬܼܵܐ : ܩܸܪܒܲܬ̤ ܨܹܐܕܼܵܘܗܝ ܘܫܲܐܸܠ̣ܬܹܗ ܟܲܕܼ ܐܵܡܲ݁ܪܵܐ : ܡܲܢ ܐܲܢ̄ܬܿ ܡܵܪܝ ؟ ܘܡܵܢܵܘ ܥܒܼܵܕܼܵܟܼ ؟ ܘܗܵܪܟܵܐ ܠܡܵܢ ܝܵܬܹ̇ܒܼ ܐܲܢ̄ܬܿ : ܘܡܲܪܙܒܼܵܢܵܐ ܠܵܬܐ ܪܓܼܝܼܫ ܒܵܟܼ ؟ ܘܡܵܢܵ̇݁ܘ ܕܟܼܵܬܹ̇ܒܼ ܐܲܢ̄ܬܿ ؟ ܗ̤ܘ ܕܹܝܢ ܥܢ̣ܵܐ ܘܐܸܡ݂ܲܪ ܠܵܗ̇ : ܐܸܢܵܐ ܪܲܒܿ ܚܲܝܵܠ̈ܘܵܬܹܗ ܐ̄ܢܵܐ ܕܡܵܪܝܵܐ ܐܲܠܵܗܵܐ : ܕܲܥ̣ܒܲܕܼ ܫܡܲܝܵܐ ܘܐܲܪܥܵܐ . ܘܫܲܕܪܲܢ̣ܝ ܡܲܠܟܵܐ ܪܲܒܵܐ ܕܥܵܠܡܹ̈ܐ : ܕܐܸܟܼܬܿܘܿܒܼ ܡܵܘ̈ܗܒܼܵܬܼܵܐ ܘܙܸܕܼ̈ܩܵܬܼܵܐ ܕܥܵܒܹ̇ܕܼ pb. 473 ܒܲܥܠܹܟܼܝ : ܘܠܲܫܡܲܝܵܐ ܐܹܫܲܕܲܪ ܚܘܼܫܒܵܢܗܹܝܢ . ܘܕܐܸܡ݂ܲܪܬܿܝ : ܕܡܲܪܙܒܼܵܢܵܐ ܠܵܐ ܪܓܼܝܼܫ ܒܵܟܼ : ܡܕܲܓܵܠܘܼ ܡܕܲܓܼܠܵܐ ܐܲܢ̄ܬܿܝ . ܡܲܪܙܒܼܵܢܵܐ ܠܝܼ ܝܲܕܲܥ̇ : ܘܒܼܝܼ ܪܓܼܝܼܫ ܕܗܵܪܟܵܐ ܐܝܼܬܲܝ . ܐܲܢ̄ܬܿܝ ܕܹܝܢ ܠܵܐ ܝܵܕܼܥܵܐ ܐܲܢ̄ܬܿܝ ܠܝܼ : ܡܸܛܠ ܕܠܸܒܹܟܼܝ ܒܐܲܪܥܵܐ ܗ̣̄ܘ . ܘܟܲܕܼ ܐܸܬܿܬܿܥ̣ܝܼܪܲܬ̤ ܡ̣ܢ ܫܸܢܬܼܵܗ̇ : ܗܘ̤ܵܬܼ ܒܕܸܚܠܬܼܵܐ ܪܲܒܿܬܼܵܐ . ܘܪܸܗܛܲܬ̤ ܟܲܕܼ ܪܲܬܿܝܼܬܼܵܐ ܠܘܵܬܼ ܛܘܼܒܼܵܢܵܐ ܩܲܪܕܵܓܼ : ܘܐܸܫ̣ܬܲܥܝܲܬ̤ ܠܹܗ ܡܸܕܸܿܡ ܕܲܚ̣ܙܵܬ̤ . ܚܵܘܝܵܬܹܗ ܕܹܝܢ ܐܵܦ ܐܸܓܲܪܬܵܐ : ܕܲܒܼܥܸܕܵܢ ܪܲܡܫܵܐ ܟܸܬܼܒܲܬ̤ ܕܲܬܫܲܕܲܪ ܠܐܲܒܼܘܼܗ̇ . ܗ̤ܘ ܕܹܝܢ ܐܸܡ݂ܲܪ ܠܵܗ̇ : ܕܒܲܫܪܵܪܵܐ ܪܲܒܿ ܘܲܕܚܝܼܠ ܘܫܲܪܝܼܪ ܚܸܙܘܵܐ ܕܲܚ̣ܙܲܝܬܿܝ : ܘܕܸܝܼܠܹܟܼܝ ܡܥܲܒܲܝ ܠܸܒܹܟܼܝ . ܘܡܵܪܲܢ ܐܸܡ݂ܲܪ ܒܲܤܒܲܪܬܹܗ : ܕܐܸܬܹܝ̇ܬܼ ܕܐܸܦܠܘܿܓܼ ܓܲܒܼܪܵܐ ܥܲܠ ܐܲܒܼܘܼܗܝ : ܘܒܲܪܬܼܵܐ ܥܲܠ ܐܸܡܵܗ̇ : ܘܟܲܠܬܼܵܐ ܥܲܠ ܚܡܵܬܼܵܗ̇ : ܘܲܒܼܥܸܠܕܿܒܼܵܒܼܵܘ̈ܗܝ ܕܓܲܒܼܪܵܐ ܒܢܲܝ̈ ܒܲܝܬܹܗ . ܘܗܵܢܵܐ ܟ̱ܠܹܗ ܥܕܲܡܵܐ ܕܐܵܦ ܒܹܝܬܼ ܓܲܒܼܪܵܐ ܠܐܲܢ̄ܬܿܬܹܗ : ܕܚܲܕܼ ܒܤܲܪ ܐܝܼܬܲܝܗܘܿܢ : ܢܸܗܘܸܐ ܤܸܕܼܩܵܐ ܘܦܵܠܓܼܿܘܼܬܼܵܐ . ܘܗܵܕܲܐ ܗ̣̄ܝ ܕܲܒܼܕܘܼܟܿܬܼܵܐ ܐ̄ܚܪܹܬܼܵܐ ܐܸܡ݂ܲܪ : ܕܲܒܼܗܵܘ̇ ܝܵܘܡܵܐ ܕܡܸܬܼܓܿܠܸܐ ܒܫܘܼܒܼܚܵܐ ܘܥܵܒܹ̇ܕܼ ܢܘܼܚܵܡܵܐ : ܘܲܡܒܲܤܸܩ ܠܟܹ̈ܐܢܹ̈ܐ ܘܲܡܫܲܢܸܩ ܠܥܵܘ̈ܠܹܐ : ܬܪܹܝܢ ܢܸܗܘܘܿܢ ܒܲܚܕܼܵܐ ܥܲܪܤܵܐ : ܚܲܕܼ ܢܸܬܿܕܿܒܲܪ ܠܲܫܡܲܝܵܐ ܠܡܲܠܟܿܘܼܬܼܵܐ ܘܲܠܒܼܘܼܤܵܡܵܐ : ܘܚܲܕܼ ܢܸܫܬܿܒܸܩ ܒܐܲܪܥܵܐ ܒܓܹܗܲܢܵܐ ܘܲܒܼܫܘܼܢܵܩܵܐ . ܒܪܲܡ ܐܸܢܵܐ ܥܲܠ ܡܫܝܼܚܵܐ ܡܵܪܝ ܬܟܼܝܼܠ ܐ̄ܢܵܐ : ܕܐܵܦ ܐܸܢܵܐ ܩܲܠܝܼܠܵܐܝܼܬܼ ܒܵܬܲܪ ܩܸܢܝܵܢܲܝ̈ ܠܘܵܬܹܗ ܐܵܙܹ̇ܠ ܐ̄ܢܵܐ . ܘܡ̣ܢ ܗܵܘ̇ ܝܵܘܡܵܐ ܠܵܐ ܬܘܼܒܼ pb. 474 ܐܲܡ̣ܪܚܲܬ̤ ܐܲܢ̄ܬܿܬܹܗ ܕܬܹܐܡܲܪ ܠܹܗ ܡܸܕܸܿܡ : ܘܠܵܐ ܬܘܼܒܼ ܚ̣ܵܘܝܲܬ̤ ܦܲܪܨܘܿܦܵܐ ܟܡܝܼܪܵܐ ܡܸܛܠ ܒܘܼܕܵܪܵܐ ܕܩܸܢ̈ܝܵܢܹܐ ܕܥܵܒܹ̇ܕܼ ܗ̄ܘ̣ܵܐ ܛܘܼܒܼܵܢܵܐ . pb. 472 pb. 473 pb. 474 ܘܟܲܕܼ ܫ̈ܢܲܝܵܐ ܬܲܪܬܹܿܝܢ ܘܝܲܪ̈ܚܹܐ ܬܠܵܬܼܵܐ ܢܦܲܩ̣ܘ : ܟܲܕܼ ܗ̤ܘ ܩܲܪܕܵܓܼ ܒܟܼܠܗܹܝܢ ܫܲܦܝܼܪ̈ܵܬܼܵܐ ܕܦܲܐ̈ܝܵܢ ܠܲܟܼܪܸ̈ܤܛܝܵܢܹܐ ܫܲܪܝܼܪܹ̈ܐ ܡܸܬܼܗܲܦܲܟܼ ܗ̄ܘ̣ܵܐ : ܘܲܫܡܲܥ̣ܘ ܥܲܡܡܹ̈ܐ ܢܫܲܚ̈ܠܦܹܐ ܕܲܒܼܬܲܝܡܢܵܐ ܘܲܒܼܡܲܥܪܒܼܵܐ ܥܲܠ ܫܘܼܚܠܵܦܵܐ ܕܲܙܢܵܘ̈ܗܝ ܕܛܘܼܒܼܵܢܵܐ : ܘܝܼܠܸܦ̣ܘ ܗ̄ܘ̣ܵܘ ܕܫܲܝܸܢ ܗ̄ܘ̣ܵܐ ܢܲܦܫܹܗ ܡ̣ܢ ܩܪ̈ܵܒܹܐ : ܘܦ̣ܵܫ ܡ̣ܢ ܬܲܟܼܬܿܘܼ̈ܫܹܐ : ܘܲܪܚܸܡ ܚܲܝܹ̈ܐ ܕܫܸܠܝܵܐ : ܐܸܬܿܛܲܝܲܒܼܘ . ܟܠܗܘܿܢ ܐܲܟܼܚ̄ܕܼܵܐ ܪ̈ܗܘܿܡܵܝܹܐ ܘܛܲܝܵܝܹ̈ܐ : ܘܥܲܡܡܹ̈ܐ ܐ̄ܚܪ̈ܵܢܹܐ ܕܒܲܚܕܼܵܪ̈ܲܝܗܘܿܢ : ܘܲܟܼܢܲܫ̣ܘ ܐܲܝܟܼ ܚܵܠܵܐ ܕܥܲܠ ܤܸܦܬܹܗ ܕܝܲܡܵܐ : ܘܐܲܫ̣ܩܸܠܘ ܕܢܹܐܬܼܘܿܢ ܠܐܲܬܼܪ̈ܵܘܵܬܼܵܐ ܕܫܘܼܠܛܵܢܹܗ ܕܛܘܼܒܼܵܢܵܐ . ܗ̤ܘ ܕܹܝܢ ܩܕܼܵܡ ܝܵܘ̈ܡܵܬܼܵܐ ܩܲܠܝܼܠ : ܤܠܸܩ̣ ܗ̄ܘ̣ܵܐ ܠܛܘܼܪܵܐ ܠܘܵܬܼ ܪܲܒܹܗ ܡܵܪܝ ܥܲܒܼܕܝܼܫܘܿܥ . ܘܟܲܕܼ ܝܼܪܲܚ ܝܵܘܡܝܼ̈ܢ ܩ̣ܵܘܝܼ ܠܘܵܬܹܗ : ܟܲܕܼ ܥܵܒܼ̇ܕܿܝܼܢ ܗ̄ܘ̣ܵܘ ܨܵܘܒܵܐ ܐܲܡܝܼܪܵܐ ܬܪ̈ܲܝܗܘܿܢ ܠܘܵܬܼ ܤܵܒܼܵܐ ܩܲܕܿܝܼܫܵܐ ܒܹܪܝ ܐܲܒܼܝܼܠܵܐ : ܥ̣ܒܲܕܼܘ ܓܲܝ̈ܤܹܐ ܪܵܘܪ̈ܒܹܐ ܪ̈ܗܘܿܡܵܝܹܐ ܘܛܲܝܵܝܹ̈ܐ : ܘܲܫ̣ܒܼܵܘ ܘܐܲܚ̣ܪܸܒܼܘ ܠܐܲܬܼܪ̈ܵܘܵܬܼܵܐ ܟܠܗܘܿܢ ܕܫܘܼܠܛܵܢܹܗ ܕܛܘܼܒܼܵܢܵܐ : ܡ̣ܢ ܢܲܗܪܵܐ ܬܘܼܪܡܵܪܵܐ : ܘܲܥܕܲܡܵܐ ܠܲܢܨܲܝܼܒܼܝܼܢ ܡܕܼܝܼܢ̄ܬܼܵܐ ܕܒܹܝܬܼ ܬܚܘܼ̈ܡܹܐ : ܫܒܼܵܘ ܕܹܝܢ ܐܵܦ ܠܐܲܒܼܘܼܗܝ ܘܠܸܐܡܹܗ : ܘܠܲܐܢ̄ܬܿܬܹܗ : ܘܠܲܐܚܘܼܗܝ ܘܲܠܚܵܬܹܗ : ܘܲܠܟܼܠ̇ܗܘܿܢ ܐ̄ܢܵܫܲܝ̈ ܒܲܝܬܹܗ . ܐܸܬܼܦܲܠܲܛ̣ܘ pb. 475 ܕܹܝܢ ܡ̣ܢ ܦܵܠܚܹ̈ܐ ܕܝܼܠܹܗ ܪ̈ܵܟܼܒܲܝ ܪ̈ܲܟܼܫܵܐ ܓܲܒܼܪܹ̈ܐ ܡܲܐܬܹܝܢ ܘܲܬܼܠܵܬܼܝܼܢ ܘܚܲܡܫܵܐ : ܘܐܸܤ̣ܬܲܪܗܲܒܼܘ ܠܛܘܼܪܵܐ : ܘܒܼܵܥܹ̇̄ܝܢ ܗ̄ܘ̣ܵܘ ܠܹܗ ܠܛܘܼܒܼܵܢܵܐ . ܘܐܸܙܲܠ̣ܘ ܘܐܸܫ̣ܟܿܚܘܼܗܝ ܒܲܡܥܲܪܬܹܗ ܕܒܹܪܝܼ ܐܲܒܼܝܼܠܵܐ ܥܲܡ ܪܲܒܹܗ ܥܲܒܼܕܝܼܫܘܿܥ : ܘܟܸܢܫܵܐ ܪܲܒܵܐ ܕܟܼܵܗ̈ܢܹܐ ܕܲܟܼܢܝܼܫܝܼܢ ܠܐܝܼܩܵܪܹܗ . ܘܟܲܕܼ ܚܙ̣̰ܵܐ ܐܸܢܘܿܢ ܛܘܼܒܼܵܢܵܐ ܩܲܪܕܵܓܼ : ܡܸܚܕܼܵܐ ܩܲܕܸܡ̣ ܗ̤ܘ ܘܐܸܡ݂ܲܪ ܠܗܘܿܢ : ܕܵܡܹ̇ܝܢ ܐ̄ܢ̄ܬܿܘܿܢ ܠܝܼ ܕܦܲܠܝܼ̈ܛܝ ܡ̣ܢ ܓܲܝܤܵܐ ܐܲܢ̄ܬܿܘܿܢ . ܥܢ̣ܵܐ ܕܹܝܢ ܚܲܕܼ ܡܸܢܗܘܿܢ ܓܲܒܼܪܵܐ ܒܲܥܪܝܼܪܵܝ ܒܲܙܢܵܘ̈ܗܝ ܘܒܼܝܼܫ ܒܚܲܢܦܘܼܬܹܗ ܘܐܸܡ݂ܲܪ ܠܹܗ : ܟܲܕܼ ܦܲܛܚܵܫܹ̈ܐ ܘܡܲܪ̈ܙܒܼܵܢܹܐ ܒܲܡܥܲܪܹ̈ܐ ܕܓܲܢܵܒܹ̈ܐ ܘܡܲܛܥ̈ܝܵܢܹܐ ܥܵܡ̇ܪܝܼܢ : ܠܲܢ ܗܵܟܲܢܵܐ ܙܵܕܹ̇ܩ ܗ̄ܘ̣ܵܐ ܕܬܸܓܼܕܲܫ . ܘܥܡܵܗ̇ ܕܡܸܠܬܹܗ : ܡܚ̣ܵܝܗܝ ܡܲܠܲܐܟܹܗ ܕܡܵܪܝܵܐ : ܘܲܢܦܲܠ̣ ܥܲܠ ܕܘܼܟܿܬܹܗ ܘܡ̣ܝܼܬܼ . ܘܟܲܕܼ ܚܙ̣ܵܘ ܚܲܒܼܪ̈ܵܘܗܝ ܡܸܕܸܿܡ ܕܲܗܘ̤ܵܐ : ܕܚܸܠ̣ܘ ܕܚܠܬܼܵܐ ܪܲܒܹܿܬܼܵܐ : ܘܗܲܝܡܸܢ̣ܘ ܗ̄ܘ̣ܵܘ ܟܠܗܘܿܢ ܒܡܵܪܲܢ ܝܼܫܘܿܥ ܡܫܝܼܚܵܐ : ܘܩܲܒܸܿܠ̣ܘ ܪܘܼܫܡܵܐ ܕܡܲܥܡܘܿܕܝܼܬܼܵܐ ܩܲܕܝܼܫܬܼܵܐ ܒܹܗ ܒܝܵܘܡܵܐ . ܛܘܼܒܼܵܢܵܐ ܕܹܝܢ ܩܲܪܕܵܓܼ ܐܸܡ݂ܲܪ ܠܩܲܕܲܝܼ̈ܫܹܐ ܛܘܼܒܼܵܢܹ̈ܐ ܒܹܪܝ ܘܥܲܒܼܕܝܼܫܘܿܥ : ܐܲܒܼܵܗܲܝ̈ ܘܡܵܪ̈ܲܝ : ܨܲܠܵܘ ܥܠܲܝ ܕܐܹܙܲܠ : ܘܲܒܼܚܝܠܹܗ ܕܲܡܫܝܼܚܵܐ ܡܵܪܲܢ ܘܒܲܨ̈ܠܵܘܵܬܼܟܼܘܿܢ ܐܲܦܢܸܐ ܠܲܫܒܼܝܼܬܼܵܐ ܪܲܒܿܬܼܵܐ ܡ̣ܢ ܒܵܙܘܿܙܹ̈ܐ . ܗܸܢܘ̣ܿܢ ܕܹܝܢ ܚܲܬܼܡ̣ܘܼܗܝ ܒܐܵܬ݂ܵܐ ܕܲܨܠܝܼܒܼܵܐ ܘܢܲܫ̣ܩܘܼܗܝ : ܘܫܲܕܪܘܼܗܝ ܒܲܫܠܵܡܵܐ . pb. 476 pb. 475 pb. 476 ܘܟܲܕܼ ܡܲܛ̣ܝܼ ܠܚܸܤܢܹܗ ܕܥܲܠ ܡܲܠܩܝܼ : ܘܲܚ̣ܙܵܐ ܚܪ̈ܝܼܒܹܐ ܕܲܪܡܹܝܢ : ܘܒܲܝܬܹܗ ܕܲܒܼܙܝܼܙ ܘܒܲܪܢܵܫ ܠܲܝܬܿ ܒܹܗ : ܟܸܪܝܲܬ̤ ܠܹܗ ܛܵܒܼ . ܘܡܸܚܕܼܵܐ ܫܲܕܲܪ ܒܵܬܲܪܗܘܿܢ ܐܝܼܙ̈ܓܲܕܹܐ ܩܲܠܝܼ̈ܠܹܐ : ܘܲܟܼܬܲܒܼ ܠܗܘܿܢ ܗܵܟܲܢܵܐ : ܤܒܲܪܬܿܘܿܢ ܠܟܼܘܿܢ ܕܐܸܢܵܐ ܩܲܪܕܵܓܼ ܫܸܠܚܹ̈ܬܼ ܥܘܼܫܢܵܐ ܩܲܕܼܡܵܝܵܐ ܕܬܼܘܼܩܦܵܐ ܕܲܩܪܵܒܼܵܐ : ܘܡܸܛܠܗܵܕܹܐ ܐܲܡ̣ܪܲܚܬܿܘܿܢ ܠܡܸܥܲܠ ܘܲܠܡܸܚܪܲܒܼ ܠܐܲܬܼܪ̈ܵܘܵܬܼܵܐ ܕܲܬܼܚܹܝܬܼ ܫܘܼܠܛܵܢܝ . ܗܵܕܹܐ ܕܹܝܢ ܗܘܲܝ̤ܬܿܘܿܢ ܝܵܕܼܥ̇ܝܼܢ : ܕܠܵܘ ܡܸܫܠܚ ܫܸܠܚܹ̈ܬܼ : ܐܸܠܵܐ ܡܸܠܒܲܫ ܠܸܒܼܫܹ̇ܬܼ ܥܘܼܫܢܵܐ ܕܠܵܐ ܡܸܙܕܟܸܐ . ܐܸܠܵܐ ܫܲܕܲܪܘ ܠܝܼ ܢܲܦܫ̈ܬܼܵܐ ܟܠܗܹܝܢ ܕܲܫ̣ܒܲܝܬܿܘܿܢ : ܘܩܸܢ̈ܝܵܢܹܐ ܤܲܒܼܘ ܠܟܼܘܿܢ ܘܙܸܠܘ ܒܲܫܠܵܡܵܐ . ܘܥܲܡܝ ܩܪܵܒܼܵܐ ܠܵܐ ܬܓܲܪܘܿܢ : ܘܗܵܕܹܐ ܦܲܩܚܵܐ ܠܟܼܘܿܢ . ܗܸܢܘ̣ܿܢ ܕܹܝܢ ܟܲܕܼ ܩܲܒܸܿܠ̣ܘ ܘܲܩ̣ܪܵܘ ܐܸܓܿܪ̈ܵܬܼܵܐ : ܟܬܲܒܼܘ ܠܹܗ ܨܲܥܪܵܐ ܘܨܘܼܚ̈ܝܵܬܼܵܐ ܘܡܸܠܹ݁̈ܐ ܕܒܸܙܚܵܐ . ܗ̤ܘ ܕܹܝܢ ܡܸܢܕܪܹܫ ܟܬܲܒܼ ܠܗܘܿܢ ܗܵܟܲܢܵܐ : ܐܸܠܵܐ ܡ̣ܢ ܕܠܸܒܼܫܹ̇ܬܼ ܠܲܡܫܝܼܚܵܐ ܫܲܝܢܹܗ ܕܥܵܠܡܵܐ : ܠܵܐ ܨܵܒܹ̇ܐ ܐ̄ܢܵܐ ܕܲܒܼܨܒܼܝܵܢܝ ܐܸܠܲܒܲܫ ܪܘܼܓܼܙܵܐ ܕܒܲܩܪ̈ܵܒܹܐ . ܐܸܠܵܐ ܫܲܕܲܪܘ ܠܝܼ ܠܐܵܒܼܝ ܘܠܹܐܡܝ ܘܠܲܐܢ̄ܬܲܬܼܝ ܘܠܵܐܚܝ ܘܲܠܚܵܬܼܝ ܘܲܠܐ̄ܢܵܫܲܝ̈ ܒܲܝܬܿܝ ܟܠܗܘܿܢ : ܘܲܠܟܼܠܵܗ̇ ܫܒܼܝܼܬܼܵܐ ܕܲܕܼܒܲܪܬܿܘܿܢ ܡ̣ܢ ܐܲܬܼܪ̈ܵܘܵܬܼܵܐ ܕܲܬܚܹܝܬܼ ܫܘܼܠܛܵܢܝ . ܘܤܲܒܼܘ ܠܟܼܘܿܢ ܩܸܢܝܵܢܵܐ : ܘܲܤܛܵܘ ܘܲܥܒܲܪ ܡܹܢܝ . ܘܠܵܐ ܬܸܥܒܿܕܼܘܼܢܵܢܝ : ܕܒܼܵܬܲܪܟܼܘܿܢ ܐܸܪܕܘܿܦ . ܗܸܢ̣ܘܿܢ ܕܹܝܢ ܟܲܕܼ ܫܡܲܥ̣ܘ pb. 477 ܗ̄ܘ̣ܵܘ ܗܵܠܹܝܢ : ܘܲܬܼܟܼܝܼܠܝܼܢ ܗ̄ܘ̣ܵܘ ܟܹܐܡܲܬܼ ܕܡ̣ܢ ܟܲܕܼܘ ܤ̣ܡܲܟܼܘ ܠܐܲܬܼܪ̈ܵܘܵܬܼܵܐ ܕܫܘܼܠܛܵܢܗܘܿܢ : ܦܤܲܩ̣ܘ ܪܹܫܹܗ ܕܐܲܚܘܼܗܝ ܘܫܲܕܲܪܘ ܠܹܗ . ܛܘܼܒܼܵܢܵܐ ܕܹܝܢ ܟܲܕܼ ܚ̣ܙܵܐ ܠܪܹܫܹܗ ܕܐܲܚܘܼܗܝ ܕܲܦܤܝܼܩ : ܒܟܲܪܝܘܼܬܼܵܐ ܡܸܫܬܲܢܲܩ ܗ̄ܘ̣ܵܐ : ܘܲܒܼܪܘܼܓܼܙܹܗ ܡܸܬܼܓܵܘܙܲܠ ܗ̄ܘ̣ܵܐ . ܘܲܦ̣ܩܲܕܼ ܡܸܚܕܼܵܐ : ܘܩܲܪܢܵܐ ܩܪܵܬ̤ : ܘܥܲܠ̣ ܗ̤ܘ ܘܡܲܐܬܹܿܝܢ ܘܲܬܼܠܵܬܼܝܼܢ ܘܐܲܪܒܿܥܵܐ ܦܵܠܚܹ̈ܐ ܘܫܲܒܼܥܵܐ ܥܲܒܼܕܵܘ̈ܗܝ ܠܥܹܕܬܹܗ ܕܐܲܠܵܗܵܐ : ܘܲܦ̣ܫܲܛ ܐܝܼܕܼܵܘ̈ܗܝ ܘܲܡܨܲܠܸܐ ܗ̄ܘ̣ܵܐ ܘܐܵܡܲ݁ܪ : ܕܘܼܢ ܡܵܪܝܵܐ ܕܝܼܢܝ ܘܐܸܬܼܟܬܲܫ ܥܲܡ ܐܲܝܠܹܝܢ ܕܡܸܬܼܟܲܬܿܫܝܼܢ ܥܲܡܝ . ܐܲܚܘܼܿܕܼ ܙܲܝܢܵܐ ܘܤܲܟܿܪܵܐ ܘܩܘܼܡ ܒܥܘܼܕܪܵܢܝ : ܫܡܘܿܛ ܤܲܦܤܹܪܵܐ ܘܐܲܒܼܪܸܩ ܠܘܼܩܒܲܠ ܪ̈ܵܕܼܘܿܦܲܝ . ܘܐܸܡ݂ܲܪ ܠܢܲܦܫܝ : ܕܐܸܢܵܐ ܗ̣̄ܘ ܦܵܪܘܿܩܹܟܼܝ . ܘܟܲܕܼ ܫܲܠܸܡ̣ ܨܠܘܿܬܹܗ : ܫܩܲܠ̣ ܚܢܵܢܵܐ ܡ̣ܢ ܩܕܼܵܡ ܒܹܝܬܼ ܩܘܼܕܼܫܵܐ : ܘܲܒܼܕܲܪ ܥܲܠ ܙܲܝܢܹܗ ܘܥܲܠ ܤܘܼܤܝܹܗ ܘܥܲܠ ܦܵܠܵܚܵܘ̈ܗܝ . ܘܲܨܠܝܼܒܼܵܐ ܕܕܲܗܒܼܵܐ : ܕܲܩܒܼܝܼܥ ܒܹܗ ܩܲܝܤܵܐ ܩܲܕܿܝܼܫܵܐ ܕܲܙܩܝܼܦܹܗ ܕܦܵܪܘܿܩܲܢ : ܬܠ̣ܵܐ ܒܲܩܕܼܵܠܹܗ . ܘܐܲܪܝܼܡ̣ ܐܝܼܕܼܵܘ̈ܗܝ ܘܲܡ̣ܬܲܚ ܚܝܵܪܹܗ ܩܲܕܝܼܫܵܐ ܠܲܡܪܵܘܡܵܐ : ܘܲܢ̣ܕܲܪ ܢܸܕܼܪܵܐ ܠܡܵܪܝܵܐ ܘܐܸܡ݂ܲܪ : ܡܵܪܝܵܐ ܐܠܵܗܵܐ ܚܲܝܠܬܼܵܢܵܐ ܓܲܢ̄ܒܵܪܵܐ ܕܥܵܠܲܡܹ̈ܐ : ܐܸܢ ܬܸܗܘܸܐ ܥܲܡܝ ܒܐܘܼܪܚܵܐ ܗܵܕܹܐ ܕܐܵܙܹ̇ܠ ܐ̄ܢܵܐ ܒܵܗ̇ : ܘܲܒܼܚܲܝܠܵܟܼ ܘܲܒܼܥܘܼܕܼܪܵܢܵܟܼ ܐܲܕܪܸܟܼ ܠܲܒܼܥܸܠܕܲܒܼܵܒܲܝ̈ ܘܐܸܙܟܸܐ ܐܸܢܘܿܢ : ܘܐܲܗܦܸܟܼ ܡܸܢܗܘܿܢ ܠܲܫܒܼܝܼܬܼܵܐ ܕܫ̣ܒܼܵܘ : ܘܐܸܦܢܸܐ ܒܲܫܠܵܡܵܐ ܡ̣ܢ ܩܵܪܵܒܼܵܐ pb. 478 ܗܵܢܵܐ ܕܤܝܼܡ ܩܕܼܵܡܲܝ : ܥܵܩܲܪ ܐ̄ܢܵܐ ܒܹܝܬܼ ܢܘܼܪ̈ܘܵܬܼܵܐ ܘܒܼܵܢܹ̇ܐ ܐ̄ܢܵܐ ܒܹܝܬܼ ܤܵܗ̈ܕܘܼܬܼܵܐ . ܘܲܡܤܲܚܸܦ ܐ̄̈ܢܵܐ ܐܲܕܪ̈ܘܿܩܹܐ ܘܩܵܒܲܥ̇ ܐ̄ܢܵܐ ܒܕܼܘܼ̈ܟܿܝܵܬܼܗܘܿܢ ܡܲܕܼܒ̈ܚܹܐ ܩܲܕܝ̈ܫܹܐ . ܘܲܛܠܵܝܹ̈ܐ ܒܲܢܝ̈ ܡܓܼܘܼܫܹ̈ܐ ܕܲܦܪܝܼܫܝܼܢ ܡ̣ܢ ܐܲܒܼܵܗܲܝ̈ܗܘܿܢ ܥܲܒܼ̈ܕܹܐ ܠܤܵܛܵܢܵܐ : ܥܲܒܼ̈ܕܹܐ ܠܲܡܫܝܼܚܵܐ ܐܸܬܸܿܠ : ܘܲܒܼܢܲܝ̈ ܩܝܵܡܵܐ ܐܸܥܒܸܿܕܼ ܐܸܢܘܿܢ . ܘܓܲܙܹ̈ܐ ܘܡܲܪ̈ܗܵܛܹܐ ܕܲܦܪܲܫ̣ܘ ܐܲܒܼܵܗܲܝ̈ ܘܝܲܗ̣̄ܒܼܘ ܠܒܹܝܬܼ ܢܘܼܪ̈ܘܵܬܼܵܐ : ܠܥܹ̈ܕܵܬܼܵܐ ܘܲܠܕܲܝܪ̈ܵܬܼܵܐ ܐܹܦܲܠܸܓܼ ܐܸܢܘܿܢ . ܘܟܲܕܼ ܫܲܠܸܡ̣ ܡܸܠܲܝ̈ ܢܸܕܼܪܹܗ ܘܦܸܬܼܓܼܵܡܲܝ̈ ܩܝܵܡܹܗ : ܗܵܐ ܩܵܠܵܐ ܐܸܫܬܲܡܲܥ̣ ܡ̣ܢ ܒܹܝܬܼ ܡܲܩܕܫܹܗ ܕܡܵܪܝܵܐ ܕܐܵܡܲ݁ܪ : ܐܸܬܼܠܲܒܲܒܼ : ܐܸܬܼܠܲܒܲܒܼ : ܐܸܬܼܚܲܝܲܠ ܘܐܸܬܼܥܲܫܲܢ : ܘܠܵܐ ܬܸܕܼܚܲܠ ܥܲܒܼܕܝܼ ܩܲܪܕܵܓܼ . ܡܸܛܠ ܕܥܲܡܵܟܼ ܐ̄ܢܵܐ : ܘܐܲܫܠܸܵܡ ܠܲܒܸܠܕܵܒܼܵܒܲܝ̈ܟ ܒܐܝܼܕܲܝ̈ܟ . ܘܟܲܕܼ ܩܵܠܵܐ ܗܵܘ̇ ܐܸܫܬܿܡܲܥ̣ : ܡܸܚܕܼܵܐ ܗ̤ܘ ܘܦܵܠܚܵܘ̈ܗܝ ܢܦܲܠ̣ܘ ܥܲܠ ܐܲܦܲܝ̈ܗܘܿܢ ܩܕܼܵܡ ܐܵܪܘܿܢܹܗ ܕܡܵܪܝܵܐ : ܐܲܝܟܼ ܫܵܥܹ̈ܐ ܬܲܪܬܹܿܝܢ . ܘܩܵܡ̣ܘ ܒܚܲܕܼܘܼܬܼܵܐ : ܘܫܲܒܼܚ̣ܘ ܠܐܲܠܵܗܵܐ . pb. 477 pb. 478 ܘܲܦ̣ܩܲܕܼ ܩܲܕܼܿܝܼܫܵܐ : ܘܲܩ̣ܪܵܬ̤ ܩܲܪܢܵܐ ܬܠܵܬܼ ܙܲܒܼܢܝܼ̈ܢ : ܘܲܪܟܸܿܒܼܘ . ܗܵܝܕܹܿܝܢ ܐܸܡ݂ܲܪ ܚܲܕܼ ܡ̣ܢ ܛܥܝܼܢܲܝ̈ ܙܲܝܢܹܗ : ܘܗܵܐ ܡܵܪܝ : ܠܵܐ ܝܵܕܼܥ̇ܝܼܢܲܢ ܐܘܼܪܚܵܐ ܕܒܼܵܗ̇ ܙܵܕܹ̇ܩ ܠܲܢ ܠܡܸܪܕܲܦ ܒܵܬܲܪ ܒܥܸܠܕܿܒܼܵܒܲܝ̈ܢ . ܛܘܼܒܵܢܵܐ ܕܹܝܢ ܓܚܸܟܼ ܦܨܝܼܚܵܐܝܼܬܼ ܘܐܸܡ݂ܲܪ ܠܹܗ : ܗܵܘ̇ ܕܐܲܫ̣ܡܲܥ ܠܲܢ ܩܵܠܵܐ ܕܙܵܟܼܘܼܬܼܵܐ : ܗ̤ܘ ܡܚܵܘܸܐ ܠܲܢ ܐܘܼܪܚܵܐ ܬܪܝܼܨܬܵܐ ܕܒܼܵܗ̇ ܢܸܪܕܸܐ pb. 479 ܘܢܸܪܕܿܘܿܦ ܘܢܲܕܼܪܸܵܟܼ ܠܲܒܼܥܸܠܕܿܒܼܵܒܲܝ̈ܢ . ܘܟܲܕܼ ܪܕܼܵܘ ܐܲܝܟܼ ܡܝܼ̈ܠܹܐ ܬܪܹܝܢ : ܗܵܐ ܪ̈ܘܼܩܹܐ ܡ̣ܢ ܫܹܐܪ̈ܝܹܐ ܕܐܲܢ̄ܬܿܬܹܗ ܕܡܹܝܢ ܒܐܘܼܪܚܵܐ . ܒܚܸܟܼܡܵܬܼܵܐ ܓܹܝܪ ܪܲܒܿܬܼܵܐ ܥܸܒܼܕܲܬ̤ : ܘܲܒܼܟܼܠܵܗ̇ ܐܲܪܥܵܐ ܕܒܼܵܗ̇ ܕܕܼܵܘ ܫܲܒܵܝܹ̈ܐ : ܒܚܲܕܼ ܚܲܕܼ ܦܲܪܤܚܵܐ : ܘܒܲܬܼܪܹܝܢ ܦܲܪ̈ܤܚܝܼܢ : ܡܓܲܢܒܵܐ ܗ̄ܘ̣ܵܬܼ ܟܲܤܝܵܐܝܼܬܼ ܡ̣ܢ ܫܲܒܵܝܹ̈ܐ : ܘܲܡܨܲܪܝܵܐ ܗ̄ܘ̣ܵܬܼ ܪ̈ܘܼܩܥܹܐ ܡ̣ܢ ܫܹܐܪ̈ܝܹܐ ܕܲܠܒܼܘܼܫܵܗ̇ : ܘܪܵܡ̇ܝܵܐ ܗ̄ܘ̣ܵܬܼ ܒܐܘܼܪܚܵܐ : ܐܲܝܟܼ ܕܢܸܗܘܘܿܢ ܟܹܐܡܲܬܼ ܐܵܬܼ̈ܘܵܬܼܵܐ ܘܝܲܕܼܥܹ̈ܐ ܠܒܲܥܠܵܗ̇ ܠܡܲܪܕܝܼܬܼܵܐ ܕܒܼܵܬܼܪܗܘܿܢ . ܬܟܼܝܼܠܵܐ ܗ̄ܘ̣ܵܬܼ ܓܹܝܪ ܥܲܠ ܙܪܝܼܙܘܼܬܹܗ ܘܲܚܠܝܼܨܘܼܬܹܗ ܘܲܡܪܲܚܡܵܢܘܼܬܹܗ ܕܒܲܥܠܵܗ̇ : ܕܠܵܐ ܡܲܗܡܸܐ ܗ̄ܘ̣ܵܐ ܡ̣ܢ ܕܲܠܡܸܪܕܲܦ ܒܵܬܲܪ ܫܲܒܵܝܹ̈ܐ : ܟܲܕܼ ܚ̣ܙܵܐ ܕܹܝܢ ܛܘܼܒܼܵܢܵܐ ܗܵܕܹܐ : ܚ̣ܕܝܼ ܪܵܘܪܒܼܵܐܝܼܬܼ ܘܫܲܒܲܚ̣ ܠܐܲܠܵܗܵܐ . ܘܲܒܼܗܵܢ̇ܘܿܢ ܝܲܕܼܥܹ̈ܐ ܪܕܼܵܘ : ܥܕܲܡܵܐ ܕܲܤܡܲܟܼܘ ܠܐܲܬܼܪ̈ܵܘܵܬܼܵܐ ܕܩܲܪ̈ܕܘܵܝܹܐ . ܘܐܲܪܝܼܡ̣ ܥܲܝܢܵܘ̈ܗܝ ܘܲܚ̣ܙܵܐ : ܘܗܵܐ ܡܲܫܪ̈ܝܵܬܼܵܐ ܪܵܘܪ̈ܒܼܵܬܼܵܐ ܕܲܒܼܥܸܠܕܒܼܵܒܹ̈ܐ ܫܲܪ̈ܝܵܢ ܥܲܠ ܚܲܒܘܼܪܵܐ ܢܲܗܪܵܐ . ܫܪܹܝܢ ܓܹܝܪ ܬܟܼܝܼܠܵܐܝܼܬܼ : ܘܐܵܟܼܠܝܼܢ ܘܫܵܬܹܝܢ ܘܙܵܡ̇ܪܝܼܢ : ܘܚܵܕܹܝܢ ܘܲܦܨܝܼܚܝܼܢ ܒܲܫܒܼܝܼܬܼܵܐ ܪܲܒܿܬܼܵܐ ܘܒܸܙܬܼܵܐ ܥܲܫܝܼܢܬܼܵܐ ܕܒܼܐܝܼܕܲܝ̈ܗܘܿܢ . pb. 479 ܗܵܝܕܹܝܢ ܢ̣ܚܸܢܬܼ ܛܘܼܒܼܵܢܵܐ ܡ̣ܢ ܤܘܼܤܝܹܗ : ܗ̤ܘ ܘܦܵܠܵܚܵܘ̈ܗܝ : ܘܲܢܦܲܠ̣ܘ ܥܲܠ ܐܲܦܲܝ̈ܗܘܿܢ ܥܲܠ ܐܲܪܥܵܐ . ܘܲܡܨܲܠܸܐ ܗ̄ܘ̣ܵܐ ܘܐܵܡܲ݁ܪ : pb. 480 ܡܠܸܟܼ ܡܲܠܟܹ̈ܐ ܫܡܲܝܵܢܵܐ : ܗܵܘ̇ ܕܕܼܝܼܠܹܗ ܗ̣̄ܝ ܡܲܠܟܿܘܼܬܼܵܐ ܠܵܐ ܡܸܫܬܲܚܠܦܵܢܝܼܬܼܵܐ ܘܚܲܝܠܵܐ ܘܫܘܼܠܛܵܢܵܐ ܘܓܲܢ̄ܒܵܪܘܼܬܼܵܐ ܒܲܫܡܲܝܵܐ ܘܒܲܐܪܥܵܐ : ܗܵܘ̇ ܕܲܒܼܚܲܝܠܹܗ ܚ̣ܪܲܒܼ ܝܼܫܘܿܥ ܒܲܪܢܘܿܢ ܡܲܠܟܹ̈ܐ ܪܵܘܪ̈ܒܹܐ ܘܥܲܫܝܼ̈ܢܹܐ : ܘܒܲܕܼܪܵܥܹܗ ܪܵܡܵܐ ܙܟܼܵܐ ܛܘܼܒܼܵܢܵܐ ܕܵܘܝܼܕܼ ܠܥܲܡܡܹ̈ܐ ܕܲܒܼܟܼܠܗܘܿܢ ܚܕܼܵܪ̈ܵܘܗܝ : ܐܲܢ̄ܬܿ ܥܲܕܲܪ ܠܲܡܚܝܼܠܘܼܬܲܢ : ܕܢܸܫܬܲܒܲܚ ܫܡܵܟܼ ܪܲܒܵܐ ܒܙܵܟܼܘܼܬܼܵܐ ܕܤܵܓ̇ܘܼܘܿܕܲܝ̈ܟ ܠܥܵܠܲܡ ܥܵܠܡܝܼܢ : ܐܵܡܹܝܢ . ܘܲܥ̣ܢܵܘ ܟܠܗܘܿܢ ܦܵܠܚܵܘ̈ܗܝ ܒܚܲܕܼ ܩܵܠܵܐ : ܐܵܡܹܝܢ . ܘܲܦ̣ܩܲܕܼ ܛܘܼܒܼܵܢܵܐ : ܘܝܲܒܸܿܒܼܘ ܬܠܵܬܼ ܩܲܪ̈ܢܵܬܼܵܐ ܝܘܼܒܵܒܹ̈ܐ ܪܵܘܪ̈ܒܹܐ ܘܲܕܚܝܼ̈ܠܹܐ . ܘܒܼܵܗ̇ ܒܫܵܥܬܼܵܐ ܐܵܬܼܚ̣ܙܝܼ ܠܹܗ ܠܛܘܼܒܼܵܢܵܐ ܩܲܪܕܵܓܼ ܩܲܕܝܼܫܵܐ ܡܵܪܝ ܥܲܒܼܕܝܼܫܘܿܥ ܪܲܒܹܿܗ : ܟܲܕܼ ܐܵܬ̤ܵܐ ܫܒܝܼܚܵܬܼܵܐ ܕܲܨܠܝܼܒܼܵܐ ܠܒܼܝܼܟܼ ܒܐܝܼܕܹܗ ܘܪܵܗܹ̇ܛ ܩܕܼܵܡܵܘܗܝ ܘܐܵܡܲ݁ܪ ܠܹܗ : ܗܵܐ ܒܹܪܝ ܐܵܬ̤ܵܐ ܪܲܒܿܬܼܵܐ ܕܙܵܟܼܘܼܬܼܵܟܼ . ܐܸܠܵܐ ܐܸܬܼܚܲܝܲܠ ܘܐܸܬܼܥܲܫܲܢ : ܡܸܛܠ ܕܐܲܫ̣ܠܸܡ ܡܵܪܝܵܐ ܠܲܒܼܥܸܠܕܿܒܼܵܒܲܝ̈ܟ ܒܐܝܼܕܲܝ̈ܟ . ܘܡ̣ܢ ܫܹܠܝ ܐܬܲܕܼܝܼܩ̣ ܥܠܲܝܗܘܿܢ ܕܲܒܼܥܸܠܕܿܒܼܵܒܹ̈ܐ ܢܲܨܝܼܚܵܐ : ܐܲܝܟܼ ܒܲܪܩܵܐ ܕܚܝܼܠܵܐ : ܘܐܲܝܟܼ ܫܸܡܫܵܐ ܒܕܸܢܚܹܗ : ܘܐܲܝܟܼ ܓܲܢ̄ܒܵܪܵܐ ܕܕܼܵܐܹ̇ܨ ܠܡܸܪܗܲܛ ܐܘܼܪܚܹܿܗ . ܘܲܩ̣ܥܵܐ ܬܠܵܬܼ ܙܲܒܼܢܝܼ̈ܢ ܩܵܠܹ̈ܐ ܙܥܝܼ̈ܦܹܐ ܘܐܸܡ݂ܲܪ ܠܗܘܿܢ : ܗܵܢܵܘ ܝܵܘܡܵܐ ܕܦܘܼܪܥܵܢܵܐ ܕܡܲܪܵܚܘܼܬܼܟܼܘܿܢ : ܟܲܠܒܹ̈ܐ ܛܲܡ̈ܐܹܐ . ܘܡܸܚܕܼܵܐ ܐܸܫ̣ܬܲܠܗܲܒܼ ܠܲܩܪܵܒܼܵܐ : ܫܒܼܝܼܬܼܵܐ ܕܹܝܢ ܟ̱ܠܵܗ̇ ܪܸܗܛܲܬ̤ ܠܐܘܼܪܥܹܗ ܕܛܘܼܒܼܵܢܵܐ : ܘܲܗܘ̤ܵܬܼ ܠܵܗ̇ ܡ̣ܢ ܒܸܤܬܿܪܹܗ . pb. 481 ܘܐܸܬܼܒܲܕܲܪ ܡܲܫܪ̈ܝܵܬܼܵܐ ܡ̣ܢ ܩܕܼܵܡܵܘܗܝ : ܘܲܚ̣ܪܲܒܼ ܐܸܢܘܿܢ ܐܲܝܟܼ ܕܲܠܫܸܒ̈ܠܹܐ ܕܚܲܩܠܵܐ . ܘܲܢܦܲܠ̣ ܫܠܲܕܲܝ̈ܗܘܿܢ ܒܚܲܒܘܼܪܵܐ ܢܲܗܪܵܐ : ܒܲܕܼܡܘܼܬܼ ܩܲܡ̈ܨܹܐ ܫܝܼ̈ܛܹܐ : ܘܕܲܠܝܼ̈ܠܹܐ ܡܸܢܗܘܿܢ ܠܛܘܼܪܵܐ ܐܸܬܼܦܲܠܲܛ̣ܘ ܒܲܪܓܸܠ . ܘܲܡ̣ܚܵܐ ܐܸܢܘܿܢ ܘܲܪܕܸܦ ܐܸܢܘܿܢ : ܥܕܲܡܵܐ ܠܲܫܦܘܼܠܵܘ̈ܗܝ ܕܛܘܼܪܵܐ : ܗܵܘ̇ ܕܥܲܠ ܪܹܫܹܗ ܐܸܬܿܬܿܢܝܲܝܲܬ̤ ܩܹܒܼܘܿܬܼܵܐ ܕܒܹܝܬܼ ܢܘܿܚ . ܘܲܢ̣ܦܢܵܐ ܩܲܕܿܝܼܫܵܐ ܒܙܵܟܼܘܼܬܼܵܐ ܪܲܒܿܬܼܵܐ ܘܲܒܼܚܲܕܼܘܼܬܼܵܐ : ܟܲܕܼ ܡܙܲܡܲܪ ܗ̄ܘ̣ܵܐ ܘܐܵܡ݁ܲܪ : ܗܵܠܹܝܢ ܒܡܲܪ̈ܟܿܒܼܵܬܼܵܐ ܘܗܵܠܹܝܢ ܒܪ̈ܲܟܼܫܵܐ : ܘܲܚܢܲܢ ܒܲܫܡܹܗ ܕܡܵܪܝܵܐ ܐܲܠܵܗܲܢ ܢܸܥܫܲܢ . ܘܗܸܢܘ̣ܿܢ ܒܪܲܟܼܘ ܘܢܦܲܠ̣ܘ : ܘܲܚܢܲܢ ܩܵܡ̣ܢ ܘܐܸܬܿܛܲܝܲܒܼܢ : ܡܸܛܠ ܕܡܵܪܝܵܐ ܐܲܠܵܗܲܢ ܦܲܪܩܲܢ . ܘܲܥ̣ܛܲܦ ܘܒܲܙ ܠܡܲܫܪ̈ܝܵܬܼܵܐ : ܘܐܲܝ̣ܬܿܝܼ ܒܸܙܬܼܵܐ : ܘܐܲܗ̣ܦܸܟܼ ܟ̱ܠܵܗ̇ ܫܒܼܝܼܬܼܵܐ . ܘܟܲܕܼ ܐܸܬ݂ܵܘ ܠܒܹܝܬܼ ܒܵܘܬܵܐ : ܦ̣ܩܲܕܼ ܘܲܩ̣ܪܵܬ̤ ܩܲܪܢܵܐ . ܘܐܸܬܼܟܲܢܲܫ̣ܘ ܟܠܗܘܿܢ ܦܵܠܵܚܵܘ̈ܗܝ : ܘܲܤ̣ܥܲܪ ܐܸܢܘܿܢ : ܘܐܸܫ̣ܟܲܚ ܕܲܢܛܝܼܪܝܼܢ ܟܠܗܘܿܢ ܕܠܵܐ ܢܸܟܼܝܵܢ . pb. 480 pb. 481 ܘܡܸܚܕܼܵܐ ܕܲܤ̣ܡܲܟܼ ܛܘܼܒܼܵܢܵܐ ܠܒܲܝܬܹܗ : ܦ̣ܩܲܕܼ ܘܐܸܬܼܥ̣ܩܲܪܘ ܒܹܝܬܼ ܢܘܼܪ̈ܘܵܬܼܵܐ ܕܲܒܼܢܹܝܢ ܗ̄ܘ̣ܵܘ ܠܐܲܒܼܵܗܵܘ̈ܗܝ : ܘܲܥ̣ܒܲܕܼ ܐܸܢܘܿܢ ܗܲܝ̈ܟܿܠܹܐ ܩܲܕܝ̈ܫܹܐ ܠܲܡܪܲܝܡܵܐ . ܘܤܲܚܸܦ ܐܲܕܪ̈ܘܿܩܹܐ ܕܡܸܙܕܲܚܵܐ ܗ̄ܘ̣ܵܬܼ ܒܗܘܿܢ ܢܘܼܪܵܐ ܡ̣ܢ ܡܓܼܘܼ̈ܫܹܐ ܛܵܥܲܝ̈ܐ : ܘܲܩ̣ܒܲܠ ܡܲܕܼܒܿܚܹ̈ܐ ܙܗܲܝ̈ܐ ܠܲܡܫܝܼܚܵܐ . ܘܟܼܠ ܕܢܕܲܪ ܠܡܵܪܝܵܐ : ܓܡܲܪ ܘܫܲܡ̣ܠܝܼ ܒܚܲܕܼܘܼܬܼܵܐ pb. 482 ܪܲܒܿܬܼܵܐ . ܡܓܘܼܫܹ̈ܐ ܕܹܝܢ ܕܐܝܼܬܼ ܗ̄ܘ̣ܵܘ ܒܐܲܬܼܪ̈ܵܘܵܬܼܵܐ ܕܫܘܼܠܛܵܢܹܗ : ܟܲܕܼ ܚ̣ܙܵܘ ܗܵܠܹܝܢ ܟܠܗܹܝܢ : ܟܬܲܒܼܘ ܘܐܵܘܕܲܥ̣ܘ ܠܲܡܓܘܼܫܵܐ ܚܲܕܼ ܟܲܤܝܵܐܝܼܬܼ : ܕܡܸܬܼܩܪܸܐ ܗ̄ܘ̣ܵܐ ܡܵܘܒܿܕܵܢ ܡܵܘܒܸܿܕܸ . ܘܡܸܚܕܼܵܐ ܥܲܠ̣ ܠܘܵܬܼ ܡܲܠܟܵܐ ܫܵܒܼܘܿܪ ܘܐܸܡ݂ܲܪ ܠܹܗ : ܡܵܪܝ ܡܲܠܟܵܐ ܠܥܵܠܲܡ ܚܝܼ . ܩܲܪܕܵܓܼ ܗܵܘ̇ ܕܲܒܼܤܲܓܿܝܼܵܐܬܼܵܐ ܐܸܬܼܝܲܩܲܪ ܡ̣ܢ ܡܲܠܟܿܘܼܬܼܟܼܘܿܢ : ܘܲܥܒܲܕܬܘܿܢܵܝܗܝ ܦܲܛܚܵܫܵܐ ܕܐܵܬܼܘܿܪ ܘܡܲܪܙܒܼܵܢܵܐ ܒܐܲܬܼܪܵܐ ܕܡܲܥܪܒܼܵܐ : ܗܘ̤ܵܐ ܠܹܗ ܡ̣ܢ ܕܚܸܠܬܼܵܐ ܕܢܵܨܪ̈ܵܝܹܐ . ܘܲܥ̣ܩܲܪ ܒܹܝܬܼ ܢܘܼܪ̈ܘܵܬܼܵܐ : ܘܲܒܼܢܵܐ ܥܹ̈ܕܵܬܼܵܐ ܘܕܲܝܪ̈ܵܬܼܵܐ . ܘܲܡ̇ܢܲܓܸܿܕܼ ܡܓܼܘܼ̈ܫܹܐ : ܘܥܵܒܹ̇ܕܼ ܠܗܘܿܢ ܢܵܨܪܸ̈ܵܝܹܐ . ܘܫܵܛ̣ܵܗ̇ ܠܤܸܓܼܕܬܼܵܐ ܕܐܲܠܵܗܹ̈ܐ : ܘܨܲܥܲܪ ܠܝܘܼܦܠܵܢܵܐ ܪܲܒܵܐ ܕܲܡܓܼܘܼܫܘܼܬܼܵܐ : ܘܚܲܫ̣ܒܵܗ̇ ܠܡܲܟܿܘܼܬܼܟܼܘܿܢ ܐܲܝܟܼ ܐܲܪܡܲܠܬܼܵܐ ܕܠܲܝܬܿ ܠܵܗ̇ ܒܲܥܠܵܐ . ܡܲܠܟܵܐ ܕܹܝܢ ܟܲܕܼ ܫܡܲܥ̣ : ܐܸܡ݂ܲܪ ܠܹܗ ܙܥܝܼܦܵܐܝܼܬܼ : ܘܐܲܝܟܲܢܵܐ ܗܵܠܹܝܢ ܫܡܲܥ̣ܬܿ : ܘܟܼܠܹܗ ܢܸܨܚܵܢܵܐ ܗܵܘ̇ ܪܲܒܵܐ ܕܲܥ̣ܒܲܕܼ ܩܲܪܕܵܓܼ : ܕܒܼܡܲܐܬܹܝܢ ܘܲܬܼܠܵܬܼܝܼܢ ܘܐܲܪܒܿܥܵܐ ܓܲܒܼܪ̈ܝܼܢ ܚ̣ܪܲܒܼ ܐܲܠܦܹ̈ܐ ܕܪ̈ܗܘܿܡܵܝܹܐ ܘܪܸ̈ܒܿܘܵܬܼܵܐ ܕܛܲܝܵܝܹ̈ܐ : ܠܵܐ ܫܡܲܥ̣ܬܿ ؟ ܡܓܼܘܼܫܵܐ ܕܹܝܢ ܟܲܕܼ ܗܵܠܹܝܢ ܫܡܲܥ̣ ܡ̣ܢ ܡܲܠܟܵܐ : ܐܸܬܿܬܿܙܝܼܥ̣ ܘܲܗܘ̤ܵܐ ܒܕܸܚܬܼܵܐ : ܘܲܫܬܸܩ̣ ܘܠܵܐ ܡܲܠܸܠ̣ . ܘܟܲܕܼ ܡܥܵܩ ܘܲܟܼܡܝܼܪ ܢܦܲܩ̣ ܡ̣ܢ ܩܕܼܵܡ ܡܲܠܟܵܐ : ܘܐܸܙܲܠ̣ ܟܲܢܸܫ̣ ܠܟܼܠܗܘܿܢ ܪܵ ܪ̈ܒܼܵܢܹܐ ܕܡܲܠܟܿܘܼܬܼܵܐ : ܘܓܲܪܝܼ ܐܸܢܘܿܢ ܒܡܸܠܵܘ̈ܗܝ : ܕܒܲܚܕܼܵܐ ܟܢܝܼܫܘܼ ܢܹܐܟܼܠܘܼܢ ܩܲܪ̈ܨܵܘܗܝ ܕܛܘܼܒܼܵܢܵܐ ܩܲܪܓܵܕܼ ܩܕܼܵܡ ܡܲܠܟܵܐ . ܗܵܝܕܹܿܝܢ ܐܸܬܼܟܲܢܲܫ̣ܘ ܟܠܗܘܿܢ : ܘܡ̣ܢ ܚܲܕܼ ܦܘܼܡ ܫܠܲܚ̣ܘ pb. 483 ܠܡܲܠܟܵܐ ܟܲܕܼ ܐܵܡ̇ܪܝܼܢ : ܡܵܪܲܢ ܡܲܠܟܵܐ : ܐܸܢ ܗܵܕܹܐ ܫܸܦ̣ܪܲܬ̤ ܠܨܸܒܼܝܵܢܟܼܘܿܢ ܒܲܤܝܼܡܵܐ : ܕܬܸܫܬܲܚܲܛ ܘܬܸܒܼܛܲܠ ܚܲܢܦܘܼܬܼܵܐ : ܘܟܼܠܲܢ ܢܵܨܪ̈ܵܝܹܐ ܢܸܗܘܸܐ : ܦܩܘܿܕܼܘ ܠܡܵܘܕܵܥܝܼܘ ܠܥܲܒܼܕܲܝ̈ܟܿܘܿܢ ܨܸܒܼܝܵܢܟܼܘܿܢ : ܕܢܸܕܲܥ ܡܸܕܸܿܡ ܕܙܵܕܹ̇ܩ ܠܲܢ ܠܡܸܥܒܲܕܼ . ܐܸܢ ܕܹܝܢ ܗܵܕܹܐ ܠܲܝܬܿ : ܠܡܵܢܵܐ ܐܲܗܡܝܼܬܿܘܿܢ ܡ̣ܢ ܡܲܪܵܚܵܐ ܩܲܪܕܵܓܼ : ܕܗܵܐ ܡܨܲܥܲܪ ܠܐܲܠܵܗܹ̈ܐ ܘܥܵ݁ܩܲܪ ܒܹܝܬܼ ܢܘܼܪ̈ܘܵܬܼܵܐ : ܘܒܼܵܢܹܐ ܒܹܝܬܼ ܤܸܓܼ̈ܕܵܬܵܐ ܠܕܸܚܠܬܼܵܐ ܒܝܼܫܬܼܵܐ ܕܢܵܨܪ̈ܵܝܹܐ . pb. 482 pb. 483 ܡܲܠܟܵܐ ܕܹܝܢ ܟܲܕܼ ܗܵܠܹܝܢ ܫܡܲܥ̣ : ܛܵܒܼ ܟܸܪܝܲܬ̤ ܠܹܗ : ܡܸܛܠ ܕܡ̣ܢ ܟ̱ܠܵܗ̇ ܢܲܦܫܹܗ ܪܵܚܹ̇ܡ ܗ̄ܘ̣ܵܐ ܠܹܗ ܠܛܘܼܒܼܵܢܵܐ ܩܲܪܕܵܓܼ . ܡܸܛܠ ܕܹܝܢ ܨܸܒܼܝܵܢܵܐ ܕܪܵܘܪ̈ܒܼܵܢܹܐ : ܐܸܬܼܐܠܸܨ ܠܡܸܒܼܥܹܝܗ ܠܛܘܼܒܼܵܢܵܐ ܩܲܪܕܵܓܼ . ܘܲܦ̣ܩܲܕ ܡܸܚܕܼܵܐ ܘܐܸܬܼܟܲܬܼܒܲܬ̤ ܤܲܩܪܵܐ ܠܘܵܬܼ ܩܲܕܿܝܼܫܵܐ ܩܲܪܕܵܓܼ ܗܵܟܲܢܵܐ : ܫܡܲܥ̣ܢܲܢ ܥܲܠ ܢܸܨܚܵܢܵܐ ܘܓܲܢ̈ܒܵܪܘܼܬܼܵܐ ܕܲܥ̣ܒܲܕܼܬܿ ܒܪ̈ܗܘܿܡܵܝܹܐ ܘܲܒܼܛܲܝܵܝܹ̈ܐ ܘܲܒܼܫܲܪܟܵܐ ܕܥܲܡܡܹ̈ܐܐ : ܕܐܲܡ̣ܪܲܚܘ ܠܡܸܥܲܠ ܠܐܘܼܚܕܵܢܲܢ : ܐܘܿ ܥܲܒܼܕܲܢ ܛܵܒܼܵܐ . ܘܒܲܕܼܓܘܿܢ ܫܸܦ̣ܪܲܬ̤ ܠܲܢ ܕܢܸܬܼܒܲܤܲܡ ܒܲܚܙܵܬܼܵܟܼ : ܘܢܸܦܪܥܵܟܼ ܐܝܼܩܵܪܵܐ ܚܠܵܦ ܙܵܟܼܘܼܬܼܵܟܼ ܪܲܒܿܬܼܵܐ . ܐܸܠܵܐ ܡܵܐ ܕܚܵܙܹ̇ܐ ܐܲܢ̄ܬܿ ܤܲܩܪܲܢ ܗܵܢܵܐ : ܒܲܚܦܝܼܛܘܼܬܼܵܐ ܬܵܐ ܠܬܲܪܥܲܢ : ܘܠܵܐ ܢܲܗܡܵܐ . ܕܚܸܠ̣ ܗ̄ܘ̣ܵܐ ܓܹܝܪ ܡܲܠܟܵܐ ܠܡܵܘܕܵܥܘܼܬܹܗ ܓܲܠܝܵܐܝܼܬܼ ܥܲܠ ܤܘܼܥܪܵܢܵܐ : ܕܕܲܡ ܠܲܡ ܢܸܡܪܲܕܼ ܘܢܸܥܒܸܿܕܼ ܫܓܼܘܼܫܝܵܐ ܘܢܙܝܼܥ ܠܡܲܠܟܿܘܼܬܼܵܐ . ܛܘܼܒܼܵܢܵܐ ܕܹܝܢ ܟܲܕܼ ܩܲܒܸܿܠ̣ ܐܸܓܲܪܬܵܐ ܕܡܲܠܟܵܐ ܘܲܩ̣ܪܵܗ̇ : ܓܚܸܟܼ ܪܲܟܿܝܼܟܼܵܐܝܼܬܼ ܘܐܸܡ݂ܲܪ ܠܗܵܘ̇ ܕܝܲܒܿܠ̣ܵܗ̇ : ܠܵܘ ܠܲܡ ܗܵܠܹܝܢ ܕܐܵܡ̇ܪܵܐ pb. 484 ܐܸܓܲܪܬܵܐ ܐܝܼܬܼ ܒܠܸܒܹܿܗ ܕܡܲܠܟܵܐ . ܒܪܲܡ ܫܪܵܪܵܐ ܐܸܡ݂ܲܪ : ܕܐܝܼܩܵܪܹ̈ܐ ܪܵܘܪ̈ܒܹܐ ܘܡܵܘ̈ܗܒܼܵܬܼܵܐ ܡܸܬܼܩܲܕܝܵܢ̈ܝܵܬܼܵܐ ܐܝܼܬܼ ܠܝܼ ܠܡܸܤܲܒܼ ܡ̣ܢ ܐܝܼܕܼܵܘ̈ܗܝ : ܘܲܡܛܲܝܲܒܼ ܐ̄ܢܵܐ ܠܡܹܐܙܲܠ ܒܚܲܕܼܘܼܬܼܵܐ ܪܲܒܿܬܼܵܐ . ܘܡܸܚܕܼܵܐ ܥܲܠ̣ ܠܥܹܕܬܵܐ : ܘܦܲܪܤ̣ܵܗ̇ ܒܐܸܓܲܪܬܵܐ ܩܕܼܵܡ ܡܵܪܝܵܐ : ܘܨܲܠ̣ܝܼ ܘܐܸܡ݂ܲܪ : ܡܫܝܼܚܵܐ ܒܪܹܗ ܕܐܲܠܵܗܵܐ : ܕܒܲܕܼܡܹܗ ܙܲܟܵܝܵܐ ܙܲܒܼܢܵܗ̇ ܠܥܹܕܬܹܗ : ܘܲܫ̣ܪܵܗ̇ ܠܲܚܛܝܼܬܼܵܐ : ܘܠܝܼ ܚܲܛܵܝܵܐ ܐܲܫ̣ܘܝܲܢܝ ܠܒܲܝܬܵܝܘܼܬܹܗ : ܐܲܢ̄ܬܿ ܚܲܝܸܠܹܝܗ̇ ܠܲܡܚܝܼܠܘܼܬܼܝ ܠܲܡܩܵܡ ܒܐܵܓܼܘܿܢܵܐ ܗܵܢܵܐ ܪܲܒܵܐ ܕܤܝܼܡ ܩܕܼܵܡܲܝ . ܘܗܲܒܼܠܝܼ ܕܐܸܦܘܿܩ ܡܸܢܹܗ ܒܙܵܟܼܘܼܬܼܵܐ : ܘܐܹܡܘܼܬܼ ܡܸܛܠ ܫܡܵܟܼ ܟܲܕܼ ܡܠܸܐ ܦܘܼܡܝ ܬܵܘܕܝܼܬܼܵܐ ܕܒܼܵܟܼ : ܘܬܸܫܒܿܘܿܚܬܼܵܐ ܕܲܫܡܵܟܼ ܩܲܕܿܝܼܫܵܐ . ܘܲܚ̣ܬܲܡ ܢܲܦܫܹܗ ܒܐܵܬ̤ܵܐ ܕܲܨܠܝܼܒܼܵܐ : ܘܲܚ̣ܙܲܩ ܟܲܕܼ ܡܫܲܒܲܚ ܠܐܲܠܵܗܵܐ . ܘܟܲܕܼ ܤ̣ܡܲܟܼ ܒܬܲܪܥܵܐ ܕܡܲܠܟܵܐ : ܫܠܲܚ̣ ܠܹܗ ܡܲܠܟܵܐ ܟܲܤܝܵܐܝܼܬܼ ܘܐܸܡ݂ܲܪ ܠܹܗ : ܗܵܐ ܡܓܼܘܼ̈ܫܹܐ ܘܪܵܘܪ̈ܒܼܵܢܹܐ ܟܠܗܘܿܢ ܕܡܲܠܟܿܘܼܬܼܵܐ ܠܚܝܼܡܝܼܢ ܠܵܟܼ : ܘܨܵܒܹ̇ܝܢ ܠܡܸܩܛܠܵܟܼ . ܡܸܛܠ ܕܲܫܡܲܥ̣ܘ : ܕܲܫܒܲܩ̣ܬܿ ܡܓܼܘܼܫܘܼܬܼܵܐ ܘܤܸܓܼܕܬܵܐ ܕܐܲܠܵܗܹ̈ܐ : ܘܲܗ̤ܘܲܝܬܿ ܟܪܸ̈ܤܛܝܵܢܵܐ . ܐܸܠܵܐ ܡܵܐ ܕܥܵܐܹ̇ܠ ܐܲܢ̄ܬܿ ܩܕܼܵܡܲܝ : ܠܵܐ ܬܹܐܡܲܪ ܕܲܟܼܪܸܤܛܝܵܢܵܐ ܐܲܢ̄ܬܿ : ܐܲܝܟܼ ܕܢܸܒܼܗܬܼܘܼܢ ܡܩܲܛܪ̈ܓܼܵܢܲܝܟܼ : ܘܲܚܢܲܢ ܢܝܲܩܪܵܟܼ ܐܝܼܩܵܪܹ̈ܐ ܪܵܘܪ̈ܒܹܐ . ܘܡܵܐ ܕܦܵܢܹ̇ܝܬܿ ܠܐܲܬܼܪܵܟܼ ܘܲܠܫܘܼܠܛܵܢܵܟܼ : ܐܲܝܟܼ ܕܨܵܒܹ̇ܐ ܐܲܢ̄ܬܿ ܗ̤ܘܝܼ . pb. 485 pb. 484 pb. 485 ܠܨܲܦܪܹܗ ܕܹܝܢ ܕܝܵܘܡܵܐ : ܐܸܬܼܦ̣ܸܕܼ ܛܘܼܒܼܵܢܵܐ ܠܡܸܥܲܠ ܩܕܼܵܡ ܡܲܠܟܵܐ . ܘܟܲܕܼ ܥܵܐܹ̇ܠ ܗ̄ܘ̣ܵܐ : ܡܓܼܘܼ̈ܫܹܐ ܟܠܗܘܿܢ ܘܪܵܘܪ̈ܒܼܵܢܹܐ ܕܡܲܠܟܿܘܼܬܼܵܐ ܐܸܬܼܟܲܢܲܫ̣ܘ ܘܦܵܡ̣ܘ : ܘܓܼܵܙ̇ܡܝܼܢ ܗ̄ܘ̣ܵܘ ܥܠܵܘܗܝ ܘܲܡܚܲܪܩܝܼܢ ܫܸܢܲܝ̈ܗܘܿܢ . ܗ̤ܘ ܕܹܝܢ ܛܘܼܒܼܵܢܵܐ ܚܵܐܲܪ ܗ̄ܘ̣ܵܐ ܒܗܘܿܢ ܢܲܟܼܦܵܐܝܼܬܼ : ܘܲܡܙܲܡܲܪ ܗ̄ܘ̣ܵܐ ܪܲܟܿܝܼܟܼܵܐܝܼܬܼ ܘܐܵܡܲ݁ܪ : ܟܠܗܘܿܢ ܥܲܡܡܹ̈ܐ ܚܲܕܼܪܘܼܢܝ : ܘܒܲܫܡܹܗ ܕܡܵܪܝܵܐ ܐܲܤܝܼܦܹ̇ܬܼ ܐܸܢܘܿܢ . ܐܸܬܼܟܲܪܟܿܘܼܢܝ ܘܚܲܕܼܪܘܼܢܝ : ܘܒܲܫܡܹܗ ܕܡܵܪܝܵܐ ܐܲܤܝܼܦܹ̇ܬܼ ܐܸܢܘܿܢ . ܚܲܕܼܪܘܼܢܝ ܐܲܝܟܼ ܕܲܒܿܘܿܪܹ̈ܐ ܘܲܕܥܸܟܼܘ ܐܲܝܟܼ ܢܘܼܪܵܐ ܕܓܸܠܹ̈ܐ : ܘܒܲܫܡܹܗ ܕܡܵܪܝܵܐ ܐܲܤܝܼܦܹ̇ܬܼ ܐܸܢܘܿܢ . ܘܟܲܕܼ ܥܲܠ̣ ܩܕܼܵܡ ܡܲܠܟܵܐ : ܩܥ̣ܵܐ ܡܲܠܟܵܐ ܒܩܵܠܵܐ ܪܵܡܵܐ ܘܐܸܡ݂ܲܪ ܠܹܗ . ܐܸܬܲܝ̣ܬܿ ܒܲܫܠܵܡ : ܦܵܠܚܵܐ ܙܲܟܵܝܵܐ ܫܘܼܦܪܵܗ̇ ܕܡܲܠܟܿܘܼܬܲܢ . ܫܡܲܥܢܲܢ ܥܲܠ ܢܸܨܚܵܢܲܝ̈ܟ : ܘܛܵܒܼ ܩܲܠܸܤܢܲܢ ܠܟܲܫܝܼܪܘܼܬܼܵܟܼ : ܘܲܡܛܲܝܒܼܝܼܢܲܢ ܕܢܸܦܪܥܵܟܼ ܐܝܼܩܵܪܵܐ . ܒܪܲܡ ܫܡܲܥܢܲܢ ܗܵܝ̇ ܕܛܵܒܼ ܥܲܤܩܵܐ : ܘܐܸܢ : ܚܵܣ ! ܗܵܟܲܢܵܐ ܗ̣̄ܝ : ܠܡܵܘܬܵܐ ܡܲܪܝܼܪܵܐ ܫܵܘܹ̇ܐ ܐܲܢ̄ܬܿ . ܐܵܡ̇ܪܷܼܢ ܓܹܝܪ : ܕܲܫܒܲܩ̣ܬܿ ܕܚܠܬܼܵܐ ܪܲܒܿܬܼܵܐ ܕܲܡܓܼܘܼܫܘܼܬܼܵܐ : ܘܠܲܐܠܵܗܹ̈ܐ ܨܲܥܲܪܬܿ : ܘܲܠܢܵܨܪ̈ܵܝܹܐ ܐܸܬܼܢܩܸܦ̣ܬܿ ܘܲܗ̤ܘܲܝܬܿ ܢܵܨܪܵܝܵܐ . ܘܟܲܕܼ ܗܵܠܹܝܢ ܐܸܡ݂ܲܪ ܗ̄ܘ̣ܵܐ ܠܹܗ ܡܲܠܟܵܐ : ܒܥܲܝܵܢܵܘ̈ܗܝ ܪܵܡܹ̇ܙ ܗ̄ܘ̣ܵܐ ܠܹܗ ܕܢܸܟܼܦܘܿܪ : ܕܠܵܐ ܫܲܪܝܼܪ̈ܵܢ ܗܵܠܹܝܢ ܘܠܵܘ ܢܵܨܪܵܝܵܬ ܐܝܼܬܲܝ . ܛܘܼܒܼܵܢܵܐ ܕܹܝܢ ܩܲܪܕܵܓܼ ܩ̣ܪܵܐ ܠܐܲܠܵܗܵܐ ܟܲܤܝܵܐܝܼܬܼ : ܕܢܸܗܘܸܐ ܠܹܗ ܡܥܲܕܪܵܢܵܐ . ܘܲܬܼܪܵܐ ܒܠܸܒܹܿܗ ܦܸܬܼܓܼܵܡܵܐ ܗܵܘ̇ pb. 486 ܕܛܘܼܒܼܵܢܵܐ ܕܵܘܝܼܕܼ : ܕܐܹܡܲܠܸܠ ܒܙܲܕܝܼܩܘܼܬܼܵܐ ܩܕܼܵܡ ܡܲܠܟܹ̈ܐ ܘܠܵܐ ܐܸܒܼܗܲܬܼ . ܘܲܦ̣ܬܲܚ ܦܘܼܡܹܗ ܠܒܼܝܼܒܼܵܐܝܼܬܼ ܘܐܸܡ݂ܲܪ ܠܡܲܠܟܵܐ : ܫܲܪܝܼܪܵܐܝܼܬܼ ܡܵܪܝ ܡܲܠܟܵܐ : ܟܪܸܤܛܵܝܵܢܵܐ ܐܝܼܬܲܝ ܫܲܪܝܼܪܵܐ . ܘܐܵܘܕܝܼ̇ܬܼ ܘܡܵܘܕܼܢܵܐ ܒܟܸܤܝܵܐ ܘܲܒܼܓܸܠܝܵܐ : ܕܲܟܼܪܸܤܛܝܵܢܵܐ ܐܝܬܲܝ . ܘܲܒܼܚܲܝܠܹܗ ܕܲܡܫܝܼܚܵܐ ܡܵܪܝ ܙܟܹ̇ܝܬܼ ܠܲܒܼܥܸܠܕܿܒܼܵܒܹ̈ܐ : ܘܚܸܪܒܹ̇ܬܼ ܡܲܫܪ̈ܝܵܬܼܵܐ ܕܫܲܒܵܝܹ̈ܐ : ܕܐܲܡ̣ܪܲܚܘ ܥܲܠ ܐܲܬܼܪ̈ܵܘܵܬܼܵܐ ܕܐܘܼܚܕܵܢܟܼܘܿܢ : ܗܵܢ̇ܘܿܢ ܕܠܝܼ ܐܲܓܼܥܸܠܬܿܘܿܢ . pb. 486 ܘܟܲܕܼ ܫܡܲܥ̣ ܡܲܠܟܵܐ ܗܵܠܹܝܢ : ܛܵܒܼ ܟܸܪܝܲܬ̤ ܠܹܗ . ܡܛܸܠ ܕܹܝܢ ܪܵܘܪ̈ܒܼܵܢܹܐ ܕܡܲܠܟܿܘܼܬܼܵܐ : ܫܲܚ̣ܠܸܦ ܐܲܦܵܘ̈ܗܝ ܠܪܘܼܓܼܙܵܐ ܘܲܠܚܸܡܬܼܵܐ . ܘܐܸܡ݂ܲܪ ܠܹܗ ܠܩܲܕܿܝܼܫܵܐ : ܡܸܛܠ ܕܲܩܕܼܵܡܲܝܢ ܟܦܲܪܬܿ ܒܐܲܠܵܗܹ̈ܐ ܕܲܡܕܲܒܿܪܝܼܢ ܫܡܲܝܵܐ ܘܐܲܪܥܵܐ : ܘܐܵܘܕܝܼܬܿ ܒܝܼܫܘܿܥ ܗܵܘ̇ ܕܙܲܩ̣ܦܘܼܗܝ ܝܗ̄ܘܼܕܵܝܹ̈ܐ : ܐܵܦ ܚܢܲܢ ܢܸܟܼܦܘܿܪ ܒܚܘܼܒܵܟܼ : ܘܢܸܠܚܸܐ ܠܪܸܚܡܬܼܵܟܼ ܡ̣ܢ ܪܸܥܝܵܢܲܢ : ܘܲܠܡܵܘ̈ܬܹܐ ܘܲܠܡܵܘ̈ܬܹܐ ܡܲܪܝܼܪܹ̈ܐ ܢܲܫܠܡܵܟܼ . ܪܵܘܪ̈ܒܼܵܢܹܐ ܕܹܝܢ ܘܟܼܠܗܘܿܢ ܡܓܼܘܼ̈ܫܹܐ : ܐܲܪܝܼܡ̣ܘ ܩܵܠܗܘܿܢ ܘܲܩ̣ܥܵܘ ܘܐܵܡ̇ܪܝܼܢ : ܗܵܢܵܐ ܠܪܸܒܿܘܿ ܡܵܘ̈ܬܝܼܢ ܫܵܘܹ̇ܐ . ܡܲܠܟܵܐ ܕܹܝܢ ܡܸܚܕܼܵܐ ܦ̣ܩܲܕܼ : ܕܢܸܬܼܐܤܲܪ ܒܐܝܼܕܼܵܘ̈ܗܝ ܘܲܒܼܪܸ̈ܓܼܠܵܘܗܝ : ܘܢܸܫܬܲܕܲܪ ܠܐܲܬܼܪܹܗ : ܘܬܲܡܵܢ ܢܸܬܿܬܿܕܝܼܢ . ܘܗܵܕܹܐ ܥ̣ܒܲܕܼ : ܒܕܸܐܬܼܚܲܫܲܒܼ ܕܕܲܡ ܟܲܕܼ ܒܐܬܲܤܘܼܪܹ̈ܐ ܡܸܬܼܠܒܸܟܼ ܙܲܒܼܢܵܐ ܢܲܓܿܝܼܪܵܐ : ܟܒܲܪ ܡܸܬܿܬܿܘܸܐ ܘܟܼܵܦܲܪ ܒܲܟܼܪܸܤܛܝܵܢܘܼܬܼܵܐ ܘܚܵܝܹ̇ܐ . ܡܓܼܘܼܫܵܐ ܕܹܝܢ ܪܲܒܵܐ ܡܦܝܼܣ ܗ̄ܘ̣ܵܐ : ܕܠܹܗ ܢܸܫܬܿܠܸܡ : ܘܗ̤ܘ ܢܕܘܼܢܝܼܘܗܝ ܠܦܘܼܬܼ ܪܲܒܿܘܼܬܼܵܐ ܕܤܲܟܼܠܘܼܬܹܗ . ܡܲܠܟܵܐ ܕܹܝܢ ܠܵܐ pb. 487 ܥܢ̣ܵܝܗܝ : ܒܲܕܼܨܵܒܹ̇ܐ ܗ̄ܘ̣ܵܐ ܕܢܲܚܹܝܘܗܝ ܠܩܲܕܿܝܼܫܵܐ . ܦ̣ܩܲܕܼ ܕܹܝܢ ܡܲܠܟܵܐ : ܘܐܲܫܠܡ̣ܘܼܗܝ ܠܦܲܪ̈ܵܫܹܐ ܡܵܐܐ ܘܲܠܦܲܝ̈ܓܹܐ ܚܲܡܫܝܼܢ : ܘܲܠܚܹܐܪܹ̈ܐ ܥܸܤܪܝܼܢ : ܕܢܵܘܒܿܠܘܼܢܵܝܗܝ ܠܐܲܬܼܪ̈ܵܘܵܬܼܵܐ ܕܲܒܼܗܘܿܢ ܐܲܚܝܼܕܼ ܗ̄ܘ̣ܵܐ ܫܘܼܠܛܵܢܹܗ : ܕܬܲܡܵܢ ܢܸܬܿܬܿܕܝܼܢ . ܘܲܟܼܬܲܒܼ ܤܲܩܪܵܐ ܠܓܼܘܼܫܢܲܙܕܵܕ ܘܲܠܕܼܝܼܢܓܘܼܫܢܲܤܦ ܡܵܘ̈ܗܦܵܛܹܐ ܕܐܲܬܼܪ̈ܵܘܵܬܼܵܐ ܗܵܢ̇ܘܿܢ ܗܵܟܲܢܵܐ : ܩܲܪܕܵܓܼ ܤܵܢܹ̈ܐ ܚܲܝܘ̈ܗܝ : ܗܵܘ̇ ܕܡܸܢܲܢ ܒܪܵܘܪ̈ܒܼܵܬܼܵܐ ܐܸܬܼܝܲܩܲܪ : ܐܲܝܟܼ ܕܝܵܕܼܥ̇ܝܼܢ ܐ̄ܢ̄ܬܿܘܿܢ : ܘܦܲܛܚܵܫܵܐ ܥܒܲܕܼܢܵܝܗܝ ܘܡܲܪܙܒܼܵܢܵܐ ܐܲܩܝܼܡܢܵܝܗܝ ܒܐܲܬܼܪ̈ܵܘܵܬܼܵܐ ܗܵܢ̇ܘܿܢ : ܗ̤ܘ ܕܹܝܢ ܟܦܲܪ ܒܐܲܠܵܗܹ̈ܐ : ܘܫ̣ܵܛ ܠܡܲܠܟܿܘܼܬܲܢ : ܘܨܲܥܲܪ ܠܕܼܚܸܠܬܲܢ : ܘܐܵܘܕܝܼ ܒܝܼܫܘܿܥ ܗܵܘ̇ ܕܐܸܙܕܩܸܦ̣ : ܘܲܗܘ̤ܵܐ ܢܵܨܪܵܝܵܐ . ܗܵܐ ܒܐܲܤܘܼܪܹ̈ܐ ܩ̈ܫܲܝܵܐ ܘܲܒܼܢܵܛ̇ܘܿܪܹ̈ܐ ܫܲܪܝܼܪܹ̈ܐ ܫܲܕܲܪܢܵܝܗܝ ܠܘܵܬܼܟܼܘܿܢ : ܟܲܕܼ ܦܲܩܸܕܼܢܲܢ ܕܢܸܬܼܝܼܗܸܒܼ ܠܹܗ ܙܲܒܼܢܵܐ ܠܡܲܚܫܲܒܼܬܼܵܐ ܘܠܲܬܼܘܵܬܼܵܐ ܝܲܪ̈ܚܹܐ ܫܲܒܼܥܵܐ . ܘܐܸܢ ܒܙܲܒܼܢܵܐ ܕܲܚܪܝܼܩ ܠܵܐ ܡܲܪܚܸܩ ܡ̣ܢ ܕܸܚܠܬܼܵܐ ܒܝܼܫܬܼܵܐ ܕܢܵܨܪ̈ܵܝܹܐ : ܘܥܵܩܲܪ ܒܐܝܼܕܼܵܘ̈ܗܝ ܘܒܼܐ̈ܕܲܝ ܐ̄ܢܵܫܲܝ̈ ܒܲܝܬܹܗ ܥܹ̈ܕܵܬܼܵܐ ܘܕܲܝܪܵܬܼܵܐ ܕܲܒܼܢ̣ܵܐ : ܘܒܼܵܢܹ̇ܐ ܒܹܝܬܼ ܢܘܼܪ̈ܘܵܬܼܵܐ ܡܸܢܕܪܹܫ . ܘܲܡܕܲܟܸܿܐ ܢܲܦܫܹܗ ܒܲܡܓܼܘܼ̈ܫܹܐ : ܘܠܵܒܹܿܟܼ ܒܘܼܪ̈ܤܵܡܹܐ . ܘܡܲܓܸܫ ܠܐܲܠܵܗܹ̈ܐ : ܘܤܵܓܹ̇ܕܼ ܠܫܸܡܫܵܐ pb. 488 ܘܲܠܤܲܗܪܵܐ ܘܲܠܢܘܼܪܵܐ : ܦܩܲܕܼܢܲܢ ܕܢܸܬܼܪܓܸܡ ܒܟܹ̈ܐܦܹܐ ܥܲܠ ܬܲܪܥܵܐ ܕܒܲܝܬܹܗ . ܘܲܕܼܡܹܗ ܒܪܹܫܹܗ : ܘܲܚܢܲܢ ܡܚܲܤܹܝܢܲܢ ܡ̣ܢ ܕܡܹܗ . pb. 487 pb. 488 ܟܲܕܼ ܕܹܝܢ ܡܲܛ̣ܝܼ ܟܬܼܝܼ̈ܒܼܵܬܼܵܐ ܕܡܲܠܟܵܐ ܠܘܵܬܼ ܓܘܼܫܢܲܙܕܵܕ ܘܕܝܼܢܓܘܼܫܢܲܤܦ ܡܲܘ̈ܗܦܵܛܹܐ : ܘܲܩ̣ܪܵܘ ܢܸܒܸܫܬܵܓܼ ܕܲܟܼܬܼܝܼܒܼܵܐ ܡܸܛܠܵܬܹܗ ܕܩܲܕܝܼܫܵܐ ܡܵܪܝ ܩܲܪܕܵܓܼ : ܩܵܡ̣ܘ ܡܤܲܪܗܒܼܵܐܝܼܬܼ ܘܐܲܝܬܝܘܼܗܝ ܠܘܵܬܼ ܒܘܼܪܙܡܲܝܗܪ : ܗܵܐ ܕܐܲܚܝܼܕܼ ܗ̄ܘ̣ܵܐ ܫܘܼܠܛܵܢܵܐ ܡ̣ܢ ܢܨܝܼܒܼܝܼܢ ܠܡܲܥܪܒܼܵܐ . ܡܸܛܠ ܕܲܪܲܒܿܚܲܝܠܵܐ ܗ̄ܘ̣ܵܐ : ܘܒܲܬܼܚܘܼܡܵܐ ܝܵܬܹ̇ܒܼ ܗ̄ܘ̣ܵܐ . ܟܲܕܼ ܕܹܝܢ ܡܲܛ̣ܝܼܘ ܠܲܢܨܝܼܒܼܝܼܢ : ܘܲܫ̣ܡܲܥ ܗ̄ܘ̣ܵܐ ܗ̤ܘ ܗܵܢܵܐ ܒܘܼܪܙܡܲܝܗܪ : ܟܲܢܸܫ̣ ܟܠܗܘܿܢ ܡܓܼܘܼ̈ܫܹܐ ܕܐܝܼܬܼ ܗ̄ܘ̣ܵܘ ܒܵܗ̇ ܒܲܡܕܝܼܢ̄ܬܼܵܐ ܐ̄ܢܵܫܵܐ ܝܼܕܲܝ̈ܥܹܐ : ܘܲܢܦܲܩ̣ܘ ܠܐܘܼܪܥܹܗ ܘܐܲܥ̣ܠܘܼܗܝ . ܘܲܡܦܝܼܤܝܼܢ ܗ̄ܘ̣ܵܘ ܠܹܗ ܟܠܗܘܿܢ : ܕܢܸܗܦܘܿܟܼ ܠܚܲܢܦܘܼܬܼܵܐ : ܘܲܢܩܝܼܡ ܒܫܘܼܠܛܵܢܹܗ ܐܲܝܟܼ ܦܘܼܩܕܵܢܹܗ ܕܡܲܠܟܵܐ . ܗ̤ܘ ܕܹܝܢ ܐܸܡ݂ܲܪ ܠܗܘܿܢ : ܕܐܸܢܵܐ ܡܸܟܹܝܠ ܟܪܸܤܛܝܵܢܵܐ ܐܝܼܬܲܝ : ܘܲܠܫܸܡܫܵܐ ܘܲܠܤܲܗܪܵܐ ܠܵܐ ܤܵܓ̇ܕܼܢܵܐ ܐܲܟܼܘܵܬܼܟܼܘܿܢ . ܘܟܲܕܼ ܠܵܐ ܐܸܬܿܛ̣ܦܝܼܣ ܠܗܘܿܢ : ܩܵܡ̣ܘ ܕܢܲܝܬܿܘܿܢܵܝܗܝ ܠܘܵܬܼ ܫܲܗܵܪܟܼܘܵܤܬܿ ܕܲܝܵܢܵܐ . ܗܵܘ̇ ܕܲܦܩܝܼܕܼ ܗ̄ܘ̣ܵܐ ܡ̣ܢ ܡܲܠܟܵܐ ܥܲܠ ܗܵܢܵܐ ܤܘܼܥܪܵܢܵܐ : ܕܟܼܠܢܵܫ ܕܟܼܵܦܲܪ ܒܲܡܓܼܘܼܫܘܼܬܼܵܐ ܠܹܗ ܢܸܫܬܿܠܸܡ . ܟܲܕܼ ܕܹܝܢ ܡܲܛ̣ܝܼܘ ܠܘܼܩܒܲܠ ܕܲܝܪܹܗ ܕܩܲܕܿܝܼܫܵܐ ܡܵܪܝ ܝܵܗܘܿܒܼ : ܗܘ̤ܵܐ ܗ̄ܘ̣ܵܐ ܡܸܟܹܿܝܠ ܪܲܡܫܵܐ . ܚܲܢ̈ܦܹܐ pb. 489 ܕܹܝܢ ܤܲܓܼܝܼ̈ܐܹܐ ܐܝܼܬܼ ܗ̄ܘ̣ܵܘ ܒܹܗ ܒܢܲܗܪܵܐ ܗܵܘ̇ ܕܲܠܘܵܬܼ ܕܲܝܪܹܗ ܕܩܲܕܿܝܼܫܵܐ ܡܵܪܝ ܝܵܗܘܼܒܼ : ܘܲܒܼܩܘܼܪ̈ܵܝܣ ܕܲܚܕܼܵܪ̈ܘܗܝ ܘܗ̤ܘ ܗܵܢܵܐ ܫܲܗܵܪܟܼܘܵܤܬ ܬܲܡܵܢ ܝܵܬܹ̇ܒܼ ܗ̄ܘ̣ܵܐ : ܘܤܲܓܿܝܼ ܒܝܼܫ ܗ̄ܘ̣ܵܐ ܒܚܲܢܦܘܼܬܹܗ . ܘܫܸܢ̈ܕܹܐ ܤܲܓܿܝܼ̈ܐܹܐ ܐܲܥ̣ܒܲܪ ܥܲܠ ܟܪܸ̈ܤܛܝܵܢܹܐ : ܕܢܲܗܦܸܟܼ ܐܸܢܘܿܢ ܠܚܲܢܦܘܼܬܼܵܐ : ܘܗ̤ܘ ܗܵܢܵܐ ܐܸܬ݂ܼܵܐ ܠܐܘܼܪܥܹܗ ܕܩܲܕܿܝܼܫܵܐ ܡܵܪܝ ܩܲܪܕܵܓܼ . ܘܟܲܕܼ ܚ̣ܙܵܝܗܝ ܐܸܡ݂ܲܪ ܠܹܗ : ܠܵܐ ܤܵܓܹ̇ܕܼܢܵܐ ܠܵܟܼ : ܡܸܛܠ ܕܲܫܒܲܩ̣ܬܿ ܡܓܼܘܼܫܘܼܬܼܵܐ : ܘܲܟܼܪܸܤܛܝܵܢܵܐ ܗ̤ܘܲܝܬܿ . ܒܪܲܡ ܐܸܬܿܛܦܝܼܣ ܠܝܼ : ܘܲܤܓܼܘܿܕܼ ܠܫܸܡܫܵܐ ܘܲܠܤܲܗܗܪܵܬ : ܘܚܲܤܵܐ ܢܲܦܫܵܟܼ ܒܲܡܓܼܘܼ̈ܫܹܐ : ܘܲܠܒܼܘܿܟܼ ܒܘܼܪ̈ܤܵܡܹܐ ܐܲܝܟܼ ܥܝܵܕܼܵܟܼ . ܘܐܸܢ ܕܹܝܢ ܠܵܐ : ܤܲܓܿܝܼ̈ܐܬܼܵܐ ܐܝܼܬܼ ܠܵܟܼ ܠܡܸܤܒܲܠ ܡܹܢܝ . ܛܘܼܒܼܵܢܵܐ ܕܹܝܢ ܐܸܡ݂ܲܪ ܠܹܗ : ܢܸܓܼܥܘܿܪ ܒܵܟܼ ܡܫܝܼܚܵܐ ܕܐܵܘܕܝܼ̇ܬܼ ܒܹܗ : ܟܲܠܒܵܐ ܟܲܡܐܵܐ . ܘܟܲܕܼ ܗܵܕܹܐ ܐܸܡ݂ܲܪ ܠܹܗ : ܐܸܬܼܚܲܡܲܬܼ ܛܵܒܼ ܗ̤ܘ ܕܲܝܢܵܐ . ܘܡܸܚܕܼܵܐ ܦ̣ܩܲܕܼ ܗ̄ܘ̣ܵܐ ܗ̤ܘ ܕܲܝܵܢܵܐ : ܘܐܲܪܡ̣ܝܼܘ ܐܲܤܘܼܪܹ̈ܐ ܘܦܲܪ̈ܙܠܹܐ ܥܲܠ ܐܲܪܘܼܪ̈ܵܘܗܝ ܩܲܕܼܡܵܝܹ̈ܐ . ܘܲܦ̣ܩܲܕܼ ܘܐܲܝܬܿܝܿܘ ܡܵܐܢܲܝ̈ ܫܸܢ̈ܕܹܐ ܘܐܲܡ̣ܝܼܘ ܩܕܼܵܡܵܘܗܝ : ܟܲܠܒ̈ܵܬܼܵܐ ܘܲܟܼܘܵܝܹ̈ܐ ܘܡܲܤܪܩܵܐ ܕܦܲܪܙܠܵܐ ܘܫܲܪܟܵܐ ܕܡܵܐܢܲܝ̈ ܫܸܢ̈ܕܹܐ ܐ̄ܚܪ̈ܵܢܹܐ . ܘܫܸܫܠܬܼܵܐ ܕܦܲܪܙܠܑܵ ܐܲܪܡ̣ܝܼܘ ܒܲܩܕܼܵܠܹܗ . ܘܤܲܪ̈ܵܩܹܐ ܘܢܸܓܼ̈ܕܹܐ ܤܲܓܿܝܼ̈ܐܹܐ ܐܲܪܡ̣ܝܼܘ ܥܠܵܘܗܝ . pb. 489 ܘܒܹܗ ܒܗܵܘ̇ ܠܸܠܝܵܐ : ܐܸܬܼܚ̣ܙܝܼܘ ܠܹܗ ܩܲܕܝܼܫܵܐ ܡܵܪܝ pb. 490 ܥܲܒܼܕܝܼܫܘܿܥ ܪܲܒܹܗ : ܘܒܹܪܝ ܐܲܒܼܝܼܠܵܐ : ܘܛܘܼܒܼܵܢܵܐ ܡܵܪܝ ܤܲܪܓܿܝܼܣ ܤܵܗܕܐ : ܘܐܸܡ݂ܲܪܘ ܠܹܗ : ܐܸܬܼܚܲܝܲܠ : ܘܠܵܐ ܬܸܕܼܚܲܠ : ܡܵܪܝ ܩܲܪܕܵܓܼ . ܗܵܝܕܹܿܝܢ ܐܸܬܼܪܵܘܲܚ̣ ܡ̣ܢ ܐܲܤܘܼܪܹ̈ܐ ܗܵܢ̇ܘܿܢ : ܘܩܵܡ̣ ܘܖܲܠ̣ܝܼ ܥܲܡܗܘܿܢ ܕܩܲܕܝܼ̈ܫܹܐ . ܘܠܲܒܿܒܼܘܼܗܝ ܘܚܲܬܼܡ̣ܘܼܗܝ ܒܐܵܬ̤ܵܐ ܕܲܨܠܝܼܒܼܵܐ ܘܫܲܢ̣ܝܼܘ . ܗ̤ܘ ܕܹܝܢ : ܥܕܲܡܵܐ ܕܲܗܘ̤ܵܐ ܨܲܦܪܵܐ : ܠܵܐ ܫܠ̣ܵܐ ܡ̣ܢ ܨܠܘܿܬܹܗ ܘܒܼܵܥܘܼܬܹܗ ܕܲܠܘܵܬܼ ܐܲܠܵܗܵܐ : ܘܲܡܛܲܝܲܒܼ ܗ̄ܘ̣ܵܐ ܕܒܼܵܗ̇ ܒܗܵܝ̇ ܕܘܼܟܿܬܼܵܐ ܢܩܲܒܸܿܠ ܟܠܝܼܠܵܐ ܦܲܐܝܵܐ ܕܤܵܗܕܘܼܬܼܵܐ . ܘܨܲܠܝܼ ܩܕܼܵܡ ܐܲܠܵܗܵܐ ܘܐܸܡ݂ܲܪ ܗܵܟܲܢܵܐ : ܡܵܪܝܵܐ ܐܲܠܵܗܵܐ ܚܲܝܠܬܼܵܢܵܐ : ܡܲܠܟܵܐ ܕܡܲܠܟܹ̈ܐ ܘܡܵܪܵܐ ܕܡܵܪ̈ܵܘܵܬܼܵܐ : ܐܲܫܘܵܢܝ ܕܐܸܬܼܡܢܸܐ ܒܤܵܓܼ̇ܘܿܕܲܝ̈ܟ ܘܐܸܬܼܚܲܠܲܛ ܒܟܸܢ̈ܫܹܐ ܕܲܡܫܲܒܿܚܵܢܲܝ̈ܟ . ܘܟܼܠ ܐ̄ܢܵܫ ܕܐܵܬܹ̇ܐ ܘܡܸܬܼܓܵܘܲܣ ܒܕܼܘܼܟܿܬܼܵܐ ܗܵܕܹܐ : ܘܫܵܐܹ̇ܠ ܨܠܘܿܬܼܵܐ ܘܡܸܬܿܕܟܲܪ ܫܹܡܝ ܗܵܪܟܵܐ : ܢܸܬܼܦܲܢܸܐ ܠܹܗ ܡ̣ܢ ܓܲܙܵܐ ܕܲܡܪܲܚܡܵܢܘܼܬܼܵܟܼ : ܟܠ ܫܸܐܠܬܼܵܐ ܕܫܵܐܹ̇ܠ : ܐܸܢ ܥܲܠ ܟܘܼܪܗܵܢܵܐ ܕܲܒܼܢܲܝ̈ܢܵܫܵܐ ܘܐܸܢ ܕܲܒܼܥܝܼܪܵܐ : ܢܸܫܟܲܚ ܚܘܼܠܡܵܢܵܐ ܘܐܵܤܝܘܼܬܼܵܐ ܡ̣ܢ ܥܘܿܬܼܪܵܐ ܫܦܝܼܥܵܐ ܕܛܲܝܒܿܘܼܬܼܵܟܼ . pb. 490 ܟܲܕܼ ܕܹܝܢ ܗܘ̤ܵܐ ܨܲܦܪܵܐ : ܐܸܬܼܟܲܢܲܫ̣ܘ ܚܲܢ̈ܦܹܐ ܟܠܗܘܿܢ ܘܓܼܵܙ̇ܡܝܼܢ ܗ̄ܘ̣ܵܘ ܥܠܵܘܗܝ ܘܐܵܡ̇ܪܝܼܢ : ܕܐܸܢܗ̤ܘ ܕܠܵܐ ܤܵܓܹ̇ܕܼ ܠܫܸܡܫܵܐ : ܒܡܵܘܬܵܐ ܡܲܪܝܼܪܵܐ ܢܡܝܼܬܼܘܼܢܵܝܗܝ . ܗ̤ܘ ܕܹܝܢ ܐܸܡ݂ܲܪ ܠܗܘܿܢ : ܙܸܠܘ ܠܟܼܘܿܢ ܡܹܢܝ ܒܢܲܝ̈ ܓܹܗܲܢܵܐ . ܐܸܢܵܐ ܠܡܲܠܟܵܐ ܡܫܝܼܚܵܐ ܤܵܓܹ̇ܕܼܢܵܐ : pb. 491 ܕܗ̤ܘܝܘܼ ܐܲܠܵܗ ܐܲܠܵܗ̈ܝܼܢ ܘܡܵܪܹܐ ܡܵܪ̈ܵܘܵܢ . ܕܲܝܵܢܵܐ ܕܹܝܢ ܗܵܘ̇ ܟܲܕܼ ܫܡܲܥ̣ : ܨܵܒܹ̇ܐ ܗ̄ܘ̣ܵܐ ܕܬܲܡܵܢ ܢܸܩܛܠܝܼܘܗܝ . ܡܸܛܠ ܕܹܝܢ ܦܘܼܩܕܵܢܵܐ ܕܡܲܠܟܵܐ ܕܲܦ̣ܩܲܕܼ ܗ̄ܘ̣ܵܐ : ܕܐܸܢ ܒܡܸܬܼܚܵܐ ܕܫܲܒܼܥܵܐ ܝܲܪ̈ܚܝܼܢ ܠܵܐ ܡܸܬܿܬܿܘܸܐ ܘܗܵܦܹ̇ܟܼ ܠܲܡܓܼܘܼܫܘܼܬܼܵܐ : ܘܲܡܚܲܤܸܐ ܢܲܦܫܹܗ ܒܲܡܓܼܘܼ̈ܫܹܐ : ܘܒܼܵܢܹ̈ܐ ܒܹܝܬܼ ܢܘܼܪ̈ܘܵܬܼܵܐ ܕܲܥ̣ܩܲܪ : ܘܠܵܒܹܵܟ̇ ܒܘܼܪܤܵܡܹܐ ܘܡܲܓܸܿܫ : ܩܕܼܵܡ ܬܲܪܥܵܐ ܕܒܲܝܬܹܗ ܢܸܬܼܪܓܸܡ ܒܟܹ̈ܦܹܐ : ܠܵܐ ܬܸܬܼܡ̣ܨܝܼܘ ܠܡܸܥܒܲܪ ܥܲܠ ܦܘܼܩܕܵܢܵܐ ܕܡܲܠܟܵܐ ܘܲܠܡܸܩܛܠܹܗ ܬܲܡܵܢ . ܘܐܵܦ ܡܵܘ̈ܗܦܵܛܹܐ ܬܘܼܒܼ ܠܵܐ ܡܢܵܚܝܼܢ ܗ̄ܘ̣ܵܘ ܒܗܵܕܹܐ . ܐܸܠܵܐ ܒܲܪ ܫܵܥܬܹܗ ܐܲܝ̣ܬܿܝܘܼܗܝ ܠܒܲܝܬܹܗ : ܕܐܲܝܟܼ ܦܘܼܩܕܵܢܵܐ ܕܡܲܠܟܵܐ ܢܡܘܼܬܼ ܬܲܡܵܢ . ܟܲܕܼ ܕܹܝܢ ܡܲܛ̣ܝܼ ܛܘܼܒܼܵܢܵܐ ܠܘܲܥܕܵܐ ܕܚܸܤܢܹܗ ܥܲܠ ܓܸܢ̄ܒܼ ܡܲܠܩܝܼ ܩܪܝܼܬܼܵܐ : ܘܐܲܪܝܼܡ̣ ܥܲܝܢܵܘ̈ܗܝ ܘܲܚ̣ܙܵܐ ܚܸܤܢܹܗ ܘܒܲܝܬܹܗ : ܬܠ̣ܵܐ ܚܝܵܪܹܗ ܠܲܫܡܲܝܵܐ : ܘܲܡ̣ܬܲܚ ܡܲܕܬܹܗ ܠܲܡܪܵܘܡܵܐ ܠܘܵܬܼ ܐܲܠܵܗܵܐ ܘܨܲܠ̣ܝܼ ܘܐܸܡ݂ܲܪ : ܡܫܝܿܚܵܐ ܤܲܒܼܪܝܼ : ܕܝܲܗ̣̄ܒܼܬܿ ܩܵܘܡܬܼܵܟܼ ܠܲܙܩܝܼܦܵܐ : ܘܐܝܼܕܲܝ̈ܟ ܘܪܸ̈ܓܼܠܲܝܟ ܠܩܘܼܒܵܥ ܨܸܨܹ̈ܐ ܡܸܛܠ ܦܘܼܪܩܵܢܹܗ ܕܓܸܢܤܲܢ : ܘܲܫܪܲܝ̣ܬܿ ܠܐܵܕܼܵܡ ܘܲܠܝܲܠܕܵܘ̈ܗܝ ܡ̣ܢ ܐܲܤܘܼܪ̈ܵܘܗܝ ܕܡܵܘܬܵܐ : ܫܪܝܿܢܝ ܐܵܦ ܠܝܼ ܡ̣ܢ ܐܲܤܘܼܪܹ̈ܐ ܗܵܠܹܝܢ : ܘܲܦܪܘܿܩܲܝܢܝ ܡ̣ܢ ܥܲܡ̈ܡܹܐ ܛܵܥܲܝ̈ܵܐ . ܕܢܸܚܙܘܿܢ ܤܵܢ̈ܐܲܝ ܘܢܸܒܼܗܬܼܘܼܢ : ܕܐܲܢ̄ܬܿ ܡܵܪܝܵܐ ܥܲܕܲܪܬܵܢܝ ܘܒܲܝܲܐܬܵܢܝ . ܘܒܼܵܗ̇ ܒܫܵܥܬܼܵܐ ܢܦܲܠ̣ܘ ܐܲܤܘܼܪܹ̈ܐ ܡ̣ܢ ܐܝܼܕܼܵܘ̈ܗܝ pb. 492 ܘܡ̣ܢ ܪܸ̈ܓܼܠܵܘܗܝ : ܘܐܸܬܼܦ̣ܢܝܼ ܘܲܤ̣ܓܸܕܼ ܠܡܲܕܼܢܚܵܐ . ܘܲܦ̣ܫܲܛ ܐܝܼܕܼܵܘ̈ܗܝ ܠܲܫܡܲܝܵܐ : ܘܡܵܘܕܸܐ ܗ̄ܘ̣ܵܐ ܠܐܲܠܵܗܵܐܘ . ܟܲܕܼ ܚ̣ܙܵܘ ܕܹܝܢ ܚܹܐܪܹ̈ܐ ܘܚܲܢ̈ܦܹܐ ܘܦܲܝ̈ܓܹܐ ܡܸܕܸܿܡ ܕܲܗܘ̤ܵܐ : ܡܸܢܗܘܿܢ ܥܪܲܩ̣ܘ ܡܤܲܪܗܒܼܵܐܝܼܬܼ ܘܐܸܬܼܒܲܕܲܪܘ ܒܕܼܘܼ̈ܟܿܝܵܢ ܕܘܼ̈ܟܿܝܵܢ : ܘܡܸܢܗܘܿܢ ܪܗܸܛ̣ܘ ܘܐܸܤ̣ܬܲܬܲܪܘ ܡܸܨܥܲܬܼ ܩܢܲܝ̈ܵܐ ܘܙܲܠܵܐ ܕܝܲܡܬܼܵܐ ܕܥܲܠ ܓܸܢ̄ܒܼ ܚܸܤܢܹܗ ܕܛܘܼܒܼܵܢܵܐ . ܗ̤ܘ ܕܹܝܢ ܤ̣ܠܸܩ ܠܚܸܤܢܹܥܗ ܘܥܲܠ̣ ܠܒܲܝܬܹܗ : ܟܲܕܼ ܚܵܕܹܐ ܘܲܡܫܲܒܲܚ ܠܐܲܠܵܗܵܐ . ܘܠܲܒܸܿܒܼ ܠܐܲܢ̄ܬܿܬܹܗ ܘܲܠܚܵܬܹܗ ܘܲܠܟܼܠܗܘܿܢ ܐ̄ܢܵܫܲܝ̈ ܒܲܝܬܹܗ : ܘܲܦ̣ܩܲܕܼ ܢܵܛ̇ܘܿܪܹ̈ܐ ܘܐܲܩ̣ܝܼܡ ܕܵܘ̈ܩܹܐ ܥܲܠ ܫܘܼܪܵܐ ܕܚܸܤܢܹܗ . pb. 491 pb. 492 ܘܟܲܕܼ ܗܵܕܹܐ ܐܸܬܼܝܲܕܼܥܲܬ̤ ܠܡܲܠܟܵܐ : ܐܸܬܿܕܲܠܲܚ̣ ܛܵܒܼ : ܘܫܸܢܵܘ̈ܗܝ ܒܪܘܼܓܼܙܹܗ ܡܚܲܪܸܒܼ ܗ̄ܘ̣ܵܐ : ܘܢܵܗܹ̇ܡ ܗ̄ܘ̣ܵܐ ܐܲܝܟܼ ܐܲܪܝܵܐ ܡܚܲܝܒܿܠܵܢܵܐ . ܘܡܸܚܕܼܵܐ ܟܬܲܒܼ ܤܲܩܪܵܐ ܠܒܼܘܼܪܙܡܲܝܗܪ ܫܵܒܼܘܿܪ : ܪܲܒܿ ܚܲܝܠܵܐ ܕܡܲܥܪܒܵܪܐ : ܕܲܢܫܲܕܲܪ ܤܝܼ̈ܥܵܬܼܵܐ ܕܦܲܪ̈ܫܹܐ ܘܢܸܟܼܒܿܫܝܼܘܗܝ ܠܚܸܤܢܹܗ ܕܛܘܼܒܼܵܢܵܐ ܘܢܸܠܒܿܟܼܝܼܘܗܝ : ܘܲܩܕܼܵܡ ܐܲܪܥܵܐ ܕܚܸܤܢܹܗ ܢܸܪܓܿܡܘܼܢܵܝܗܝ . ܘܐܸܢ ܒܦܲܪ̈ܵܫܹܐ ܕܲܡܫܲܕܲܪ ܠܵܐ ܡܸܬܼܠܒܸܟܼ ܛܘܼܒܼܵܢܵܐ ܘܡܸܬܼܟܿܒܸܫ ܚܸܤܢܹܗ : ܗ̤ܘ ܪܲܒܿܚܲܝܠܵܐ ܢܹܐܬܸܐ ܥܲܡ ܟ̱ܠܹܗ ܚܲܝܠܹܗ : ܘܢܸܬܼܟܲܬܲܫ ܥܲܡ ܚܸܤܢܵܐ ܘܢܸܟܼܒܿܫܝܼܘܗܝ . ܪܲܒܿܚܲܝܠܵܐܬ ܕܹܝܢ ܡܸܚܕܼܵܐ ܫܲܕܲܪ ܓܘܼ̈ܕܹܐ ܕܦܵܠܚܹ̈ܐ ܥܸܤܪܝܼܢ : ܘܝܼܬܸܒܼܘ ܥܲܠ ܚܸܤܢܹܗ ܕܛܘܼܒܼܵܢܵܐ ܝܼܪܲܚ ܝܵܘܡܝܼ̈ܢ : ܘܡܸܕܸܿܡ ܠܵܐ ܐܵܘ̣ܬܲܪܘ . ܘܤܲܓܿܝܼ̈ܐܹܐ ܡܸܢܗܘܿܢ ܡܝܼܬܼܘ pb. 493 ܒܬܲܟܼܬܿܘܼ̈ܫܹܐ ܐܲܝܟܼ ܒܲܪܩܵܐ ܓܹܝܪ ܥܲܙܝܼܙܵܐ ܡܲܒܼܪܸܩ ܗ̄ܘ̣ܵܐ ܥܠܲܝܗܘܿܢ ܡ̣ܢ ܫܘܼܪܵܐ ܕܚܸܤܢܹܗ : ܘܲܒܼܓܹܐܪ̈ܵܘܗܝ ܫܢܝܼ̈ܢܹܐ ܠܤܲܓܿܝܼ̈ܐܹܐ ܡܲܪܡܸܐ ܗ̄ܘ̣ܵܐ . ܐܸܬ݂ܼܵܐ ܕܹܝܢ ܗ̤ܘ ܪܲܒܿ ܚܲܝܠܵܐ ܥܲܡ ܟ̱ܠܹܗ ܚܲܝܠܹܗ : ܘܡܸܕܸܿܡ ܠܵܐ ܐܵܘ̣ܬܲܪܘ . ܗܵܝܕܹܿܝܢ ܟܬܲܒܼܘ ܘܐܵܘܕܲܥ̣ܘ ܠܡܲܠܟܵܐ : ܕܐܸܢ ܒܦܘܼܪ̈ܤܹܐ ܘܲܒܼܨܢ̈ܥܵܬܼܵܐ ܘܲܒܼܫܘܼ̈ܕܵܠܹܐ ܠܵܐ ܡܸܬܼܠܐܒܸܟܼ : ܒܚܲܝܠܵܐ ܘܲܒܼܬܲܟܼܬܿܘܼܫܵܐ ܠܵܐ ܡܸܬܿܬܿܚܸܕܼ . ܘܲܦ̣ܩܲܕܼ ܡܲܠܟܵܐ : ܘܫܲܢ̣ܝܼܘ ܚܲܝܵܠ̈ܘܵܬܼܵܐ : ܘܦ̣ܵܫ ܓܘܼ̈ܕܹܐ ܥܤܲܪ : ܟܲܕܼ ܝܵܬܼ̇ܒܵܢ ܠܗܲܠ ܡ̣ܢ ܚܸܤܢܹܗ ܕܛܘܼܒܼܵܢܵܐ ܬܲܒܼܪܹܝܢ ܘܒܲܬܼܠܵܬܼܵܐ ܡܝܼ̈ܠܝܼܢ . ܗܵܝܕܹܿܝܢ ܐܸܬܼܟܲܢܲܫ̣ܘ ܚܹܐܪܹ̈ܐ ܒܢܲܝ̈ ܓܸܢܤܹܗ ܒܦܘܼܩܕܵܢܵܐ ܕܡܲܠܟܵܐ : ܕܲܢܦܝܼܤܘܼܢܵܝܗܝ ܕܢܸܬܸܿܠ ܐܝܼܕܼܵܐ : ܘܠܵܐ ܢܹܐܒܼܕܿܘܼܢ ܐܲܒܵܗܵܘ̈ܗܝ ܘܐܲܚܵܘ̈ܗܝ ܡܸܛܠܵܬܹܗ . ܘܟܲܕܼ ܟܢܲܫ̣ܘ ܘܐܸܬ݂ܼܵܘ : ܤ̣ܠܸܩ ܛܘܼܒܼܵܢܵܐ ܠܫܘܼܪܵܐ ܕܚܸܤܢܹܗ ܕܐܸܡ݂ܲܪ ܠܗܘܿܢ : ܠܡܵܢܵܐ ܫܚܝܼܩܝܼܢ ܐ̄ܢ̄ܬܿܘܿܢ ܐܘܿ ܓܲܒܼܪܹ̈ܐ ؟ ܘܲܠܡܵܢܵܐ ܟܢܝܼܫܝܼܢ ܐ̄ܢ̄ܬܿܘܿܢ ؟ ܗܸܢܘ̣ܿܢ ܕܹܝܢ ܤ̣ܓܸܕܼܘ ܠܹܗ ܡ̣ܢ ܪܘܼܚܩܵܐ : ܘܲܒܼܟܼܵ . ܟܠܗܘܿܢ ܒܚܲܕܼ ܩܵܠܵܐ ܘܐܸܡ݂ܲܪܘ ܠܹܗ : ܚܘܼܣ ܡܵܪܝ ݁ܥܲܠ ܢܲܦܫܵܟܼ ܘܐܵܦ ܥܠܲܝܢ . ܘܠܵܐ ܬܩܘܼܡ ܠܘܼܩܒܲܠ ܡܲܠܟܵܐ : ܘܠܵܐ ܬܲܪܦܸܐ ܫܡܵܐ ܒܝܼܫܵܐ ܠܫܲܪܒܿܬܲܢ ܡܫܲܡܲܗܬܵܐ . ܐܸܠܵܐ ܦܩܘܿܕܼ ܕܢܸܬܼܦܬܲܚ ܬܲܪܥܵܐ ܕܚܸܤܢܵܐ : ܘܦܘܿܩ ܠܘܵܬܲܢ . ܘܐܸܫܬܲܡܥ ܠܦܘܼܩܕܵܢܵܐ ܕܡܲܠܟܵܐ : ܘܲܤܓܼܘܿܕܼ ܚܕܼܵܐ ܙܒܲܢ ܒܲܠܚܘܿܕܼ ܠܢܘܼܪܵܐ pb. 494 ܘܲܠܫܸܡܵܐ : ܘܫܵܘܙܸܒܼ ܚܲܝܲ̈ܨ : ܘܲܦܪܘܿܩ ܐܵܦ ܠܲܢ : ܘܒܼܵܬܲܟܸܢ ܐܲܝܟܼ ܕܨܵܒܹ̇ܐ ܐܲܢ̄ܬܿ ܗ̤ܘܝܼ . ܗ̤ܘ ܕܹܝܢ ܛܘܼܒܼܵܢܵܐ ܦܬܲܚ̣ ܦܘܼܡܹܗ ܘܐܸܡ݂ܲܪ ܠܗܘܿܢ : ܠܘܲܝ ܕܹܝܢ ܐܵܦ ܐܲܢ̄ܬܿܘܿܢ ܚܝ̇ܤܝܼܢ ܗ̣̄ܘܲܝܬܿܘܿܢ ܥܲܠ ܢܲܦܫܟܼܘܿܢ : ܐܲܝܟܼ ܡܵܐ ܕܐܵܦ ܐܸܢܵܐ ܚܐܹ̇ܣ ܐ̄ܢܵܐ ܥܠܲܝܟܿܘܿܢ . ܐܸܢܵܐ ܕܹܝܢ ܡܸܛܠ ܕܒܲܫܪܵܪܵܐ ܚܵܤܹ̇ܬܼ ܥܲܠ ܢܲܦܫܝ : ܗܵܐ ܐܲܥܕܝܼܬܵܗ̇ ܡ̣ܢ ܚܸܟܵܗ̇ ܕܛܵܥܝܼܘܼܬܼܵܐ ܗܵܝ̇ ܕܒܼܵܗ̇ ܐܚܝܼܕܝܼܢ ܐ̄ܢ̄ܬܿܘܿܢ : ܘܠܲܡܫܝܼܚܵܐ ܢܘܼܗܪܹܗ ܕܥܵܠܡܵܐ ܩܲܪܸܒܼܬܵܗ̇ . ܘܲܡܛܲܝܲܒܼ ܐ̄ܢܵܐ ܕܚܲܠܵܦ ܫܡܹܗ ܩܲܕܿܝܼܫܵܐ : ܪܸܒܿܘܿ ܡܵܘ̈ܬܝܼܢ ܐܹܤܲܝܒܲܪ . ܘܐܸܢ ܠܝܼ ܡܸܬܿܛܦܝܼܤܝܼܬܿܘܿܢ : ܐܵܦ ܐܲܢ̄ܬܿܘܿܢ ܥܲܡܝܼ ܡܸܫܬܿܘܹܝܢ ܐܢ̄ܬܿܘܿܢ . ܘܲܚܕܼܵܐ ܓܘܼܕܵܐ ܕܤܵܗ̈ܕܹܐ ܠܲܡܫܝܼܚܵܐ ܐܲܠܵܗܵܐ ܡܩܲܪܒܼܝܼܢܲܢ : ܘܠܲܫܡܲܝܵܐ ܡܸܬܥܲܠܹܝܢܲܢ : ܘܥܲܡܹܗ ܡܸܬܼܒܲܤܡܝܼܢܲܢ ܒܗܵܢ̇ܘܿܢ ܚܲܝܹ̈ܐ ܕܠܵܐ ܡܸܫܬܿܪܹܝܢ . ܘܕܸܐܡܲܪܬܿܘܿܢ : ܕܠܵܐ ܬܩܘܼܢܡ ܠܘܼܩܒܲܠ ܡܲܠܟܵܐ : ܐܲܝܟܼ ܤܵܒܼ̈ܬܼܵܐ ܒܲܫܪܵܪܵܐ ܡܲܠܸܠܬܿܘܿܢ . ܐܲܝܕܵܐ ܓܹܝܪ ܥܲܤܩܵܐ : ܕܐܹܩܘܼܡ ܠܘܼܩܒܲܠ ܒܲܪܢܵܫܵܐ ܕܵܘܝܵܐ ܕܝܵܘܡܵܢ ܡܗܲܒܸܒܼ ܘܲܢܦܝܼܚ ܘܲܡܚܵܪ ܠܲܝܬܵܘܗܝ : ܐܵܘ ܕܐܹܩܘܼܡ ܠܘܼܩܒܲܠ ܡܠܸܟܼ ܡܲܠܟܹ̈ܐ ܫܡܲܝܵܢܵܐ : ܗܵܘ̇ ܕܠܵܐ ܥܵܒܼ̇ܪܵܐ ܡܲܠܟܿܘܼܬܹܗ : ܘܠܵܐ ܡܸܫܬܲܚܠܦܵܐ ܐܲܠܵܗܘܼܬܹܗ ؟ ܟܡܵܐ ܓܹܝܪ ܕܲܒܼܛܵܥܝܘܼܬܼܵܐ ܐܲܚܝܼܕ ܗ̄ܘܹ̇ܝܬܼ ܐܲܟܼܘܵܬܼܟܼܘܿܢ : ܘܠܲܡܫܝܼܚܵܐ ܡܵܪܝ ܤܲܒܼܪܵܐ ܫܲܪܝܼܪܵܐ ܕܚܲܝܲܝ̈ ܠܵܐ ܝܵܕܲܥ̇ ܗ̄ܘܹܝ̇ܬܼ : ܠܡܲܠܟܵܐ ܚܲܢܦܵܐ ܘܪܲܫܝܼܥܵܐ ܐܸܫܬܲܥܒܿܕܹ̇ܬܼ : ܘܓܲܢ̄ܒܵܪܵܐܝܼܬܼ ܐܸܬܼܟܲܬܿܫܹ̇ܬܼ ܒܲܩܪ̈ܵܒܼܵܘܗܝ . ܗܵܫܵܐ ܕܹܝܢ pb. 495 ܕܝܸܕܼܥܹ̇ܬܼ ܠܲܡܫܝܼܚܵܐ ܕܗ̤ܘܝܘܼ ܡܲܠܟܵܐ ܫܡܲܝܵܢܵܐ ܘܤܲܒܼܪܵܐ ܫܲܪܝܼܪܵܐ : ܠܡܲܠܟܹ̈ܐ ܛܵܥܲܝ̈ܐ ܘܡܵܝ̈ܘܿܬܹܐ ܠܵܐ ܡܸܫܬܲܥܒܲܕܼ ܐ̄ܢܵܐ : ܘܡ̣ܢ ܓܙܵܡܲܝ̈ܗܘܿܢ ܠܵܐ ܕܵܚܹ̇ܠ ܐ̄ܢܵܐ . ܗܸܢܘ̣ܿܢ ܟܲܕܼ ܫܡܲܥ̣ܘ ܕܨܲܥܲܪ ܠܡܲܠܟܵܐ : ܘܲܩ̣ܪܵܝܗܝ ܪܲܫܝܼܥܵܐ ܘܛܵܥܝܵܐ : ܩܥ̣ܵܘ ܟܠܗܘܿܢ ܘܤܲܟܲܪܘ ܐܸܕܼܢܲܝ̈ܗܘܿܢ ܘܐܸܡ݂ܲܪܘ ܠܲܚ̈ܕܼܵܕܹܐ : ܢܲܪܚܸܩ ܢܲܪܚܸܩ : ܘܠܵܐ ܢܸܫܡܲܥ ܓܘܼܕܵܦܵܐ ܕܥܲܠ ܤܓܼܝܼܕܼܵܐ ܡܠܸܟܼ ܡܲܠܟܹ̈ܐ . ܛܘܼܒܼܵܢܵܐ ܕܹܝܢ ܓܚܸܟܼ ܘܐܸܡ݂ܲܪ ܠܗܘܿܢ : ܒܲܫܪܵܪܵܐ ܕܕܼܵܘܲܝ̈ܵܐ ܐܲܢ̄ܬܿܘܿܢ : ܕܥܲܠ ܐܲܠܵܗܵܐ ܒܵܪܘܿܝܵܐ ܘܲܡܦܲܪܢܤܵܢܵܐ ܕܥܵܠܡܹ̈ܐ ܡܓܲܕܦܝܼܢ ܐ̄ܢ̄ܬܿܘܿܢ : ܘܤܸܓܼܕܬܼܵܐ ܕܠܹܗ ܡܸܬܿܬܿܚܝܼܒܼܵܐ ܠܒܸܪ̈ܒܝܵܬܹܗ ܚܲܪ̈ܫܸܵܬܼܵܐ ܡܩܲܪܒܼܝܼܬܘܿܢ : ܘܲܠܒܲܪܢܵܫܵܐ ܡܵܝܘܿܬܼܵܐ ܕܪܲܚܝܼܩ ( ܘܪܲܚܝܼܩ ) ܡ̣ܢ ܐܲܠܵܗܵܐ ܡܸܫܬܲܦܪܝܼܬܿܘܿܢ . pb. 493 pb. 494 pb. 495 ܘܟܲܕܼ ܗ̤ܘ ܡܡܲܠܸܠ ܗ̄ܘ̣ܵܐ ܥܲܡܗܘܿܢ : ܗܵܐ ܓܘܼܫܢܲܙܕܵܕ ܘܕܝܢܓܘܼܫܢܲܤܦ ܡܵܘ̈ܗܦܵܛܹܐ ܘܲܐ̄ܚܪ̈ܵܢܹܐ ܡܓܼܘܼ̈ܫܹܐ ܐܸܬ݂ܼܵܘ . ܘܲܩ̣ܪܸܒܼܘ ܨ݂ܝܕܼ ܚܸܤܢܹܗ ܕܛܘܼܒܼܵܢܵܐ ܘܐܸܡ݂ܲܪܘ ܠܹܗ : ܠܵܐ ܤܵܓܼ̇ܕܝܼܢܲܢ ܠܵܟܼ : ܡܸܛܠ ܕܠܲܐܠܵܗܹ̈ܐ ܨܲܥܲܪܬܿ : ܘܠܘܼܩܒܲܠ ܡܠܸܟܼ ܡܲܠܟܹ̈ܐ ܩܡ̣ܬܿ : ܘܢܵܨܪܵܝܵܐ ܗ̤ܘܲܝܬܿ . ܒܪܲܡ ܫܡܲܥ ܡܸܓܸܿܡ ܕܡ̣ܢ ܡܠܸܵܟܼ ܡܲܠܟܹ̈ܐ ܐܸܬܼܦܩܸܕܼ ܠܲܢ ܒܐܸܓܿܪ̈ܵܬܼܵܐ ܡܸܛܠܵܬܼܵܟܼ . ܡܠܸܟܼ ܡܲܠܟܹ̈ܐ ܡܪܲܚܡܵܢܵܐ ܦ̣ܩܲܕܼ : ܕܲܤܓܼܘܿܕܼ ܠܢܘܼܪܵܐ ܘܲܠܫܸܡܫܵܐ ܘܲܠܤܲܗܪܵܐ . ܘܒܹܝܬܼ ܢܘܼܪ̈ܘܵܬܼܵܐ ܕܲܥ̣ܩܲܪܬܿ ܡܸܢܕܪܹܫ ܒܢܝܼ : ܘܥܹ̈ܕܵܬܼܵܐ ܘܕܲܝܪ̈ܵܬܼܵܐ ܕܲܒܼܢܲܝ̣ܬܿ ܥܩܘܿܪ : ܘܲܒܼܟܸܢܫܵܐ ܕܲܡܓܼܘܼ̈ܫܹܐ ܢܲܦܫܵܟܼ ܕܲܟܵܐ : pb. 496 ܘܒܼܘܼܪ̈ܤܵܡܹܐ ܠܒܼܘܿܟܼ : ܘܲܚܝܼ ܘܠܵܐ ܬܡܘܼܬܼ : ܘܥܲܠ ܫܘܼܠܛܵܢܵܟܼ ܩܘܼܡ . ܛܘܼܒܼܵܢܵܐ ܕܹܝܢ ܩܲܪܕܵܓܼ ܐܸܬܿܬܿܦܝܼܪ ܘܐܸܡ݂ܲܪ ܠܗܘܿܢ : ܤܟܼܘܿܪܘ ܦܘܼܡܟܼܘܿܢ : ܛܲܡ̈ܐܹܐ ܘܲܢܕܝܼ̈ܕܹܐ ܡܫܲܡܫܵܢܵܘ̈ܗܝ ܕܤܵܛܵܢܵܐ . ܠܝܼ ܚܵܣ ܠܝܼ ܕܐܸܫܒܿܘܿܩ ܠܐܲܠܵܗܵܐ ܫܲܪܝܼܪܵܐ ܕܲܥ̣ܒܲܕܼ ܫܡܲܝܵܐ ܘܐܲܪܥܵܐ : ܘܐܸܤܓܿܘܿܕܼ ܠܒܸܪ̈ܝܵܬܼܵܐ ܚܲܪ̈ܫܵܬܼܵܐ . ܘܦܘܼܩ̈ܕܵܢܹܐ ܛܲܡ̈ܐܹܐ ܕܡܲܠܟܿܟܼܘܿܢ ܚܲܢܦܵܐ : ܚܫܝܼܒܼܝܼܢ ܠܝܼ ܒܓܼܘܼ̈ܕܵܦܹܐ ܕܡܲܡܪܚܝܼܢ ܕܲܝ̈ܘܹܐ ܥܲܠ ܐܲܠܵܗܵܐ . ܘܟܲܕܼ ܗܵܠܹܝܢ ܫܡܲܥ̣ܘ ܡܓܼܘܼ̈ܫܹܐ : ܠܒܸܤܬܲܪܗܘܿܢ ܐܵܙ̇ܠܝܼܢ ܗ̄ܘ̣ܵܘ ܟܲܕܼ ܡܲܝܠܠܝܼܢ ܘܩܵܥܹ̇ܝܢ : ܕܡܲܢ̣ܘܼ ܡܸܫܟܲܚ ܠܡܸܫܡܲܥ ܓܘܼܕܵܦܵܐ ܕܥܲܠ ܡܠܵܟܼ ܡܲܠܟܹ̈ܐ ؟ ܚܲܕܼ ܕܹܝܢ ܡܸܢܗܘܿܢ ܕܲܫܡܹܗ ܤܿܝܒܲܪܙܵܕܼ ܐܸܬܼܓܿܗܸܢ ܫܩܲܠ̣ ܥܲܦܪܵܐ ܡ̣ܢ ܐܲܪܥܵܐ : ܘܲܕܼܪܵܐ ܠܩܘܼܒܼܠܹܗ ܕܛܘܼܒܼܵܢܵܐ ܘܐܸܡ݂ܲܪ : ܗܵܐ ܠܗܵܘ̇ ܦܘܼܡܵܐ ܕܲܓܼܕܲܦ̣ ܥܲܠ ܐܲܠܵܗܹ̈ܐ ܘܥܲܠ ܡܠܸܟܼ ܡܲܠܟܹ̈ܐ . ܛܘܼܒܼܵܢܵܐ ܕܹܝܢ ܪܡܲܙ ܠܚܲܕܼ ܡ̣ܢ ܥܲܒܼܕܵܘ̈ܗܝ : ܕܢܸܬܸܿܠ ܠܹܗ ܩܸܫܬܼܵܐ ܘܓܹܐܪܵܐ ܚܲܕܼ . ܘܲܠܒܲܟܼ ܩܸܫܬܹܗ ܟܲܤܝܵܐܝܼܬܸܼ ܒܛܸܠܵܠܵܐ ܕܲܚܕܼܵܐ ܡ̣ܢ ܥܵܥ̈ܝܵܬܼܵܐ ܕܫܘܼܪܵܐ : ܘܤܵܡ̣ ܒܵܗ̇ ܓܹܐܪܵܐ . ܘܲܡ̣ܬܲܚ ܘܲܡܚܵܝܗܝ ܠܲܡܓܼܘܼܫܵܐ ܗܵܘ̇ ܒܦܘܼܡܹܗ : ܘܲܢ̣ܦܲܩ ܓܹܐܪܵܐ ܠܒܸܤܬܿܪܹܗ : ܘܲܢܦܲܠ̣ ܘܡ̣ܝܬܼ ܥܲܠ ܕܘܼܟܿܬܹܗ . ܛܘܼܒܼܵܢܵܐ ܕܹܝܢ ܓܚܸܟܼ ܘܐܸܡ݂ܲܪ ܠܹܗ : ܤܲܒܼ ܠܵܟܼ ܦܘܼܪܥܵܢܵܐ ܕܚܘܼܒܵܟܼ ܕܥܲܡ ܐܲܠܵܗܲܝ̈ܟ ܘܥܲܡ ܡܲܠܟܵܟܼ . ܗܵܝܕܹܿܝܢ ܡܓܼܘܼ̈ܫܹܐ ܟܠܗܘܿܢ ܥܪܲܩ̣ܘ pb. 497 ܡܤܲܪܗܒܼܵܐܝܼܬܼ ܟܲܕܼ ܡܲܝܠܠܝܼܢ : ܘܚܹܐܪܹ̈ܐ ܒܢܲܝ̈ ܓܸܢܤܹܗ ܫܲܢ̣ܝܼܘ ܟܲܕܼ ܟܡܝܼܪܝܼܢ . pb. 496 pb. 497 ܡ̣ܪܵܐ ܕܹܝܢ ܛܘܼܒܼܵܢܵܐ ܩܲܪܕܵܓܼ ܠܚܲܕܼ ܡܸܢܗܘܿܢ ܕܲܫܡܹܗ ܐܵܢܘܿܫ : ܓܼܲܪܵܐ ܕܒܼܝܕܲܥܬܼܵܐ ܘܲܒܼܬܲܩܢܘܼܬܼܵܐ ܡܸܬܼܩܲܠܲܣ ܗ̄ܘ̣ܵܐ . ܘܐܸܡ݂ܲܪ ܠܹܗ : ܠܡܵܐ ܡܲܤܒܲܪ ܐܲܢ̄ܬܿ ܐܘܿ ܐܵܢܘܿܫ : ܕܐܸܢܵܐ ܡ̣ܢ ܡܵܘܬܵܐ ܕܲܚܠܵܦ ܡܫܝܼܚܵܐ ܩܵܢܹ̇ܛ ܐ̄ܢܵܐ ܘܡܸܛܠ ܗܵܕܹܐ ܒܚܸܤܢܵܐ ܝܵܬܹ̇ܒܼ ܐ̄ܢܵܐ ؟ ܠܵܐ ܗܵܟܲܢܵܐ : ܚܵܣ ܠܝܼ : ܠܵܐ ܗܵܟܲܢܵܐ . ܠܝܼ ܓܹܝܪ ܡܵܘܬܵܐ ܕܲܚܠܵܦ ܡܫܝܼܚܵܐ ܒܲܤܝܼܡ ܠܝܼ ܝܲܬܿܝܼܪ ܡ̣ܢ ܚܲܝܹ̈ܐ ܕܙܲܒܼܿܢܵܐ . ܒܪܲܡ ܥܕܲܡܵܐ ܕܗ̤ܘ ܡܫܝܼܚܵܐ ܦܵܩܹ̇ܕܼ ܠܝܼ : ܐܵܘ ܒܚܸܠܡܵܐ ܐܵܘ ܒܚܸܙܘܵܐ ܕܠܸܠܝܵܐ : ܕܲܙܲܒܼܢܵܐ ܗ̄ܘ̣ ܠܝܼ ܠܲܡܡܵܬܼ ܚܠܵܦ ܫܡܹܗ : ܢܲܦܫܝܼ ܠܐ̄ܢܵܫܵܐ ܫܩܝܼ̈ܦܲܝ ܒܛܵܥܝܘܼܬܼܵܐ ܠܵܐ ܡܲܫܠܸܡ ܐ̄ܢܵܐ . ܘܲܬܼܟܼܝܼܠܢܵܐ ܥܲܠ ܚܲܝܠܹܗ ܕܲܡܫܝܼܚܵܐ ܡܵܪܝ : ܕܲܠܲܝܬܿ ܐ̄ܢܵܫ ܕܡܸܟܲܚ ܕܢܲܟܹܿܝܢܝ . ܡܵܐ ܕܹܝܢ ܕܫܸܦ̣ܪܲܬ̤ ܠܲܡܫܝܼܚܵܐ ܕܐܹܡܘܼܬܼ ܡܸܛܠܵܬܹܗ : ܚܲܕܼܝܵܐܝܼܬܼ ܢܵܦܹ̇ܩ ܐ̄ܢܵܐ : ܘܢܲܦܫܝ ܠܩܸܛܠܵܐ ܡܲܫܐܸܡ ܐ̄ܢܵܐ . ܟܲܕܼ ܕܹܝܢ ܗܵܠܹܝܢ ܠܡܲܠܟܵܐ ܐܸܬܼܝܼܕܲܥ̣ : ܦ̣ܩܲܕܼ ܒܐܸܓܪ̈ܵܬܼܵܐ ܠܢܸܟܿܘܿܪܓܲܢ ܗܵܘ̇ ܕܐܝܼܬܼܵܘܗܝ ܗ̄ܘ̣ܵܐ ܚܡܘܼܗܝ ܕܛܘܼܒܼܵܢܐ : ܕܗ̤ܘ ܢܹܐܙܲܠ ܢܫܲܕܠܝܼܘܗܝ : ܕܢܸܦܬܲܚ ܬܲܪܥܵܐ ܕܚܸܤܢܹ݂ܗ ܘܢܸܬܸܿܠ ܐܝܼܕܼܵܐ . ܘܕܐܹܢ ܗܵܕܹܐ ܠܵܐ ܢܸܥܒܸܿܕ : ܓܙܵܪܟܼܝܼܬܼܵܐ ܕܡܵܘܬܵܐ ܡܲܪܝܼܪܵܐ ܢܤܲܝܒܲܪ ܗ̤ܘ ܢܸܟܿܪܓܲܢ . ܐܸܬ݂ܼܵܐ ܕܹܝܢ ܗ̤ܘ ܢܸܟܿܘܿܪܓܲܢ ܘܲܫ̣ܪܵܐ ܠܗܲܠ ܡ̣ܢ pb. 498 ܚܸܤܢܹܗ ܕܛܘܼܒܼܵܢܵܐ : ܐܲܝܟܼ ܡܲܫܕܹܐ ܬܪܹܝܢ ܓܹܐܪ̈ܝܼܢ : ܕܵܚܹ̇ܠ ܓܹܝܪ ܕܬܼܘܼܒܼ ܢܸܬܼܩܲܪܲܒܼ ܨܹܝܕ ܚܸܤܢܵܐ . ܘܲܫ̣ܠܲܚ ܠܹܗ ܠܛܘܼܒܼܵܢܵܐ : ܕܢܸܤܲܩ ܠܫܘܼܪܵܐ ܘܲܢܡܲܠܸܠܥܲܡܹܗ . ܤ̣ܠܸܩ ܕܹܝܢ ܛܘܼܒܼܵܢܵܐ ܘܝܼܬܸܒܼ ܠܩܘܼܒܼܠܹܗ ܘܐܸܡ݂ܲܪ ܠܹܗ : ܩܪܘܿܒܼ ܠܟܼܵܐ : ܤܵܒܼܵܐ : ܘܠܵܐ ܬܸܕܼܚܲܠ . ܘܟܲܕܼ ܩ̣ܪܸܒܼ ܐܸܡ݂ܲܪ ܠܹܗ : ܠܡ̇ܢ ܫܚܝܼܩ ܐܲܢ̄ܬܿ ܐܘܿ ܢܸܟܼܘܿܪܚܲܢ ؟ ܘܡܸܛܠ ܡܵܢܵܐ ܐܸܬܲܝ̣ܬܿ ܠܗܵܪܟܐ ؟ ܗ̤ ܕܹܝܢ ܒܟܼܵܐ ܡܲܪܝܼܪܵܐܝܼܬܼ ܘܐܸܡ݂ܲܪ ܠܹܗ : ܫܚܝܼܩ ܐ̄ܢܵܐ ܒܒܼܝܼ̈ܫܬܼܵܐ ܕܓܲܕܼܫܵܢܝ : ܕܐܘܒܿܕܹܬܼ ܚܲܬܼܢܵܐ : ܘܚܲܒܼܪܵܐ ܒܓܲܒܼܪܹ̈ܐ ܠܲܝܬܿ ܗ̄ܘ̣ܵܐ ܠܹܗ . ܘܗܵܐ ܐܵܦ ܥܠܲܝ ܡܵܘܬܵܐ ܠܚܝܼܡ : ܐܸܢ ܐܲܢ̄ܬܿ ܬܲܪܥܸܐ ܕܚܸܤܢܵܐ ܠܵܐ ܬܸܦܼܬܲܚ : ܘܐܝܼܕܼܵܐ ܠܵܐ ܬܸܬܸܿܠ ܠܝܼ . ܛܘܼܒܼܵܢܵܐ ܕܹܝܢ ܐܸܡ݂ܲܪ ܠܹܗ : ܡܸܛܠ ܕܐܲܒܿܝܼܕܼ ܗܵܘܢܵܟܼ ܒܛܵܥܝܼܘܼܬܼܵܐ ܕܫܹ̈ܐܕܹܐ : ܡܸܛܠ ܗܵܢܵܐ ܤܵܒܲ݁ܪ ܐܲܢ̄ܬܿ ܕܡܹܐܒܲܕܼ ܐܲܒܿܝܼܕܼ ܐ̄ܢܵܐ . ܐܸܢ ܕܹܝܢ ܠܵܐ ܐܲܒܿܝܼܕܼ ܗ̄ܘ̣ܵܐ ܗܵܘܢܵܟܼ : ܡܸܤܬܲܟܲܠ ܗ̣̄ܘܲܝܬܿ ܕܠܵܘ ܡܹܐܒܲܕܼ ܐܸܒܼܪܹܬܼ : ܐܸܠܵܐ ܡܸܫܬܿܟܼܵܚܘܼ ܐܸܫܬܲܟܼܚܹ̇ܬܼ ܠܲܡܫܝܼܚܵܐ ܡܸܫܟܿܚܵܢܵܐ ܕܐܲܒܿܝܼܪܹ̈ܐ . ܐܲܒܿܝܼܕܼܵܐ ܒܲܫܪܵܪܵܐ ܐܲܢ̄ܬܿ ܗ̣̄ܘ : ܕܠܲܐܠܵܗܵܐ ܒܵܪܘܿܝܵܐ ܫܒܲܩ̣ܬܿ : ܘܲܠܒܸܪ̈ܝܵܬܼܵܐ ܚܲܪ̈ܫܵܬܼܵܐ : ܗܵܢܹ̇ܿܝܢ ܕܠܐܝܼܩܵܪܵܟܼ ܘܲܠܒܼܘܼܤܵܡܵܟܼ ܐܸܬܼܒܿܪܝܼ : ܤܵܓܹ̇ܕܼ ܐܲܢ̄ܬܿ . ܢܸܟܿܘܿܪܓܲܢ ܕܹܝܢ ܐܸܡ݂ܲܪ ܠܹܗ : ܐܲܝܟܼ ܕܨܵܒܹ̇ܐ ܐܲܢ̄ܬܿ ܚܫܘܿܒܲܝܢܝ : ܘܐܲܝܟܼ ܡܵܐ ܕܪܵܓܵܐ ܠܵܟܼ ܨܲܥܲܪܲܝܢܝ : ܒܲܠܚܘܿܕܼ ܡ̣ܢ ܡܵܘܬܵܐ ܦܪܘܼܩܲܝܢܝ : ܕܗܵܐ ܡܠܸܟܼ ܡܲܠܟܹ̈ܐ ܒܪܘܼܓܼܙܵܐ ܡܸܬܼܠܲܚܲܡ ܠܝܼ ܡܸܛܠܵܬܼܵܟܼ . ܘܲܚܕܼܵܐ ܡ̣ܢ ܬܲܪܬܹܿܝܢ ܥܒܸܕܼ . ܐܵܘ ܐܸܬܿܛܦܝܼܣ ܠܡܲܠܟܵܐ : ܘܲܫܒܼܘܿܩ ܢܵܨܪܵܝܘܼܬܼܵܐ : ܘܲܗܦܘܿܟܼ pb. 499 ܠܲܡܓܼܘܼܫܘܼܬܼܵܐ : ܘܲܤܓܼܘܿܕܼ ܠܢܘܼܪܵܐ ܘܲܠܫܸܡܫܵܐ ܘܲܠܤܲܗܪܵܐ : ܘܲܒܼܢܝܼ ܒܹܝܬܼ ܢܘܼܪ̈ܘܵܬܼܵܐ ܕܲܥ̣ܩܲܪܬܿ ܘܲܚܝܼ . ܐܵܘ ܦܘܼܩ ܡܘܼܬܼ : ܐܲܝܟܼ ܕܡܵܝ̇ܬܿܝܼܢ ܟܪܸ̈ܤܛܝܵܢܹܐ ܤܲܟܼ̈ܠܹܐ : ܘܲܚܢܲܢ ܠܵܐ ܢܡܘܼܬܼ ܡܸܛܠܵܬܼܵܟܼ . ܥܢ̣ܵܐ ܕܹܝܢ ܛܘܼܒܼܵܢܵܐ ܩܲܪܕܵܓܼ ܘܐܸܡ݂ܲܪ ܠܹܗ : ܠܡܲܠܟܵܐ ܚܲܢܦܵܐ ܘܪܲܫܝܼܥܵܐ ܠܵܐ ܡܸܫܬܿܡܲܥ ܐ̄ܢܵܐ . ܘܠܲܐܠܵܗܵܐ ܕܲܒܼܪܵܢܝ ܘܦܲܪܩܲܢܝ ܘܡܲܦܲܪܢܸܣ ܠܝܼ ܘܲܥܬܼܝܼܕܼ ܕܲܒܼܡܲܠܟܿܘܼܬܹܗ ܢܒܲܤܡܲܢܝ ܠܵܐ ܫܵܒܹ̇ܩ ܐ̄ܢܵܐ : ܘܲܠܒܸܪ̈ܝܵܬܼܵܐ ܐܲܟܼܘܵܬܼܟܼܘܿܢ ܠܵܐ ܤܵܓܹ̇ܕܼ ܐ̄ܢܵܐ . ܘܡ̣ܢ ܡܵܘܬܵܐ ܕܲܚܠܵܦ ܡܫܝܼܚܵܐ ܠܵܐ ܡܸܫܬܿܐܸܠ ܐ̄ܢܵܐ : ܐܸܠܵܐ ܚܲܕܼܝܵܐܝܼܬܼ ܡܵܐܹ̇ܬܼ ܐ̄ܢܵܐ : ܘܐܲܢ̄ܬܿܘܿܢ ܚܠܵܦܲܝ ܠܵܐ ܡܵܝ̇ܬܿܝܼܢ ܐܢ̄ܬܿܘܿܢ . ܠܘܲܝ ܕܹܝܢ ܐܝܼܬܼ ܗ̄ܘ̣ܵܐ ܒܟܼܘܿܢ ܒܘܼܝܵܢܵܐ : ܘܐܲܢ̄ܬܿܘܿܢ ܚܠܵܦ ܚܲܝܲܝ̈ܟܿܘܿܢ ܡܝܼܬܼܬܿܘܿܢ ! ܘܕܲܩܪܲܝ̣ܬܿ ܤܲܟܼ̈ܠܹܐ ܠܲܟܼܪܸ̈ܤܛܝܵܢܹܐ ܕܡܵܝ̇ܬܿܝܼܢ ܚܠܵܦ ܫܡܹܗ ܕܡܵܗܘܿܢ : ܡ̣ܢ ܥܘܼܡܩܵܗ̇ ܕܫܵܢܝܘܼܬܼܵܟܼ ܡܲܠܸܠ̣ܬܿ . ܒܪܲܡ ܬܸܒܼ ܠܵܟܼ : ܘܲܕܼܠܵܐ ܥܩܵܬܼܵܐ ܘܟܲܪܝܘܼܬܼܵܐ ܗ̤ܘܝܼ : ܘܐܸܢܵܐ ܗܵܐ ܡܦܝܼܣ ܐ̄ܢܵܐ ܠܲܡܫܝܼܚܵܐ ܡܵܪܝ : ܕܲܢܚܵܘܹܝܢܝ ܐܸܢ ܙܲܒܿܢܵܐ ܗ̣̄ܘ ܠܝܼ ܠܲܡܡܵܬܼ ܡܸܛܠ ܫܡܹܗ . ܘܐܸܢ ܫܵܦܪܵܐ ܠܨܸܒܼܝܵܢܵܐ ܕܐܲܠܵܗܘܼܬܹܗ : ܘܙܲܒܼܢܵܐ ܗ̣̄ܘ ܠܡܸܤܲܒܼ ܟܠܝܼܠܵܐ ܕܤܵܗܕܘܼܬܼܵܐ ܒܫܘܼܠܵܡ ܐܵܓܼܘܿܢܵܐ ܗܵܢܵܐ ܕܡܸܛܠܵܬܹܗ : ܚܲܕܼܝܵܐܝܼܬܼ ܢܵܦܹ̇ܩ ܐ̄ܢܵܐ ܘܡܲܫܠܸܡ ܐ̄ܢܵܐ ܢܲܦܫܝ ܠܩܵܛ̈ܘܿܠܹܐ . pb. 498 pb. 499 ܗܵܝܕܹܿܝܢ ܐܸܫ̣ܬܿܡܲܥ ܛܸܒܼܵܐ ܒܟܼܠܗܘܿܢ ܐܲܬܼܪ̈ܵܘܵܬܼܵܐ ܕܫܘܼܠܛܵܢܹܗ ܕܛܘܼܒܼܵܢܵܐ : ܕܗܵܐ ܩܲܪܕܵܓܼ ܡܛܲܝܲܒܼ ܠܲܡܡܵܬܼ ܚܠܵܦ ܫܡܹܗ ܕܲܡܫܝܼܚܵܐ . ܘܐܸܬܼܟܲܢܲܫ̣ܘ ܘܐܸܬ݂ܼܵܐ ܡ̣ܢ ܟܠ ܐܲܬܼܪ̈ܵܘܵܢ ܟܸܢܫܹ̈ܐ ܤܲܓܿܝܼ̈ܐܹܐ pb. 500 ܕܲܟܼܪܸ̈ܤܛܝܵܢܹܐ ܘܕܲܝܗܘܼܕܵܝܹ̈ܐ ܘܲܕܼܚܲܢ̈ܦܹܐ : ܘܲܫ̣ܪܵܘ ܡܲܫܪ̈ܝܵܬܼܵܐ ܪܵܘܪ̈ܒܼܵܬܼܵܐ ܚܕܼܵܕ̈ܲܝ ܚܸܤܢܹܗ ܕܛܘܼܒܼܵܢܵܐ : ܟܲܕܼ ܡܤܲܟܹܝܢ ܕܢܸܚܙܘܿܢ ܝܘܿܡ ܟܘܼܠܵܠܹܗ ܕܐܲܬܼܠܹܝܛܵܐ ܕܙܲܕܝܼܩܘܼܬܼܵܐ . ܐܸܬ݂ܼܵܘ ܕܹܝܢ ܐܵܦ ܐܲܒܼܵܗܵܘ̈ܗܝ ܘܐܲܚܵܘ̈ܗܝ : ܘܲܗ̤ܘܲܝ̈ ܡܲܫܪ̈ܝܵܬܼܵܐ ܪܵܘܪ̈ܒܼܵܬܼܵܐ ܕܐܲܠܦܹ̈ܐ ܘܲܕܼܪܸ̈ܒܿܘܵܬܼܵܐ : ܘܟܲܬܼܪܘ ܟܲܕܼ ܫܪܹܝܢ ܝܵܘ̈ܡܵܬܼܵܐ ܥܸܤܪܝܼܢ ܘܚܲܕܼ . ܛܘܼܒܼܵܢܵܐ ܕܹܝܢ ܐܲܡܝܼܢ ܗ̄ܘ̣ܵܐ ܒܲܨܠܘܿܬܼܵܐ ܘܲܒܼܒܼܵܥܘܼܬܼܵܐ : ܟܲܕܼ ܡܸܬܼܟܲܫܲܦ ܠܲܡܫܝܼܡܵܐ : ܕܲܢܚܲܠܝܼܘܗܝ ܘܲܢܠܲܒܿܒܼܝܼܘܗܝ ܠܡܸܫܬܲܡܠܵܝܘܼ ܒܲܟܼܠܝܵܠܵܐ ܕܤܵܗܕܘܼܬܼܵܐ . ܐܲܒܼܘܼܗܝ ܕܹܝܢ ܡܦܝܼܣ ܗ̄ܘ̣ܵܐ ܠܹܗ ܒܤܲܓܿܝܼ̈ܐܬܼܵܐ ܟܲܕܼ ܒܵܟܹ̈ܐ : ܕܢܸܤܲܩ ܠܫܘܼܪܵܐ ܘܢܸܚܙܹܝܘܗܝ ܘܲܢܡܲܠܸܠ : ܘܢܸܫܡܲܥ ܡܸܢܹܗ ܡܸܕܸܿܡ ܕܨܵܒܹ̄ܐ ܕܢܹܐܡܲܪ ܠܹܗ . ܘܠܵܐ ܨܒܼܵܐ : ܐܸܠܵܐ ܫܠܲܚ̣ ܠܹܗ ܒܐܝܼܕܼܵܐ ܕܚܲܕܼ ܡ̣ܢ ܥܲܒܼܕܵܘ̈ܗܝ ܘܐܸܡ݂ܲܪ ܠܹܗ : ܕܲܡܫܝܼܚܵܐ ܡܪܲܢ ܩܵܥܹ̇ܐ ܠܘܵܬܲܢ ܒܤܒܲܪܬܹܗ : ܕܟܼܠ ܕܠܵܐ ܫܵܒܹ̇ܩ ܐܲܒܼܵܐ ܘܐܸܡܵܐ ܘܐܲܚܹ̈ܐ ܘܐܲܚ̈ܘܵܬܼܵܐ ܘܐܲܢ̄ܬܿܬܼܵܐ ܘܲܒܼ̈ܢܲܝܵܐ ܘܐܵܬܹ̇̄ܐ ܒܵܬܲܪܝ ܠܵܠ ܫܵܘܹ̇ܐ ܠܝܼ : ܘܡܸܛܠ ܗܵܕܹܐ ܠܵܐ ܨܵܒܹ̇ܐ ܐ̄ܢܵܐ ܕܐܸܚܙܸܐ ܐܲܦܲܝ̈ܟ : ܡܸܛܠ ܕܤܲܩܘܼܒܼܠܵܐ ܐܝܼܬܲܝܗܹܝܢ ܡܲܚܫ̈ܒܼܵܬܼܵܟܼ ܘܡܸܠܲܝ̈ܟ : ܠܐܘܼܪܚܵܐ ܗܵܕܹܐ ܕܒܼܵܗ̇ ܡܛܲܝܲܒܼ ܐ̄ܢܵܐ ܠܡܸܚܙܲܩ . ܘܒܼܵܬܲܪ ܗܵܕܹܐ ܫܠܲܚ̣ ܠܹܗ ܢܸܟܘܿܪܓܲܢ : ܕܫܲܕܲܪ ܠܝܼ ܫܘܿܫܲܢ ܒܪܲܬܼܝ : ܕܲܪܓܼܝܼܓܼ ܐ̄ܢܵܐ ܕܐܸܚܙܹܝܗ̇ . ܗ̤ܘ ܕܹܝܢ ܛܘܼܒܼܵܢܵܐ ܐܸܡ݂ܲܪ ܠܐܲܢ̄ܬܿܬܹܗ : ܦܘܿܩܝ ܠܘܵܬܼ ܐܲܒܼܘܼܟܼܝ : ܘܲܚܙܵܝ ܡܵܢܵܐ ܒܵܥܹ̇ܐ ܠܹܟܼܝ . ܒܪܲܡ ܕܹܝܢ ܝܵܕܲܥ̇ܢܵܐ : ܕܐܲܒܼܕܵܢܵܐ ܕܲܚܲܝܲܝ̈ܟܿܝ pb. 501 ܡܸܬܿܬܲܓܿܪܵܐ ܐܢ̄ܬܿܝ ܡ̣ܢ ܡܸܠܵܘ̈ܗܝ . ܘܟܲܕ ܢܸܦ̣ܩܲܬ̤ ܠܘܵܬܼ ܐܲܒܼܘܼܗ̇ ܐܸܡ݂ܲܪ ܠܵܗ̇ : ܒܪܲܬܼܝ ܘܚܲܒܿܝܼܒܼܬܿܝ : ܚܘܼܣܝ ܥܲܠ ܤܲܝܒܿܘܼܬܼܝ : ܘܠܵܐ ܬܚܲܠܦܝܼܢ ܚܘܼܒܵܐ ܕܐܲܒܼܘܼܟܼܝ ܒܪܸܚܡܬܼܵܐ ܕܒܲܥܠܹܟܼܝ . ܘܠܵܐ ܬܙܒܿܢܝܼܢ ܚܲܝܹ̈ܐ ܕܤܲܝܒܿܘܼܬܼܝ : ܒܓܲܒܼܪܵܐ ܕܲܡ̣ܪܲܕܼ ܡ̣ܢ ܐܲܠܵܗܹ̈ܐ ܘܡ̣ܢ ܡܠܼܟܼ ܡܲܠܟܹ̈ܐ . ܠܲܝܬܿ ܓܹܝܪ ܦܘܼܪܤܵܐ : ܕܐܲܒܼܵܐ ܐ̄ܚܪܹܢܵܐ ܬܸܩܢܹܝܢ . ܒܲܥܠܹܟܼܝ ܕܹܝܢ ܐܸܢ ܝܵܘܡܵܢ ܢܡܘܼܿܬܼ : ܠܨܲܦܪܵܐ ܕܛܵܒܼ ܡܸܢܹܗ ܡܸܫܘܟܿܚܵܐ ܐܲܢ̄ܬܿܝ . ܐܸܠܵܐ ܫܲܕܲܠܝܼܘܗܝ ܕܢܸܦܬܲܚ ܬܲܪܥܵܐ ܘܢܸܦܘܿܩ : ܘܢܸܫܬܵܘܙܲܒܼ ܚܢܲܢ ܡ̣ܢ ܩܹܘܲܢܕܹܢܘܿܣ . ܗ̤ܝ ܡܸܚܕܼܵܐ ܦܢ̣ܵܬ̤ ܠܘܵܬܼ ܛܘܼܒܼܵܢܵܐ ܘܐܸܡ̣ܪܲܬ̤ ܠܹܗ : ܐܸܢ ܟܪܸ̈ܤܛܝܵܢܵܐ ܐܲܢ̄ܬܿ : ܦܘܼܩ ܠܒܼܝܼܒܼܵܐܝܼܬܼ ܘܡܘܼܬܼ ܓܲܢ̄ܒܵܪܵܐܝܼܬܼ : ܐܲܝܟܼ ܕܡܵܝ̇ܬܿܝܼܢ ܟܪܸ̈ܤܛܝܵܢܹܐ . ܠܡܵܢܵܐ ܐܲܝܟܼ ܫܲܦ̈ܠܹܐ ܘܕܵܚܠܲܝ̈ ܡ̣ܢ ܡܵܘܬܵܐ ܗܵܐ ܚܒܼܝܼܫ ܐܲܢ̄ܬܿ ܒܚܸܤܢܵܐ : ܘܤܲܓܿܝܼ̈ܐܹܐ ܡܸܛܠܵܬܼܵܟܼ ܡܵܝܬܿܝܼܢ ؟ ܛܘܼܒܼܵܢܵܐ ܕܹܝܢ ܥܢ̣ܵܐ ܘܐܸܡ݂ܲܪ ܠܵܗ̇ : ܫܲܪܝܼܪܵܐܝܼܬܼ ܕܡ̣ܢ ܬܵܘܬܵܪ̈ܲܝ ܠܸܒܵܐ ܡܡܲܠ̈ܠܵܢ ܤܸܦ̈ܘܵܬܼܵܐ : ܐܲܝܟܼ ܡܸܠܬܹܗ ܡܲܚܝܵܢܝܼܬܼܵܐ ܕܦܵܪܘܿܩܲܢ . ܘܗܵܠܹܝܢ ܕܐܲܢ̄ܬܿܝ ܡܡܲܠܠܵܐ ܐܲܢ̄ܬܿܝ : ܨܸܢ̈ܥܵܬܼܵܗ̇ ܐܸܢܹܝܢ ܒܝܼ̈ܫܵܬܼܵܐ ܕܚܲܢܦܘܼܬܼܵܐ : ܘܦܹܐܪܹ̈ܝܗ̇ ܕܒܼܝܼܫܘܼܬܼܵܐ : ܘܡܸܠܵܘ̈ܗܝ ܕܲܢܟܼܝܼܠܵܐ . ܒܪܲܡ ܠܵܐ ܬܸܫܬܲܚܩܝܼܢ ܒܲܪܬܹܗ ܕܐܲܒܼܕܵܢܵܐ : ܡܛܲܝܲܒܼ ܐ̄ܢܵܐ ܗ̣̄ܘ ܓܹܝܪ ܠܲܡܡܵܬܼ : ܐܵܦ ܩܕܼܵܡ ܫܸܕܼ̈ܠܹܐ ܢܟܼܝܼ̈ܠܹܐ ܕܝܼܠܹܟܼܝ . pb. 502 pb. 500 pb. 501 pb. 502 ܘܒܼܵܬܲܪ ܗܵܠܹܝܢ ܟܠܗܹܝܢ : ܚܸܙܘܵܐ ܕܚܝܼܠܵܐ ܐܸܬܼܚ̣ܙܝܼ ܠܹܗ ܠܛܘܼܒܼܵܬܵܐ . ܒܠܸܠܝܵܐ ܓܹܝܪ ܕܒܹܗ ܢܵܓܲܗ ܝܵܘܡܵܐ ܕܲܥܪܘܼܒܼܬܼܵܐ : ܩܵܡ̣ ܛܘܼܒܼܵܢܵܐ : ܘܐܲܝܟܼ ܥܝܵܕܹܗ ܥ̣ܒܲܕܼ ܬܸܫܡܸܫܬܼܵܐ . ܘܟܲܕܼ ܫ̣ܠܸܡ̣ ܬܸܫܡܸܫܬܹܗ ܠܐܲܦܲܝ̈ ܕܢܵܗܲܪ ܨܲܦܪܵܐ : ܐܸܬܼܦ̣ܢܝܼ ܚ̣ܙܵܐ ܟܲܕܼ ܩܵܐܹ̇ܡ ܥܲܠ ܬܸܠܵܐ ܙܥܘܿܪܵܐ ܕܲܩܕܼܵܡ ܬܲܪܥܵܐ ܕܚܸܤܢܹܗ : ܘܟܸܢ̈ܫܹܐ ܤܲܓܿܝܼ̈ܐܹܐ ܕܐ̄ܢܵܫܵܐ ܚܕܝܼܪܝܼܢ ܠܹܗ : ܘܒܼܵܕܼܪܝܼܢ ܥܠܵܘܗܝ ܡܲܪ̈ܓܵܢܝܵܬܼܵܐ . ܘܟܲܕܼ ܢܵܦ̈ܠܵܢ ܗ̣̄ܘܲܝ̈ ܡܲܪ̈ܓܵܢܝܵܬܼܵܐ ܥܲܠ ܦܲܓܼܪܹܗ : ܡܸܙ̈ܕܲܠܚܵܢ ܗ̣̄ܘܲܝ̈ ܡ̣ܢ ܕܘܼ̈ܿܟܿܝܵܬܼܗܹܝܢ ܛܘܼ̈ܦܹܗ ܕܲܕܼܡܵܐ : ܘܲܠܠܲܡܦܹܝ̈ܕܹܐ ܕܢܘܼܪܵܐ ܡܸܫܬܲܚ̈ܠܦܵܢ ܗ̣̄ܘܲܝ̈ : ܘܠܲܫܡܲܝܵܐ ܗ̣̄ܘܲܝ̈ . ܘܓܲܒܼܪܵܐ ܚܲܕܼ ܕܲܠܒܼܝܼܫ ܡܐܢܹ̈ܐ ܡܲܦܪ̈ܓܹܐ : ܘܲܡܟܲܠܲܠ ܒܲܟܼܠܝܼܠܵܐ ܕܢܘܼܗܪܵܐ : ܩܵܐܹ̇ܡ ܠܥܸܠ ܡܸܢܹܗ ܒܐܵܐܲܪ ܘܐܵܡܲ݁ܪ ܠܹܗ : ܐܵܚܝ ܩܲܪܕܵܓܼ . ܘܐܸܡܹܲܪ : ܗܵܐ ܐܸܢܵܐ . ܘܐܸܡ݂ܲܪ ܠܹܗ : ܗܵܠܹܝܢ ܡܲܪ̈ܓܵܢܝܵܬܼܵܐ ܐܸܙܕܠܲܚ̣ ܐܵܦ ܥܠܲܝ ܒܐܘܼܪܸܫܠܸܡ : ܡ̣ܢ ܒܢܲܝ̈ ܥܲܡܝ ܘܡ̣ܢ ܒܢܲܝ̈ ܫܲܪܒܲܬܼܝ . ܗܵܫܵܐ ܢܹܐܬܸܐ ܐܲܒܼܘܼܟܼ : ܘܢܸܫܕܹܐ ܒܵܟܼ ܐܵܦ ܗ̤ܘ ܚܕܼܵܐ ܡܲܪܓܵܢܝܼܬܼܵܐ : ܘܡܸܚܕܼܵܐ ܤܵܠܹ̇ܩ ܐܲܢ̄ܬܿ ܠܘܵܬܼܝ ܒܚܲܕܼܘܼܬܼܵܐ . ܛܘܼܒܼܵܢܵܐ ܕܹܝܢ ܩܲܪܕܵܓܼ ܫܲܐܠܹܗ ܘܐܸܡ݂ܲܪ ܠܹܗ ܕܡ̇ܢ ܐܲܢ̄ܬܿ ܡܵܪܝ ؟ ܘܗ̤ܘ ܐܸܡ݂ܲܪ ܠܹܗ : ܐܸܢܵܐ ܗ̣̄ܘ ܐܸܤܛܲܦܵܢܘܿܣ ܡܫܲܫܵܢܵܐ : ܕܒܼܐܘܿܪܸܫܠܸܡ ܐܸܬܼܪܲܓܼܡܹ̇ܬܼ ܡܸܛܠ ܟܵܪܘܿܙܘܼܬܹܗ ܕܚܲܝܹ̈ܐ . ܘܡܸܚܕܼܵܐ ܢܲܕܼ ܛܘܼܒܼܵܢܵܐ ܡ̣ܢ ܫܸܢܬܹܗ : ܘܲܗܘ̤ܵܐ ܒܕܼܚܠܬܼܵܐ ܪܲܒܿܬܼܵܐ . ܘܲܩ̣ܪܵܐ ܠܐܝܼܤܚܵܩ ܪܲܒܹܿܗ : ܗܵܘ̇ ܕܡܲܠܸܦ ܗ̄ܘ̣ܵܐ ܠܹܗ ܡܲܙܡܘܿܪܹ̈ܐ : ܘܩܵܪܹܐ ܗ̄ܘ̣ܵܐ ܩܕܼܵܡܵܘܗܝ ܟܬܼܵܒܹ̈ܐ ܩܲܕܝܼ̈ܫܹܐ : ܘܐܸܫ̣ܬܲܥܝܼ pb. 503 ܩܕܼܵܡܵܘܗܝ ܚܸܙܘܵܐ ܕܲܚ̣ܙܵܐ . ܘܟܲܕܼ ܬܲܗܝܼܪܝܼܢ ܐܸܬܼܒܲܝܲܢ̣ܘ ܒܹܗ ܒܚܸܙܘܵܐ : ܘܐܸܤ̣ܬܲܟܲܠܘ ܕܙܲܒܼܢܵܐ ܗ̣̄ܘ ܠܹܗ ܡܸܟܹܿܝܠ ܠܛܘܼܒܼܵܢܵܐ : ܠܲܡܡܵܬܼܒܲܪ ܓܘܼܡܝܵܐ ܕܟܹ̈ܐܦܹܐ ܚܠܵܦ ܫܡܹܗ ܕܲܡܫܝܼܚܵܐ . ܘܐܸܡ݂ܲܪ ܛܘܼܒܼܵܢܵܐ ܩܲܪܕܵܓܼ ܠܐܝܼܤܚܵܩ : ܐܲܝܟܵܐ ܟܬܼܝܼܒܼ ܫܲܪܒܹܗ ܕܐܸܤܟܲܦܵܢܘܿܣ ܗܵܗܕܵܐ ܫܲܕܝܼܫܵܐ ؟ ܘܐܝܼܤܚܵܩ ܐܸܡ݂ܲܪ ܠܹܗ : ܗܵܐ ܟܬܼܝܼܒܼ ܒܲܦܪܲܟܤܝܼܣ ܕܲܫܠܝܼܚܹ̈ܐ ܩܲܕܝܼ̈ܫܹܐ . ܘܐܸܡ݂ܲܪ ܠܹܗ ܛܘܼܒܼܵܢܵܐ : ܐܲܝܬܼܵܐ ܘܲܩܪܝܼ ܩܕܼܵܡܲܝ : ܘܟܲܕܼ ܫܡܲܥ̣ ܬܲܫܥܝܬܼܵܐ ܕܤܵܗܕܘܼܬܹܗ ܕܩܲܕܝܼܫܵܐ ܐܸܤܛܲܦܵܢܘܿܣ : ܚ̣ܕܝܼ ܪܵܘܪܒܼܵܐܝܼܬܼ ܘܪܸܘܙܲܬ̤ ܢܲܦܫܹܗ . ܘܐܸܬܼܠܲܒܲܒܼ ܗ̄ܘ̣ܵܐ ܘܐܸܬܼܓܲܢܒܲܪ ܛܵܒܼ . ܘܐܸܬܼܪܲܓܼܪܲܓܼ ܗ̄ܘ̣ܵܐ ܠܡܵܘܬܵܐ ܕܲܚܠܵܦ ܡܫܝܼܚܵܐ : ܐܲܝܟܼ ܨܲܗܝܵܐ ܕܥܵܐܹ̇ܠ ܡ̣ܢ ܐܘܼܪܚܵܐ ܒܙܲܒܼܢܵܐ ܚܲܡܝܼܡܵܐ ܕܩܲܝܛܵܐ : ܘܲܪܓܼܝܼܓܼ ܠܡܲܝ̈ܵܐ ܩܲܪܝܼܪܹ̈ܐ . pb. 503 ܘܡܸܚܕܼܐ ܩܵܡ̣ ܛܘܼܒܼܵܢܵܐ : ܘܤܵܡ̣ ܒܘܼܪܟܵܐ ܘܨܲܠ̣ܝܼ . ܘܢܫܸܩ̣ ܟܬܼܵܒܼܵܐ ܕܐܹܘܲܢܓܲܠܝܼܘܿܢ ܩܲܕܝܼܫܵܐ : ܘܲܚ̣ܬܲܡ ܢܲܦܫܹܗ ܒܐܵܬ̤ܵܐ ܕܲܨܠܝܼܒܼܵܐ . ܘܲܦ̣ܬܲܚ ܬܲܪܥܵܐ ܕܚܸܤܢܹܗ : ܘܲܢܦܲܩ̣ ܐܲܝܟܼ ܚܲܬܼܢܵܐ ܕܢܵܦܹ̇ܩ ܡ̣ܢ ܒܹܝܬܼ ܓܢܘܿܢܵܐ . ܘܟܲܕܼ ܗܵܕܹܐ ܐܸܬܼܝܲܕܼܥܲܬ̤ ܠܟܸܢ̈ܫܹܐ : ܢܦܲܠ̣ ܪܵܘܒܑܵܐ ܒܡܲܫܪ̈ܝܵܬܼܵܐ : ܘܲܪܗܸܛ̣ܘ ܟܠܗܘܿܢ ܒܤܘܼܪܗܵܒܼܵܐ : ܟܪܸ̈ܤܛܝܵܢܹܐ ܘܲܝܗܘܼܕܼܵܝܹ̈ܐ ܘܚܲܢ̈ܦܹܐ : ܪܵܘܪ̈ܒܹܐ ܘܲܙܥܘܿܪܹ̈ܐ : ܓܲܒܼܪܹ̈ܐ ܘܢܸܫܹ̈ܐ : ܘܪܵܗ̇ܛܝܼܢ ܗ̄ܘ̣ܵܘ ܕܢܸܚܙܘܿܢ ܠܛܘܼܒܼܵܢܵܐ ܕܲܡܩܲܒܸܿܠ ܟܠܝܼܠܵܐ ܕܤܵܗܕܘܼܬܼܵܐ . ܦܲܪ̈ܫܹܐ ܕܹܝܢ ܟܲܕܼ ܪܟܼܝܼܒܼܝܼܢ ܘܲܡܙܲܝܢܝܼܢ : ܪܗܸܛ̣ܘ ܟܲܕܼ ܐܵܠ̇ܨܝܼܢ ܗ̄ܘ̣ܵܘ ܠܟܸܢܫܹ̈ܐ pb. 504 ܘܐܵܡ̇ܪܝܼܢ : ܕܟܼܠܢܵܫ ܟܹܐܦܵܐ ܢܸܤܲܒܼ ܘܢܸܪܓܿܡܝܼܘܗܝ ܠܛܘܼܒܼܵܢܵܐ . ܡܓܼܘܼ̈ܫܹܐ ܕܹܝܢ ܐܸܬܼܟܲܢܲܫ̣ܘ ܥܲܡ ܪܵܘܪ̈ܒܼܵܢܹܐ ܟܠܗܘܿܢ : ܘܝܼܬܸܒܼܘ ܘܩܵܪܹܝܢ ܗ̄ܘ̣ܵܘ ܨܚܵܝܵܐ ܕܲܓܼܙܵܪܕܝܼܢܹܗ ܕܛܘܼܒܼܵܢܵܐ : ܗܵܘ̇ ܕܡ̣ܢ ܡܲܠܟܵܐ ܐܸܫ̣ܬܲܕܲܪ ܗ̄ܘ̣ܵܘ : ܗܵܘ̇ ܕܥܕܬܵܐ ܩܵܬܼܵܪܵܤܝܼܣ ܡܥܵܕܵܐ ܕܬܸܩܪܹܝܘܗܝ : ܦܵܪ̈ܤܵܝܹܐ ܕܹܝܢ ܩܵܪܹܝܢ ܠܹܗ ܢܸܒܸܫܬܵܓܼ . ܗ̤ܘ ܕܹܝܢ ܛܘܼܒܼܵܢܵܐ ܟܲܕܼ ܚ̣ܙܵܐ ܠܟܸܢܫܹ̈ܐ ܕܚܲܢ̈ܦܹܐ ܘܕܲܝܗܘܼܕܵܝܹ̈ܐ ܕܲܛܥܝܼܢܝܼܢ ܟܹܐ̈ܦܹܐ : ܘܪܵܗ̇ܛܝܼܢ ܕܢܸܪܓܿܡܘܼܢܵܝܗܝ : ܚ̣ܵܪ ܒܲܫܡܲܝܵܐ ܘܲܚ̣ܬܡ ܢܲܦܫܹܗ ܒܐܵܬ̤ܵܐ ܕܲܨܠܝܼܒܼܵܐ . ܘܨܲܠ̣ܝܼ ܒܩܵܠܵܐ ܪܵܡܵܐ ܘܐܸܡ݂ܲܪ : ܡܵܪܲܢ ܝܼܫܘܿܥ ܡܫܝܼܚܵܐ ܒܪܹܗ ܕܐܲܠܵܗܵܐ : ܥܲܕܲܪܲܝܢܝ ܒܫܵܥܬܼܵܐ ܗܵܕܹܐ : ܘܐܲܫܘܵܢܝ ܕܲܒܼܓܼܠܝܘܼܬܼ ܐܲܦܹ̈ܐ ܐܸܬܼܚܲܠܲܛ ܒܟܸܢ̈ܫܹܐ ܕܩܲܕܝܼܫܲܝ̈ܟ . ܘܡܸܚܕܼܵܐ ܤܵܡ̣ ܒܘܼܪܟܵܐ . ܘܟܲܕܼ ܩܵܡ̣ ܠܥܸܠ ܡܸܢܹܗ ܝܲܓܼܪܵܐ ܕܟܹܐܦܹ̈ܐ : ܢܲܦܸܨ ܐܸܢܹܝܢ ܡܸܢܹܗ ܘܩܵܡ̣ ܓܲܢ̄ܒܵܪܵܐܝܼܬܼ . ܘܗܵܟܲܢܵܐ ܐܵܦ ܙܒܲܢ̄ܬܼܵܐ ܕܬܲܪܬܹܿܝܢ ܥ̣ܒܲܕܼ . ܘܟܲܕܼ ܦܲܪ̈ܫܹܐ ܘܲܡܓܼܘܼ̈ܫܹܐ ܐܵܠ̇ܨܝܼܢ ܗ̄ܘ̣ܵܘ ܠܟܸܢ̈ܫܹܐ ܕܲܒܼܥܘܼܫܢܵܐ ܢܸܫܕܿܘܿܢ ܟܹܐ̈ܦܹܐ : ܥܢ̣ܵܐ ܛܘܼܒܼܵܢܵܐ ܘܐܸܡ݂ܲܪ ܠܗܘܿܢ : ܠܵܐ ܡܵܐܹ̇ܬܼ ܐ̄ܢܵܐ ܐܸܠܵܐ ܐܸܢ ܟܲܕܼ ܐܵܒܼܝ ܢܸܫܕܸܐ ܒܝܼ ܟܹܐܦܵܐ . ܐܲܒܼܘܼܗܝ ܕܹܝܢ ܕܲܪܘܸܐ ܗ̄ܘ̣ܵܐ ܒܛܘܼܥܝܲܝ ܕܲܡܓܼܘܼܫܘܼܬܼܵܐ : ܘܩܵܢܹ̇ܛ ܗ̄ܘ̣ܵܐ ܡ̣ܢ ܡܵܘܬܵܐ : ܘܡܸܫܬܿܦܲܪ ܗ̄ܘ̣ܵܐ ܠܡܲܠܟܵܐ ܘܲܠܪܵܘܪ̈ܒܼܵܢܹܐ : ܫ̣ܩܲܠ pb. 505 ܫܘܿܫܸܦܹܗ ܘܲܟܼܪܲܟܼ ܥܲܠ ܐܲܦܵܘ̈ܗܝ : ܘܲܫ̣ܕܼܵܐ ܟܹܐܦܵܐ ܒܲܪܓܼܘܼܡܬܼܵܐ ܕܲܒܼܪܹܗ . ܘܡܸܚܕܼܵܐ ܫܲܢ̣ܝܲܬ̤ ܢܲܦܫܹܗ ܕܐܬܼܠܹܝܛܵܐ ܕܙܲܕܝܼܩܘܼܬܼܵܐ ܠܚܲܝܹ̈ܐ ܕܲܠܥܵܠܲܡ . pb. 504 pb. 505 ܘܒܼܵܗ̇ ܒܫܵܥܬܼܵܐ : ܥܸܛܪܵܐ ܕܒܸܤ̈ܡܹܐ ܦܵܝܼܚ ܒܟܼܠܹܗ ܐܲܬܼܪܵܐ ܕܒܹܗ ܐܸܬܼܪܓܸܡ̣ ܛܘܼܒܼܵܢܵܐ . ܘܗܵܐ ܩܵܠܵܐ ܐܸܫ̣ܬܿܡܲܥ ܕܐܵܡܲ݁ܪ : ܫܲܦܝܼܪ ܐܸܬܼܟܲܬܲܫ̣ܬܿ : ܘܓܲܢ̈ܒܵܪܵܐܝܼܬܼ ܙܟܲܝ̣ܬܿ ܢܲܨܝܼܚܵܐ ܩܲܪܕܵܓܼ : ܬܵܐ ܒܚܲܕܼܘܼܬܼܵܐ ܘܤܲܒܼ ܟܠܝܼܠܵܐ ܕܙܵܟܸܘܼܬܼܵܟܼ . ܐܸܬܼܟܲܠܲܠ̣ ܕܹܝܢ ܗ̤ܘ ܩܲܕܝܪܫܵܐ ܡܵܪܝ ܩܲܪܕܵܓܼ : ܒܲܫܢܲܬܼ ܐܲܪܒܿܥܝܼܢ ܘܲܬܼܫܲܥ ܕܫܵܒܼܘܿܪ ܡܲܠܟܵܐ : ܒܝܘܿܡ ܥܪܘܼܒܼܬܼܵܐ . ܘܒܹܗ ܒܠܸܠܝܵܐ ܕܢܵܓܼܗܵܐ ܫܲܒܿܬܼܵܐ ܐܸܬܼܟܲܢܲܫ̣ܘ ܓܲܒܼܪܹ̈ܐ ܡܪ̈ܲܚܡܵܢܹܐ : ܘܲܚܛܲܦ̣ܘ ܠܦܲܓܼܪܹܗ ܕܩܲܕܿܝܼܫܵܐ ܡ̣ܢ ܢܵܛ̇ܘܿܪ̈ܵܘܗܝ : ܘܥܲܦܝܘܗܝ ܒܐܝܼܩܵܪܵܐ ܪܲܒܵܐ . ܘܲܒܼܟܼܠ ܫܢܵܐ ܒܹܗ ܒܝܵܘܡܵܐ ܕܐܸܬܼܟܲܠܲܠ̣ ܒܹܗ ܛܘܼܒܼܵܢܵܐ : ܡܸܬܼܟܲܢܫܝܼܢ ܗ̄ܘ̣ܵܘ ܥܲܡܡܹ̈ܐ ܠܕܘܼܟܿܬܼܵܐ ܕܒܼܵܗ̇ ܐܸܬܼܟܲܠܲܠ̣ : ܘܥܵܒܼ̇ܕܿܝܼܡܢ ܗ̄ܘ̣ܵܘ ܠܹܗ ܥܹܐܕܼܵܐ ܘܕܘܼܟܼܪܵܢܵܐ ܬܠܵܬܼܵܐ ܝܵܘ̈ܡܝܼܢ . ܘܡܸܛܠ ܤܲܓܿܝܼܐܘܼܬܼܵܐ ܕܟܸܢܫܹ̈ܐ : ܫܲܪܝܼܘ ܗ̄ܘ̣ܵܘ ܐܵܦܸܢ ܠܡܸܙܒܲܢ ܘܠܲܡܙܲܒܵܢܘܼ ܒܝܵܘ̈ܡܵܬܼܵܐ pb. 506 ܕܕܼܘܼܟܼܪܵܢܹܗ ܕܩܲܕܝܼܫܵܐ . ܘܟܲܕܼ ܪܕܼܵܐ ܗ̄ܘ̣ܵܐ ܙܲܒܼܢܵܐ ܠܲܩܕܼܵܡܵܘܗܝ : ܐܸܬܼܥܒܸܕܼ ܚܲܓܵܐ ܪܲܒܵܐ ܒܕܼܘܼܟܿܬܼܵܐ ܕܒܼܵܗ̇ ܐܸܬܼܪܓܸܡ ܛܘܼܒܼܵܢܵܐ ܥܕܲܡܵܐ ܠܝܵܘܡܵܢܵܐ : ܘܕܘܼܟܼܪܵܢܹܗ ܕܹܝܢ ܕܩܲܕܝܼܫܵܐ ܬܠܵܬܼܵܐ ܝܘܡܝܼ̈ : ܘܚܲܓܵܐ ܫܬܼܵܐ ܝܵܘܡܝܼ̈ܢ . ܘܡܸܬܼܩܪܸܐ : ܫܘܼܩܵܐ ܕܡܲܠܩܝܼ : ܥܲܠ ܫܸܡ ܩܪܝܼܬܼܵܐ ܕܚܸܤܢܹܗ ܕܛܘܼܒܼܵܬܢܵܐ . pb. 506 ܒܵܬܲܪܟܸܿܢ ܕܹܝܢ ܐܵܦ ܗܲܝܟܿܠܵܐ ܪܲܒܵܐ ܘܦܲܐܝܵܐ ܒܢܲܦ̈ܩܵܬܼܵܐ ܪܵܘܪ̈ܒܼܵܬܼܵܐ ܐܸܬܼܒܿܢ̣ܝܼ ܥܲܠ ܫܡܹܗ ܕܛܘܼܒܼܵܢܵܐ : ܡ̣ܢ ܐ̄ܢܵܫܵܐ ܡܗܲܝܡ̈ܢܹܐ ܘܫܵܘ̈ܚܲ ܠܕܼܘܼܟܼܪܵܢܵܐ ܛܵܒܼܵܐ : ܥܲܡܹܗ ܕܬܸܠܵܐ ܗܵܘ̇ ܕܲܥܠܵܘܗܝ ܐܸܬܼܪܓܸܡ ܩܲܕܿܝܼܫܵܐ ܡܵܪܝ ܩܲܪܕܵܓܼ . ܕܲܚܢܲܢ ܢܸܫܬܿܘܸܐ ܕܒܲܨ̈ܠܵܘܵܬܹܗ ܢܸܬܼܥܲܕܲܪ ܒܥܵܠܡܵܐ ܗܵܢܵܐ ܡܠܸܐ ܕܵܘܘܿܢܹ̈ܐ : ܘܲܒܼܥܵܠܡܵܐ ܚܲܕܼܬܵܐ ܗܵܘ̇ ܕܠܵܐ ܥܵܒܲ݁ܪ ܢܸܬܼܚܢܸܢ ܒܲܨ̈ܠܵܘܵܬܹܗ : ܘܥܲܡܹܗ ܢܸܬܼܒܲܤܲܡ . ܒܛܲܝܒܿܘܼܬܹܗ ܘܲܒܼܪܲܚܡܵܢܘܼܬܹܗ ܕܡܵܪܲܢ ܝܼܫܘܿܥܡܫܝܼܚܵܐ : ܗܵܘ̇ ܕܠܹܗ ܘܠܲܐܒܼܘܼܗܝ ܘܲܠܪܘܼܚܵܐ ܕܩܘܼܕܼܫܵܐ : ܬܸܫܒܿܘܼܿܚܬܼܵܐ ܘܐܝܼܩܵܪܵܐ ܘܪܘܼܡܪܵܡܵܐ ܠܥܵܠܲܡ ܥܵܠܡܝܼܢ : ܐܵܡܹܝܢ . ܫܸܠܲܡܲܬ̤ ܤܵܗܕܘܼܬܼܵܐ ܕܡܵܪܝ ܩܲܪܕܵܓܼ ܩܲܕܝܼܫܵܐ ܤܵܗܕܵܐ ܢܲܨܝܼܚܵܐ (4) ܒܵܬܲܪܟܸܿܢ ܐܲܝ̣ܬܿܝܼܘ ܡܗܲܝ̈ܡܢܹܐ ܕܲܗܒܼܵܐ ܘܤܹܐܡܵܐ : ܘܲܒܼܢ̣ܵܘ ܠܹܗ ܗܲܝ̈ܟܠܹܐ ܐܲܪܒܿܥܵܐ : ܘܗܲܝܟܿܠܵܐ ܐ̄ܚܪܹܢܵܐ ܕܒܹܝܬܼ ܤܵܗ̈ܕܹܐ : ܘܡܲܕܼܒ̇ܚܵܐ ܘܩܲܢܟܸܐ ܘܒܹܝܬܼ ܥܡܵܕܼܵܐ . ܘܐܸܬܼܩܲܕܲܫ̣ ܒܲܦܢܝܼܬܼ ܡܲܕܼܢܚܵܐ . ܘܐܲܦܸܩ̣ܘ ܥܠܵܘܗܝ ܢܲܦ̈ܩܵܬܼܵܐ ܪܵܘܪ̈ܒܼܵܬܼܵܐ ܥܲܠ ܫܡܹܗ ܕܛܘܼܒܼܵܢܵܐ ܡ̣ܢ ܐ̄ܢܵܫܵܐ ܡܗܲܝ̈ܡܢܹܐ ܫܵܘܼ̈ܚܲ ܠܕܼܘܼܟܼܪܵܢܵܐ ܛܵܒܼܵܐ . ܘܟܼܠܡ̇ܢ ܕܥܵܪܹܕ ܠܹܗ ܕܘܼܟܼܪܵܢܵܐ ܒܗܵܘ̇ ܝܵܘܡܵܐ ܕܒܹܗ ܐܸܬܼܪܓܸܡ : ܢܸܫܬܿܘܸܐ ܕܥܲܡܹܗ ܕܗܵܘ̇ ܛܘܼܒܼܵܢܵܐ ܢܸܗܘܸܐ ܠܹܗ ܡܢܵܬܼܵܐ ܘܚܲܪܬܼܵܐ ܛܵܒܼܬܼܵܐ . ܘܢܸܬܼܥܲܕܲܪ ܒܥܵܠܡܵܐ ܗܵܢܵܐ : ܘܲܒܼܥܵܠܡܵܐ ܚܲܕܼܬܼܵܐ ܕܠܵܐ ܦܵܛܲܪ ܢܸܬܼܚܢܸܢ ܒܲܨ̈ܠܵܘܵܬܹܗ . ܘܥܲܡܹܗ ܬܫܥܝܬܐ ܕܢܨܢܝܢܘ̈ܗܝ ܕܡܪܝ ܩܪܕܓ ܤܗܕܐ ܢܨܝܥܢܐ ܬܫܥܝܬܐ ܕܢܨܢܝܢܘ̈ܗܝ ܕܡܪܝ ܩܪܕܓ ܤܗܕܐ ܢܨܝܥܢܐ