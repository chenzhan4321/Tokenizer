ܡܐܡܪܐ ܕܥܠ ܥܢܝܕ̈ܐ ܘܥܠ ܚܝܬ
                        ܡܝ̈ܬܐ ܡܐܡܪܐ ܕܥܠ ܥܢܝܕ̈ܐ ܘܥܠ ܚܝܬ ܡܝ̈ܬܐ ܡܐܡܪܐ ܕܥܠ ܥܢܝܕ̈ܐ ܘܥܠ ܚܝܬ ܡܝ̈ܬܐ pb. f.68r ܡܸܐܡܪܵܐ : ܝܐ ܀ ܕܥܲܢܝܼܕܹ̈ܐ ܀ : ܬܘܼܒܼ ܕܝܼܠܸܗ ܟܲܕܼ ܕܝܼܠܹܗ ܡܸܐܡܪܵܐ ܕܲܚܕܲܥܣܲܪ ܘܠܵܚܸ̇ܡ ܠܲܥܪܘܼܒܼܬܼܵܐ ܕܡܲܥܵܠܲܝ ܨܵܘܡܵܐ . ܕܡܸܬܼܟܲܢܝܵܐ ܕܥܲܢܝܼ̈ܕܐ ܀ ܥܘܼܢܵܝܵܐ : : ܛܘܼܒ̣ܵܘ̈ܗܝ ܠܐܲܝܢܵܐ ܕܡ̣ܢ ܗܵܢ ܥܵܠܡܵܐ ܓܒ̣ܵܐ ܠܹܗ ܪ̈ܵܚܡܹܐ ܡܵܪܹܗ ܕܥܵܠܡܵܐ ܀ ܐܲܚܲܝ̈ ܀ pb. f.68r ܡܸܐܡܪܵܐ : ܝܐ ܀ ܕܥܲܢܝܼܕܹ̈ܐ ܀ : ܬܘܼܒܼ ܕܝܼܠܸܗ ܟܲܕܼ ܕܝܼܠܹܗ ܡܸܐܡܪܵܐ ܕܲܚܕܲܥܣܲܪ ܘܠܵܚܸ̇ܡ ܠܲܥܪܘܼܒܼܬܼܵܐ ܕܡܲܥܵܠܲܝ ܨܵܘܡܵܐ . ܕܡܸܬܼܟܲܢܝܵܐ ܕܥܲܢܝܼ̈ܕܐ ܀ ܥܘܼܢܵܝܵܐ : : ܛܘܼܒ̣ܵܘ̈ܗܝ ܠܐܲܝܢܵܐ ܕܡ̣ܢ ܗܵܢ ܥܵܠܡܵܐ ܓܒ̣ܵܐ ܠܹܗ ܪ̈ܵܚܡܹܐ ܡܵܪܹܗ ܕܥܵܠܡܵܐ ܀ ܐܲܚܲܝ̈ ܀ 1 : ܒܫܘܼܦܪܵܐ ܦܲܐܝܵܐ ܕܲܨܠܸܡ ܐ̄ܢܵܫ̈ܐ ܨܒܹܝ̇ܬܼ ܕܐܸܬܼܒܲܩܸܐ 2 ܘܥܲܕܼ ܒܵܥܹ̇ܐ ܐ̄ܢܵܐ ܕܐܸܚܙܹܐ ܫܘܼܦܪܹܗ ܚܙܹ̇ܝܬܼ ܡܘܼܟܵܟܹܗ . 3 : ܚܙܹܝܬܹܗ ܕܲܩܛܝܼܪ ܬܵܓܼܵܐ ܒܐܲܪܥܵܐ ܕܡܲܡܠܸܟ ܥܲܠ ܟܠ 4 ܘܗܸܦܟܹܿܬܼ̇ ܘܲܚܙܹܝ̇ܬܼ ܕܲܫܕܹܐ ܒܲܫܝܘܼܠ ܡ̣ܢ ܟܠܵܐ ܀ 5 : ܚܙܹܝ̇ܬܼ ܟܲܕܼ ܦܵܩܸܕܼ̇ ܘܡܸܫܬܲܡܥܝܼܢ ܠܹܗ ܡ̈ܠܝܼܠܹܐ ܘܚܲܪ̈ܫܹܐ 6 ܘܒܵܬܲܪ ܩܲܠܝܼܠ ܚܙܹ̇ܝܬܼ ܟܲܕܼ ܡܲܗܸܠ ܣܵܣܵܐ ܒܦܲܓܼܪܹܗ . 7 : ܚܙܹ̇ܝܬܼ ܟܲܕܼ ܝܵܬܸܒܼ̇ ܥܲܠ ܡܲܪ̈ܟܒܼܵܬܼܵܐ ܘܕܲܚܝܼܠ ܚܸܙܘܹܗ 8 ܘܬܼܘܼܒܼ ܚܵܪܹܬܼ ܒܹܗ ܕܡܲܪܟܸܿܢ ܪܹܫܹܗ ܒܲܬܼܪܲܥ ܩܲܒܼܪܵܐ ܀ 9 : ܚܙܹ̇ܝܬܼ ܕܲܡܨܲܒܸܿܬܼ ܒܲܠܒܼܘܼܫ ܒܘܼܨܵܐ ܘܲܒܼܫܹܐܪ̈ܝܹܐ 10 ܘܒܼܵܬܲܪ ܙܲܒܼܢܹ̈ܐ ܚܙܹ̇ܝܬܼ ܕܲܩܪܝܼܡܵܐ ܓܘܵܓܲܝ ܒܐܲܦܵܘ̈ܗܝ . 11 ܚܙܹ̇ܝܬܼ ܟܲܕܼ ܡܲܪܗܸܒܼ ܩܵܠ ܦܘܼܩܕܵܢܹܗ ܠܲܟܼܢܵܘ̈ܬܹܗ 12 ܘܲܪܗܸܛ ܡܵܘܬܐ ܘܒܲܠܥܹܗ ܡ̣ܢ ܫܹܠܝ ܘܲܫܬܸܩ ܩܵܠܹܗ ܀ 13 : ܚܙܹ̇ܝܬܼ ܟܲܕܼ ܒܵܢܹ̇ܐ ܘܡܵܘܪܸܒܼ ܥܘܼܡܪܹܗ ܕܠܵܐ ܡܘܼܫ̈ܚܵܬܼܵܐ 14 ܘܲܒܼܝܘܿܡ ܡܵܘܬܹܗ ܠܵܐ ܐ̄ܢܵܫ ܝܲܗܒܼ ܠܹܗ ܕܲܢܕܲܝܲܪ ܒܹܗ . pb. f.68v 15 : ܚܙܹ̇ܝܬܼ ܕܛܲܝܸܒܼ ܠܹܗ ܢܚ̈ܬܼܐ ܪ̈ܓܼܝܼܓܹܐ ܠܝܘܿܡ ܡܸܫܬܘܼܬܼܵܐ 16 ܘܣܲܪܗܸܒܼ ܡܵܘܬܿܐ ܩܛܲܪ ܠܗ ܒܲܫܝܘܿܠ ܓܢܘܢܐ ܕܐܸܒܼܠܵܐ ܀ 17 : ܚܙܹ̇ܝܬܼ ܟܲܕܼ ܪܵܗܸܛ̇ ܠܲܡܟܲܢܵܫܘܼ ܕܠܵܐ ܣܲܒܼܥܘܼܬܼܵܐ 18 ܘܲܒܼܥܘܼܢܕܵܢܹܗ ܚܙ̣ܩ ܟܕܼ ܡܸܣܟܹܿܢ ܡ̣ܢ ܛܒ̈ܬܐ . 19 : ܕܠܵܐ ܝܘܼܬܼܪܵܢܵܐ ܚܙ̣ܩ ܚܲܝܠܵܢܵܐ ܡ̣ܢ ܓܵܘ ܥܘܼܡܪܹܗ 20 ܘܠܵܐ ܢܣܲܒܼ ܙܘܵܕܹ̈ܐ ܠܐܘܼܪܚܵܐ ܕܐܸܙܕܲܡܲܢ ܠܹܗ̇ ܀ 21 : ܢܦܲܩ̣ ܡ̣ܢ ܥܘܼܡܪܹܗ ܐܲܝܟ ܡܵܐ ܕܢܦ̣ܩ ܡ̣ܢ ܓܵܘ ܟܲܪܣܵܐ 22 ܥܲܪܛܸܠ ܐܸܬ̣ܵܐ ܘܥܲܪܛܸܠ ܐܸܙܲܠ̣ ܚܲܫܵܐ ܗ̄ܘ̣ ܪܲܒܵܐ . 23 : ܚܲܫܵܐ ܕܫܸܦܠܹܗ ܕܝܲܩܝܼܪ ܡ̣ܢ ܟܠ ܙܲܩܬܹܗ ܠܪܸܥܝܵܢܝ 24 ܘܚܸܫܹ̇ܬܼ ܣܲܓܿܝܼ ܥܲܠ ܡܘܼܟܵܟܹܗ ܕܓܸܢܣܲܢ ܫܝܼܛܵܐ ܀ 25 : ܚܙܹ̇ܝܬܼ ܪܘܼܡܵܪܡܹܗ ܕܐܲܝܟ ܛܸܠܵܠܵܐ ܥܩܲܪ ܡ̣ܢ ܨܐܕܵܘܗܝ 26 ܘܲܚܙܹ̇ܝܬܼ ܫܸܦܠܹܗ ܘܡܘܼܟܵܟ ܢܲܦ̣ܫܹܗ ܕܐܲܓܲܪ ܣܲܓܝܼ . 27 : ܒܫܸܠܦܹܗ ܚܵ̇ܪܹܬܼ ܕܡܲܓܸܿܣ ܒܲܫܝܼܘܠ ܘܲܥܒܼܝܼܕ ܡܸܕܼܪܵܐ 28 ܘܲܪܢܝܹ̇ܬܼ ܕܐܲܝܟܲܢ ܘܐܸܡܲܬܼܝ ܦܵܢܹ̇ܐ ܠܘܵܬܼ ܚܲܝܘܬܼܵܐ ܀ 29 : ܪܢܹܝܬܼ ܕܐܲܝܟܲܢ ܟܲܝ ܢܒܵܥܸܝ̇ܢ ܚܲܝܹ̈ܐ ܡ̣ܢ ܡܝܼܬܼܘܼܬܼܵܐ 30 ܘܐܲܝܟܲܢ ܗܵܦܸ̇ܟ ܡܸܕܪܹܗ ܫܝܼܛܵܐ ܠܘܵܬܼ ܪܘܼܡܪܵܡܹܗ . 31 : ܡ̇ܢ ܒܢܸ̇ܐ ܠܹܗ ܠܗܲܝܟܲܠ ܦܲܓܼܪܵܐ ܕܣܲܬܼܪܹܗ ܡܵܘܬܵܐ 32 ܘܡ̇ܢ ܡܲܦܵܢܐ ܠܵܗ̇ ܠܢܲܦ̣ܫܵܐ ܨܐܕܘܵܗܝ ܕܲܬܼܗܠܸܠ ܒܹܗ ܀ 33 : ܡ̇ܢ ܦܵܬܲܚ̇ ܠܹܗ ܠܬܲܪܥܵܐ ܕܲܫܝܼܘܿܠ ܕܐܲܚܝܼܕܼ ܒܲܐܦܘ̈ܗܝ 34 ܘܡ̇ܢ ܡܲܦܸܩ ܠܹܗ ܡ̣ܢ ܓܵܘ ܚܸܣܢܹ̈ܐ ܕܡܵܘܬܐ ܝܲܥܢܵܐ . 35 : ܐܲܝܢܵܐ ܚܲܝܠܵܐ ܕܢܵܦܲܚ̇ ܒܐܲܦܵܘ̈ܗܝ ܪܘܼܚ ܚܲܝܘܼܬܼܵܐ 36 ܘܡܲܩܢܹܐ ܩܵܠܵܐ ܠܪܸ̈ܓܼܫܹܐ ܡܝܼ̈ܬܹܐ ܠܡܸܙܡܲܪ ܫܘܼܒܼܚܵܐ ܀ 37 : ܐܲܝܢܵܐ ܪܸܡܙܵܐ ܕܢܵܦܹ̇ܩ ܪܵܗ̇ܛ ܒܐܲܪ̈ܒܼܥܦܸܢܝܵܢ 38 ܘܲܡܦܲܪܸܫ ܠܹܗ ܠܡܸܕܼܪܵܐ ܕܐ̄ܢܵܫ̈ܐ ܡ̣ܢ ܗܵܘ̇ ܕܐܲܪܥܵܐ . 39 : ܡܲܢ̣ܘܼ ܕܦܵܪܸܫ ܡܸܕܼܪ̈ܐ ܕܐܢܫ̈ܐ ܡ̣ܢ ܕܚܝܘ̈ܬܐ 40 ܕܐܸܟܲܠ̣ܘ ܐܢܘܢ ܘܡܝܬܼܘ ܘܐܸܬܼܚܲܠܛܘ ܦܲܓܼܪܹ̈ܐ ܒܦܲܓܼܪܹ̈ܐ ܀ 41 : ܟܡܵܐ ܟܲܝ ܗܵܘܹ̇ܐ ܗܵܘ̇ ܦܘܼܩܕܵܢܵܐ ܕܦܵܩܸ̇ܕ ܠܲܡܩܵܡ 42 ܕܗܵܐ ܠܲܝܬܿ ܡܸܢܝܵܢ ܠܐܲܠܦܹ̈ܐ ܕܐܢܫ̈ܐ ܕܲܗܘ̤ܵܘ ܡܸܕܼܪ̈ܐ . 43 : ܟܡܵܐ ܟܲܝ ܐܲܠܦܹ̈ܐ ܕܫܡܝܵܢ̈ܐ ܢܵܦܩ̇ܝܢ ܒܵܥܝܹ̇ܢ 44 ܠܐܲܝܠܝܹܢ ܕܐܸܒܲܕܘ ܒܝܲܡܵܐ ܘܢܲܦܫܵܐ ܒܟ̣ܠ ܐܸܣܟܹܝܡܝܼ̈ܢ ܀ 45 : ܡ̣ܢ ܐܲܝܟܵܐ ܟܲܝ ܦܢܵܝܹ̇ܢ ܘܐܵܬܹܝ̇ܢ ܒܸܣܪܵܐ ܘܓܲܪ̈ܡܹܐ 46 ܕܗܵܐ ܠܲܝܬܿ ܕܘܼܡܝܵܐ ܕܪܘܼܢܵܒܼ ܦܲܓܼܪܵܐ ܒܡܸܕܪܵܐ ܕܐܲܪܥܵܐ . 47 : ܗܘ̤ ܟܲܝ ܐܝܼܬܼܵܘܗܝ ܡܸܕܼܪܵܐ ܕܐܲܪܥܵܐ ܕܗܵܘܸ̇ܐ ܦܲܓܼܪܵܐ 48 ܘܡܲܢ̣ܘܼ ܕܡܨܐ ܠܡܦܪܫ ܡܕܪܐ ܡ̣ܢ ܒܲܪ ܓܸܢܣܹܗ ܀ 49 : ܗܵܠܹܝܢ ܐܸܢܵܐ ܪܢܝܹ̇ܬܼ ܣܲܟܼܠܵܐܝܼܬܼ ܒܦܲܪܨܘܦ ܣܲܟܸ̈ܠܹܐ 50 ܘܲܬܼܢܝ̇ܬܼ ܕܝܼܠܗܘܢ ܐܲܝܟ ܗܵܘ̇ ܕܐܸܢܵܐ ܒܗܘܿܢ ܐܸܬܬܲܚ̇ܕܹܬܼ . 51 : ܪܸܥܝܵܢ ܣܲܟܼ̈ܠܹܐ ܬܢܹܝ̇ܬܼ ܡ̣ܢ ܪܸܥܝܵܢܝ ܐܲܝܟ ܪܸܥܝܵܢܗܘܿܢ 52 ܘܦܵܘܠܘܿܣ ܨܵܬܼܢܝ ܘܚܲܣܕܼܢܝ ܥܡܗܘܿܢ ܐܲܝܟ ܕܲܠܣܲܟܼܠܵܐ ܀ 53 : ܟܵܪܘܿܙ ܪܘܼܚܵܐ ܘܣܵܗܕܵܐ ܒܚܝܼܪܵܐ ܕܚܵܝܲܬܼ ܡܝܼ̈ܬܹܐ 54 ܫܡܲܥ̣ ܦܘܼܠܵܓܼܵܐ ܕܚܲܝܲܬܼ ܡܝܼ̈ܬܹܐ ܘܛܢ ܘܐܸܬܼܥܲܙܲܙ . 55 : ܣܲܟܼܠܵܐ ܠܲܡ ܩܪ̣ܢܝ ܒܦܲܪܨܘܿܦ ܣܲܟܼ̈ܠܹܐ ܦܠܝܲܓܼܝܼ̈ ܠܸܒܵܐ 56 ܕܥܲܠ ܡ̇ܢ ܬܲܪܓܸܿܡܬܿ ܪܸܥܝ̇ܢ ܣܲܟܼ̈ܠܹܐ ܒܐܸܕܲܢܲܝ̈ ܐ̄ܢܵܫܵܐ ܀ 57 : ܣܲܟܼܠܵܐ ܠܲܡ ܚܘܪ ܒܟܝܢ ܙܲܪܥܐ ܕܐܢ̄ܬܿ ܙܪܥ ܡ̇ܢ ܐܢ̄ܬܿ 58 ܕܐܸܢ ܠܵܐ ܡܵܐܸ̇ܬܼ ܠܵܐ ܡܨܐ ܚܲܝܹ̈ܐ ܘܛܵܥܸ̇ܢ ܦܹܐܪܹ̈ܐ . 59 : ܚܘܪ ܒܲܦܪܸܕܬܼܵܐ ܕܚܸܛܬܼܵܐ ܕܙܲܪܥܵܐ ܕܡܲܪܡܝܼܬܿ ܒܐܲܪܥܵܐ 60 ܕܡܵܝ̇ܬܐ ܠܘܼܩܕܼܵܐ ܘܐܟܸܢ ܚܵܝܵܐ ܒܐܪܵܙ ܢܘܼܚܵܡܵܐ ܀ 61 : ܗ̤ܝ ܗ̣̄ܝ ܚܸܛܬܼ̇ܐ ܕܢܵܦܠܵܐ ܘܡܵܝ̇ܬܿܐ ܒܲܕܼܡܘܼܬܼ ܦܲܓܼܪܵܐ 62 ܗ̤ܝ ܗ̄ܝܼ ܕܫܵܘܚ̇ܵܐ ܡ̣ܢ ܡܲܣܝܘܼܬܼܵܗ̇ ܒܗܸܕܼܪܵܐ ܪܲܒܐ . pb. f.69r 63 : ܒܗܵܢܵܐ ܛܲܟܼܣܵܐ ܡܵܐܸܬܼ̇ ܦܲܓܼܪܵܐ ܘܚܵܝܹ̇ܐ ܦܲܓܼܪܵܐ 64 ܘܗ̤ܘܝܘܼ ܟܲܕܼ ܗܘ̤ ܡܸܬܼܚܲܒܿܠܵܢܵܐ ܕܠܵܒܸ̇ܫ ܫܘܼܒܼܚܵܐ ܀ 65 : ܗ̤ܘܝܘܼ ܕܩܵܢܹ̇ܐ ܪܸܓܼܫܹܐ ܓ̈ܠܝܐ ܐܲܝܟ ܩܕܼܡ̈ܝܐ 66 ܘܢܲܦ̣ܫܵܐ ܗ̄ܝ̣ ܕܝܠܹܗ ܕܗܵܦܟܿܐ ܙܵܡ̇ܪܵܐ ܒܟܸܢܵܪ ܡܸܢܵܘ̈ܗܝ . 67 : ܒܦܲܓܼܪܵܐ ܘܢܲܦ̣ܫܵܐ ܩܐܸ̇ܡ ܟܠܢܵܫ ܡ̣ܢ ܒܲܪ ܕܐܝܼܬܼܵܘܗܝ 68 ܦܲܓܼܪܵܐ ܒܪܸ̈ܓܼܢܵܐ ܘܢܲܦ̣ܫܵܐ ܒܙܵܘ̈ܥܹܐ ܕܩܠܝܼܠܘܼܬܼܵܐ ܀ 69 : ܦܲܓܼܪܵܐ ܗܵܘܹ̇ܐ ܠܵܐ ܡܵܝܘܿܬܼܵܐ ܚܠܵܦ ܡܝܘ̈ܬܼܵܐ 70 ܘܢܲܦ̣ܫܵܐ ܫܠܚܐ ܠܒܼܘܼܫ ܟܲܪܝܘܼܬܼܵܐ ܕܡܵܐܢܹ̈ܐ ܨܵܐܹ̈ܐ . 71 : ܗܘ̤ ܗܵܘ̇ ܦܲܓܼܪܵܐ ܕܲܗܘ̤ܵܐ ܡܸܕܼܪܵܐ ܗܵܘܹ̇ܐ ܦܲܓܼܪܵܐ 72 ܗܘ̤ܝ ܗܵܝ̇ ܢܲܦ̣ܫܵܐ ܕܒܛܠܘ ܩ̈ܠܝܗ̇ ܡܗܠܠܐ ܒܓܼܘܗ̇ ܀ 73 : ܦܵܘܠܘܿܣ ܣܵܗܸ̇ܕܼ ܥܲܠ ܚܘܼܒܵܠܹܗ ܘܥܲܠ ܚܘܼܕܬܗ 74 ܕܗܘ̤ ܡܸܬܼܚܲܒܲܠ ܘܗ̤ܘ ܡܸܬܼܚܲܕܲܬܼ ܒܚܲܝܠܵܐ ܕܒܪܝܗܝ . 75 : ܥܬܼܝܼܕܼ ܠܲܡ ܗܵܢܵܐ ܡܸܬܼܚܲܒܿܠܵܢܵܐ ܕܢܸܠܒܲܫ ܫܘܼܒܼܚܵܐ 76 ܘܗܵܢ ܡܵܝܘܿܬܼܵܐ ܕܢܸܚܹܐ ܒܚܲܝܹ̈ܐ ܕܠܵܐ ܡܵܝܘܿܬܹ̈ܐ ܀ 77 : ܠܵܐ ܬܸܟܼܪܐ ܠܵܟ ܟܝܵܢܵܐ ܕܲܒܼܠܝܼ ܒܡܵܝܘܿܬܼܘܼܬܼܵܐ 78 ܘܠܵܐ ܬܸܬܼܦܲܠܲܓ ܥܲܠ ܚܘܼܕܵܬܼܵܐ ܕܦܲܓܼܪܵܐ ܘܢܲܦ̣ܫܵܐ . 79 : ܩܘܼܡ ܨܘܼܬܼ ܩ̈ܠܹܐ ܕܲܡܣܲܒܿܪܝܼܢ ܠܵܟ ܥܲܠ ܢܘܼܚܵܡܵܐ 80 ܘܲܩܢܝܼ ܣܲܒܼܪܵܐ ܕܗܵܘܹ̇ܐ ܣܲܒܼܪܵܐ ܠܡܵܝܘܿܬܼܘܼܬܼܵܟ ܀ 81 : ܫܡܲܥ̣ ܠܲܢܒܼܝܼܵܐ ܕܩܥ̇ܐ ܒܪܘܼܚܵܐ ܠܓܼܪ̈ܡܹܐ ܡܝܼ̈ܬܹܐ 82 ܘܡܲܟܼܪܸܙ ܩܵܠܹܗ ܣܒܲܪܬܼܵܐ ܚܕܲܬܵܐ ܒܹܝܬܼ ܡܵܝܘܿܬܹ̈ܐ . 83 ܫܡ݂ܲܥ ܟܲܕܼ ܩܵܥܹ̇ܐ ܐܲܝܟ ܫܝܼܦܘܿܪܐ ܨܹܝܕܼ ܫܲܬܿܝܼܩܹ̈ܐ 84 ܘܲܡܟܲܢܸܫ ܠܹܗ ܠܟܼܠܹܗ ܚܲܝܠܵܐ ܦܲܓܼܪܵܐ ܠܘܵܬܼ ܚܘܼܕܵܬܼܵܐ ܀ 85 : ܚܲܕܼ ܚܘܼܕܵܬܼܵܐ ܐܲܟܼܪܸܙ ܩܵܠܹܗ ܠܦܲܓܼܪܵܐ ܘܢܲܦ̣ܫܵܐ 86 ܘܐܲܫܩܝܼ ܐܸܢܘܿܢ ܟܵܣ ܒܘܼܝܵܐܵܐ ܕܚܲܝܲܬܼ ܡܝܼ̈ܬܹܐ . 87 : ܨܘܼܬܼ ܬܘܼܒܼ ܩܠܹܗ ܕܲܡܚܲܕܬܼܵܢܵܐ ܕܡܵܝܘܿܬܼܘܬܼܵܐ 88 ܕܲܡܚܵܘܹܐ ܠܹܗ ܐܲܝܟ ܕܲܒܼܨܒܼܥܵܐ ܠܚܘܼܕܵܬܼ ܐܢܵܫܵܐ ܀ 89 : ܫܡ݂ܲܥ ܕܲܡܚܲܣܸܕܼ ܠܙܲܕܘܼܩ̈ܝܹܐ ܦܠܝܼܓܲܝ̈ ܠܸܒܵܐ 90 ܘܕܵܐܸ̇ܢ ܥܲܡ̇ܗ ܡ̣ܢ ܢܵܡܘܼܣܹ̈ܐ ܐܲܠܵܗܵܝܹ̈ܐ . 91 : ܛܵܥܹܝ̇ܢ ܐܢ̄ܬܘܿܢ ܠܲܡ ܕܠܵܐ ܝܵܕܼܥܝܼܢ ܐܢ̄ܬܿܘܿܢ ܠܡܸܩܪܵܐ ܒܣܸܦܪܹ̈ܐ 92 ܘܠܵܐ ܦܵܪܫܝܼܢ ܐܢ̄ܬܘܿܢ ܚܹܝܠ ܣܘܼܟܵܠܵܐ ܕܦܸܬܼܓܵܡܲܝ̈ܗܘܿܢ ܀ 93 : ܒܲܩܝܡܬܼܵܐ ܠܲܡ ܠܲܝܬܿ ܦܘܼܪܫܵܢܵܐ ܕܓܲܒܼܪܹ̈ܐ ܘܢܸܫܹ̈ܐ 94 ܕܗܵܘܹ̇ܐ ܟܝܵܢܗܘܿܢ ܠܵܐ ܡܵܝܘܿܬܼܵܐ ܐܲܝܟ ܪ̈ܘܼܚܢܹ̈ܐ . 95 : ܗܵܐ ܕܪܲܫ̣ ܡܵܪܲܢ ܐܘܼܪܚܵܐ ܚܕܲܬܵܐ ܕܚܲܝܲܬܼ ܡܝܼܬܹ̈ܐ 96 ܬܵܘ ܢܸܪܕܹܐ ܒܵܗ̇ ܠܘܵܬܼ ܚܘܼܕܼܵܬܼܵܐ ܕܦܲܓܼܪܵܐ ܘܢܲܦ̣ܫܵܐ ܀ 97 : ܗܵܐ ܐܲܟܼܪܸܙ ܠܲܢ ܣܲܒܼܪܵܐ ܛܵܒܼܵܐ ܒܩܵܠ ܦܸܬܼܓܼܵܡܘ̈ܗܝ 98 ܢܗܲܝܡܸܢ ܕܡܨܐ ܓܵܡܲ݁ܪ ܨܐܹܕܲܝܢ ܫܘܼܘܕܵܝ ܡܸܠܵܘ̈ܗܝ . 99 : ܗܵܐ ܩܥ̣ܵܐ ܡܵܘܬܵܐ ܐܲܪܝܵܐ ܪܗܝܼܒܼܵܐ ܕܚܲܒܸܿܠ ܓܸܢܣܲܢ 100 ܘܐܲܥܕܝܼ ܡܸܢܹܗ ܬܠܵܬܼܵܐ ܦܲܓܼܪ̈ܲܝܢ ܘܐܲܦܢܝܼ ܠܚܲܝܹ̈ܐ ܀ 101 : ܗܵܐ ܢܚܸܬܼ ܐܵܦ ܗܘ̤ ܠܡܲܪܒܿܘܥܝܼܬܹܗ ܕܒܵܠܲܥ̇ ܐܵܢܵܫ̈ܐ 102 ܘܝܲܗܒ̣ ܠܹܗ ܦܲܓܼܪܹܗ ܘܒܲܠܥܹܗ ܘܦܲܠܛܹܗ ܩܲܠܝܼܠܵܐܝܼܬܼ . 103 : ܗܵܐ ܩ̣ܵܡ ܘܐܲܩܝܼܡ ܠܟܼܠܹܗ ܟܝܵܢܲܢ ܡ̣ܢ ܡܲܦܘܼܠܬܵܐ 104 ܘܬܲܪܥܹܗ ܠܫܘܼܪ̈ܐ ܕܲܒܼܢ̣ܵܐ ܡܵܘܬܵܐ ܒܐܲܦܲܝ̈ ܡܝܼܬܼ̈ܐ ܀ 105 : ܗܵܐ ܢܦܲܩ̣ ܘܐܲܦܢܝܼ ܫܒܼܝܼܬܼܵܐ ܕܐ̄ܢܵܫܵܐ ܡ̣ܢ ܚܲܣܝܼܢܵܐ 106 ܘܫܲܩܠܹܗ ܠܙܲܝܢܹܗ ܘܒܲܙ ܡܲܫܪܝܼܬܹܗ ܘܥܲܒܼܕܹܗ ܓܘܼܚܟܵܐ . 107 : ܗܵܐ ܫܒ̣ܵܐ ܫܒܼܝܼܬܼܵܐ ܘܲܣܠܸܩ ܘܐܲܡܠܸܟ ܠܥܸܠ ܡ̣ܢ ܟܠܵܐ 108 ܘܲܥܬܼܝܼܕܼ ܕܢܹܐܬܹܿܐ ܘܲܢܚܲܕܼܬܼ ܟܠ ܒܩܵܠ ܦܸܬܼܓܵܡܵܘ̈ܗܝ ܀ 109 : ܗܵܐ ܩܪܸܒܼ ܙܲܒܼܢܵܐ ܕܢܸܚܘܿܬܼ ܠܐܲܪܥܵܐ ܐܲܝܟ ܡܵܐ ܕܲܣܠܸܩ 110 ܒܦܲܓܼܪܵܐ ܓܲܠܝܵܐ ܘܚܲܝܠܵܐ ܟܲܣܝܵܐ ܕܐܲܠܗܘܼܬܼܵܐ . 111 : ܗܵܐ ܡܣܲܟܹܝܢ ܠܹܗ ܫܡܲܝܵܐ ܘܐܲܪܥܵܐ ܥܝܼܪܹ̈ܐ ܘܐܵܢܵܫ̈ܐ 112 ܕܢܸܫܪܹܐ ܐܸܢܘܿܢ ܡ̣ܢ ܫܘܼܥܒܵܕܼܵܐ ܡܸܬܼܚܲܒܿܠܵܢܵܐ ܀ 113 ܗܵܐ ܡܸܬܿܬܲܢܚܵܐ ܒܪܝܼܬܹܐ ܟܠܵܗ̇ ܥܲܠ ܡܵܝܘ̈ܬܹܐ : pb. f.69v 114 ܕܐܸܡܲܬܼܝ ܢܸܗܘܘܿܢ ܠܵܐ ܡܵܝܘ̈ܬܐ ܘܠܵܐ ܚܫܘܫ̈ܐ . 115 ܢܵܚܬܵܐ ܕܐܸܒܼܠܵܐ ܠܒܼܝܼܫܝܼܢ ܐܲܟܼܚܲܕܼ ܡ̈ܠܝܼܠܹܐ ܘܚܲܪ̈ܫܹܐ 116 ܕܐܸܡܲܬܝܼ ܢܸܫܠܚܘܢ ܢܵܚܬܵܐ ܣܢܝܵܐ ܕܡܵܝܘܿܬܼܘܼܬܼܵܐ ܀ 117 : ܚܸܒܼ̈ܠܹܐ ܩܫܝ̈ܐ ܡܵܚܹܝ̇ܢ ܠܐܲܪܥܐ ܐܲܝܟ ܝܲܠܕܬܵܐ 118 ܕܐܸܡܲܬܼܝ ܬܵܘܠܸܕܼ ܦܲܓܼܪܹ̈ܐ ܕܐܢܫ̈ܐ ܡ̣ܢ ܓܵܘ ܥܘܼܒܵܗ̇ . 119 : ܚܲܫܵܐ ܪܲܒܐ ܛܥܝܼܢܝܼܢ ܐ̄ܢܵܫ̈ܐ ܘܪ̈ܘܼܚܵܢܵܝܹܐ 120 ܕܠܸܐܡܲܬܼܝ ܢܚܙܘܢ ܫܪܵܪܵܐ ܒܥܓܼܝܵܐ ܕܚܘܼܕܵܬܼ ܐܢܵܫ̈ܐ ܀ 121 : ܒܣܲܒܼܪܵܐ ܡܣܲܟܹܿܝܢ ܥܲܒܼܕܹ̈ܐ ܛܵܒ̈ܐ ܠܡܵܪܵܐ ܒܲܝܬܵܐ 122 ܕܐܸܡܲܬܼܝ ܢܸܦܢܹܐ ܡ̣ܢ ܡܸܫܬܿܘܼܬܼܵܐ ܘܢܸܬܸܠ ܐܲܓܼܪܵܐ . 123 : ܒܣܲܒܼܪܵܐ ܠܒܼܝܼܟܼܝܼܢ ܚܲܟܿܝܼܡ̈ܬܼܵܐ ܠܲܡܦܲܝܼܕܲܝ̈ܗܹܝܢ 124 ܕܐܸܡܲܬܼܝ ܢܸܕܼܢܲܚ ܚܲܬܢܵܐ ܕܪܵܘܡܵܐ ܘܢܸܥ̈ܠܵܢ ܥܲܡܹܗ ܀ 125 : ܠܣܘܼܟܵܝ ܣܲܒܼܪܵܐ ܡܣܲܟܹܝܢ ܟܸܢܫܹ̈ܐ ܕܫܡܝܢ̈ܐ 126 ܕܐܲܡܲܬܼܝ ܢܸܕܢܲܚ ܣܲܒܪܐ ܒܓܼܠܝܐ ܘܢܵܘܦܹܐ ܩܸܢܛܵܐ . 127 : ܠܗܵܘ̇ ܓܸܠܝܵܢܵܐ ܐܲܠܵܗܵܝܵܐ ܡܣܲܟܹܝܢ ܟܠܫܵܥ 128 ܕܐܸܡܲܬܼܷܝ ܢܸܬܼ̄ܦܬܲܚ ܬܲܪ̈ܥܲܝ ܪܵܘܡܵܐ ܘܲܢܩܲܒܠܘܼܢܵܝܗܝ ܀ 129 : ܠܗܵܝ̇ ܒܲܪܬܼ ܩܵܠܵܐ ܨܲܠܝܵܐ ܐܸܕܼܢܵܐ ܕܪܸ̈ܥܝܵܢܲܝܗܘܿܢ 130 ܕܐܸܡܲܬܼܝ ܬ [܇܇܇] ܥܹܐ ܘܲܢܙܘܼܥ ܡܵܘܬܵܐ ܘܢܸܒܼܗܲܬܼ ܒܝܼܫܵܐ . 131 : ܛܲܟܼܣܲܐ ܢ̈ܛܪܝܼܢ ܠܗܵܘ̇ ܦܘܼܩܕܵܢܵܐ ܕܲܡܫܲܡܫܝܼܢ ܠܹܗ 132 ܕܐܸܡܲܬܼܝ ܢ̣ܦܩܘܿܕܼ ܘܢܸܩܪܘܢ ܒܐܲܪܥܵܐ ܩܵܠ ܦܘܼܪܩܵܢܵܐ ܀ 133 : ܒܲܬܼܪܲܥ ܡܲܠܟܵܐ ܩܵܝ̇ܡܝܼܢ ܟܠܢܵܫ ܒܢܲܝ̈ ܦܠܵܛܝܼܢ 134 ܕܐܸܡܲܬܼܝ ܢܸܦܘܿܩ ܘܲܢܩܲܒܿܠܘܼܢܵܝܗܝ ܒܐܘܫܲܥܢܲܝ̈ܗܘܿܢ . 135 : ܟܠܝܼܠ ܙܵܟܼܘܼܬܼܵܐ ܓܵܕܼܠܝܼܢ ܒܐܝܼܕܼܵܐ ܕܙܵܘ̈ܥܹܐ ܕܲܒܼܗܘܿܢ 136 ܕܲܢܩܲܪ ܼܘܼܢܵܝܗܝ ܠܲܡܠܸܟ ܡܲܠܟܹ̈ܐ ܕܲܙܟܼܵܐ ܒܩܲܝܣܵܐ ܀ 137 : ܠܵܐ ܡܸܬܼܡܠܠܵܐ ܪܸܓܲܬܼ ܚܘܼܒܹܿܗ ܕܪܸ̈ܥܝܵܢܲܝܗܘܿܢ 138 ܕܲܟ̣ܡܵܐ ܪܓܼܝܼܓܼܝܼܢ ܕܢܸܚܙܘܿܢ ܫܘܼܒܼܚܹܗ ܘܲܢܫܲܒܿܚܘܼܢܵܝܗܝ . 139 : ܩܸܢܛܵܐ ܘܚܘܼܒܵܐ ܡܲܡܠܸܟ ܐܲܟܼܚܲܕܼ ܥܲܠ ܣܸܕܼܪ̈ܲܝܗܘܿܢ 140 ܘܲܪܗܝܼܒܼܝܼܢ ܛܵܒܼ ܢܸܬܼܪܲܦܘܢ ܡ̣ܢ ܛܘܼܝܵܒܼܵܐ ܀ 141 : ܡܲܚܒܼܝܼܢ ܣܲܓܿܝܼ ܘܪܵܓܝܹ̇ܢ ܣܲܓܿܝܼ ܘܩܵܢ̇ܛܝܼܢ ܣܲܓܿܝܼ 142 ܘܐܲܝܟ ܐܲܬܼܠܹܝ̈ܛܹܐ ܪܡܹܝܢ ܒܐܓܼܘܿܢܵܐ ܕܡܘܼܠܟܵܢ ܚܲܝܹ̈ܐ . 143 : ܒܪܘܼܚܵܐ ܪܵܗ̇ܛܝܼܢ ܒܐܸܣܛܵܕܝܼܘܿܢ ܪܘܼܚܵܢܝܬܿܐ 144 ܠܡܸܣܲܒܼ ܐܲܓܼܪܵܐ ܕܗܵܝ̇ ܙܵܟܼܘܼܬܼܵܐ ܕܠܵܐ ܡܸܙܕܲܟܝܵܐ ܀ 145 : ܗܵܐ ܡܲܢܲܥ ܠܹܗ ܙܒܲܢ ܦܘܼܪܥܵܢܵܐ ܕܐܓܼܘܿܢܲܝ̈ܗܘܿܢ 146 ܘܲܩܪܸܒܼ ܙܲܒܼܢܵܐ ܕܢܸܣܒܼܘܢ ܕܲܫܢܹ̈ܐ ܕܬܲܟܼܬܘܫܲܝ̈ܗܘܿܢ . 147 : ܗܵܐ ܩܸܪܒܲܬ̤ ܠܵܗ̇ ܡܲܠܟܿܘܼܬܼ ܪܵܘܡܵܐ ܕܡܲܠܟܵܐ ܕܪܵܘܡܵܐ 148 ܬܵܘ ܢܸܨܛܲܒܲܬܼ ܪܘܼܚܵܢܵܐܝܼܬܼ ܘܢܸܦܘܿܩ ܠܐܘܼܪܥܹܗ ܀ 149 : ܗܵܐ ܡܸܬܿܬܿܪܝܼܡܝܼܢ ܬܲܪ̈ܥܲܝ ܪܘܡܵܐ ܩܕܼܵܡ ܡܹܐܬܝܼܬܹܗ 150 ܕܢܸܚܘܿܬܼ ܠܲܐܪܥܵܐ ܘܢܲܣܸܩ ܥܲܡܡܹܗ ܒܢܲܝ̈ ܦܲܠܚܘܼܬܹܗ . 151 : ܬܲܗܪܵܐ ܪܲܒܵܐ ܘܛܘܼܒܼܵܐ ܘܚܲܫܵܐ ܒܝܘܿܡ ܓܸܠܝܵܢܹܗ 152 ܬܲܗܪܵܐ ܕܕܸܢܚܹܗ ܛܘܼܒܵܐ ܠܛܵܒܹ̈ܐ ܘܚܲܫܵܐ ܠܒܼܝܼܫܹ̈ܐ ܀ 153 : ܒܗܸܕܪܵܐ ܘܫܘܼܒܼܚܵܐ ܡܚܵܘܹܐ ܢܲܦ̣ܫܹܗ ܠܥܝܼܪܹ̈ܐ ܘܐ̄ܢܵܫ̈ܐ 154 ܘܡ̣ܢ ܬܸܫܒܿܘܿܚܬܹܗ ܡܠ̇ܝܢ ܐܲܟܚܕܼ ܫܡܲܝܵܐ ܘܐܲܪܥܵܐ . 155 : ܪܸܡܙܵܐ ܕܚܲܝܠܹܗ ܡܪܝܼܡ ܬܲܚܦܝܼܬܼܵܐ ܕܐܲܦܲܝ̈ ܪܵܘܡܵܐ 156 ܘܕܲܢܲܚ̣ ܢܘܼܗܪܵܐ ܕܙܝܘܹܗ ܪܲܒܵܐ ܥܲܠ ܟܠ ܘܲܒܼܟܼܠ ܀ 157 : ܒܲܕܼܡܘܼܬܼ ܒܲܪܩܵܐ ܕܵܢܲܚ̇ ܢܘܼܗܪܹܗ ܒܐܪ̈ܒܲܥܦܸܢܝܵܢ 158 ܘܲܙܥܘܿܪ ܢܘܼܗܪܵܐ ܡܸܬܼܚܲܙܝܵܢܵܐ ܒܦܸܚܡܵܐ ܕܢܘܼܗܪܹܗ . 159 : ܠܲܝܬܿ ܠܹܗ ܦܸܚܡܵܐ ܠܢܘܼܗܪܵܐ ܕܡܲܒܼܪܸܩ̣ ܡ̣ܢ ܦܲܪܨܘܿܦܹܗ 160 ܘܠܵܐ ܬܲܚܘܝܼܬܼܵܐ ܠܩܲܠܝܼܠܘܼܬܼܵܐ ܕܪܲܗܛܵܠ ܕܪܸܡܙܹܗ ܀ 161 : ܡܲܐ̄ܬܿܝܼܢ ܒܲܪ̈̄ܩܐ ܡ̣ܢ ܦܘܼܩܕܼܵܢܹܗ ܟܡܵܐ ܐܸܢ ܩܲܠܝܼܠ 162 ܘܚܸܫܘܿܟ ܢܘܼܗܪܵܐ ܕܐܸܣܦܹܝܪ ܫܸܡܫܵܐ ܒܕܼܘܼܡܝܵܐ ܕܝܼܠܹܗ . 163 ܠܵܐ ܡܸܬܼܡܲܠܠܵܐ ܪܲܒܿܘܼܬܼ ܫܘܼܒܼܚܹܗ ܒܠܸܫܵܢ ܐ̄ܢܵܫܵܐ : pb. f.70r 164 ܘܲܙܥܘܿܪ ܦܘܼܡܵܐ ܕܟܼܠ ܕܲܥܒܼܝܼܕܼܵܐ ܗ̄ܘ̣ ܕܢܹܐܡܲܪ ܕܲܟܼܡܐ ܗ̄ܝܼ ܀ 165 : ܕܚܝܼܠܵܐ ܘܩܲܫܝܵܐ ܫܵܥܬܼܵܐ ܕܕܼܢܚܹܗ ܡ̣ܢ ܟܠ ܫܵܠܝܼ̈ܢ 166 ܘܠܲܝܬܼ ܦܲܓܼܪܵܢܵܐ ܘܠܵܐ ܪܘܼܚܵܢܵܐ ܕܠܵܐ ܡܸܬܼܒܿܠܗܐ . 167 : ܬܘܗܬܐ ܪܲܒܿܬܼܵܐ ܢܵܦ̇ܠܵܐ ܡ̣ܢ ܫܸܠܝ ܥܲܠ ܒܸܪ̈ܝܵܬܵܐ 168 ܒܩܵܠ ܦܘܼܩܕܵܢܵܐ ܕܡܲܪܗܸܒܼ ܩܵܠܹܗ ܛܵܒܼ ܡܼܢ ܝܲܡܵܐ ܀ 169 : ܐܲܝܟ ܐܝܙܓܲܕܵܐ ܪܵܗܸ̇ܛ ܪܸܡܙܵܐ ܩܕܼܵܡ ܦܲܪܨܿܦܹܗ 170 ܘܲܡܩܝܼܡ ܛܲܟܼܣܹ̈ܐ ܕܲܫܡܲܝܵܢ̈ܐ ܓܘܼܕܝܼ̈ܢ ܓܘܼܕܝܼ̈ܢ . 171 : ܒܛܲܟܼܣܵܐ ܗܵܝܡܝܼܢ ܪ̈ܘܼܚܵܢܵܝܹܐ ܩܕܼܵܡ ܪܲܒܿܘܼܬܹܗ 172 ܘܲܡܙܲܝܚܝܼܢ ܠܹܗ ܒܩܵܠ ܬܸܫܒܿܘܿܚܬܵܐ ܕܲܠܲܝܬܿ ܠܵܗ̇ ܦܸܚܡܵܐ ܀ 173 : ܐܵܠܸܦ ܐܲܠܦܝܼ̈ܢ ܩܵܝ̇ܡܝܼܢ ܩܕܼܵܡܵܘܗܝ ܟܲܕܼ ܕܲܚ̈ܝܼܠܝܼܢ 174 ܘܪܸܒܿܘܼ ܪ̈ܒܿܘܵܢ ܬܵܢܹܝ̇ܢ ܫܘܼܒܼܚܹܗ ܕܠܵܐ ܣܲܒܼܥܘܼܬܼܵܐ . 175 : ܚܘܼܒܹܿܗ ܡܲܡܠܸܟ ܥܲܠ ܐܵܠܦܲܝ̈ܗܘܿܢ ܕܲܫܡܝܢ̈ܐ 176 ܘܲܪܗܝܼܒܼܝܼܢ ܛܵܒܼ ܕܲܢܦܲܢܘܼܢ ܠܹܗ ܚܲܘܒܲܬܼ ܚܘܼܒܵܐ ܀ 177 : ܟܪ̈ܘܿܒܹܐ ܟܕܝܼܢܝܼܢ ܥܝܼܪܹ̈ܐ ܡܙܲܝܚܝܼܢ ܣܪ̈ܵܦܹܐ ܩܵܥܹ̇ܝܢ 178 ܩܲܕܲܝܼܫ ܩܲܕܿܝܼܫ ܩܲܕܝܼܫ ܡܲܠܟܿܐ ܕܲܫܪܹܐ ܒܫܘܼܒܼܚܵܐ . 179 : ܩܲܕܿܝܼܫ ܩܵܥܹܝ̇ܢ ܒܠܸܫܵܢ ܪܘܼܚܵܐ ܪܘܼܚܵܢܵܐܝܼܬ 180 ܐܲܝܟ ܗܵܘ̇ ܠܸܥܙܵܐ ܕܲܫܡ݂ܲܥ ܦܵܘܠܘܿܣ ܕܠܵܐ ܡܸܬܼܡܲܠܲܠ ܀ 181 : ܠܵܐ ܡܸܬܼܡܲܠܠܵܐ ܒܠܸܫܵܢ ܒܸܣܪܵܐ ܗܵܝ̇ ܒܲܪܬܼ ܩܵܠܵܐ 182 ܕܲܡܗܲܠܠܝܼܢ ܒܵܗ̇ ܐܲܠܵܗܵܐܝܼܬܼ ܠܲܐܲܠܵܗ ܟܠܵܐ . 183 : ܒܙܵܘܥܹ̈ܐ ܟܣܲܝܲ̈ܐ ܙܵܡ̇ܪܝܼܢ ܫܘܼܒܼܚ̇ܐ ܠܟܲܣܝܵܐ ܒܓܸܠܝܵܐ 184 ܘܟܲܠܝܵܐ ܚܙܵܬܼܗܘܿܢ ܒܐܲܦܝ̈ ܬܲܪܥܵܐ ܦܓܪܢܝܐ ܀ 185 : ܦܲܓܼܪܵܐ ܚܵܙܝ̇ܢ ܟܲܕܼ ܡܸܙܕܲܝܲܚ ܥܲܠ ܡܲܪܟܲܒܼܬܼܵܐ 186 ܘܟܲܣܝܵܐ ܒܓܼܵܘܹܗ ܐܲܠܵܗܘܼܬܼܵܐ ܕܠܵܐ ܡܸܬܼܚܲܙܝܵܐ . 187 : ܟܣܝܵܐ ܒܓܠܝܐ ܦܩ̇ܕ ܡ̣ܢ ܫܠܝ ܠܘܵܬܼ ܟܢܫܝܼ̈ܗܘܿܢ 188 ܠܲܡܝܿܒܼܵܒܼܘ ܩܵܠ ܬܸܫܒܿܘܿܚܬܵܐ ܕܚܘܼܕܵܬܼ ܟܠܵܐ ܀ 189 : ܩܵܠ ܚܘܼܕܵܬܼܵܐ ܩܵܥܹ̇ܝܢ ܟܠܗܘܿܢ ܒܐܸܕܼܢܲܝ̈ ܐܲܢܵܫ̈ܐ 190 ܘܙܝ̇ܥܐ ܐܲܪܥܵܐ ܒܩܵܠܵܐ ܕܚܝܼܠܵܐ ܕܫܝܼܦܘܿܪ̈ܵܝܗܘܿܢ . 191 : ܪܥܡܵܐ ܕܩ̈ܵܠܹܐ ܗ̈ܘܹܝܢ ܟܠܗܘܿܢ ܟܡܵܐ ܕܐܝܼܬܿܝܗܘܿܢ 192 ܘܐܲܝܟ ܡܸܢܝܵܢܗܘܿܢ ܩܵܠ ܩܲܪ̈ܢܵܬܼܵܐ ܪ̈ܘܼܚܵܢܝܵܬܼܵܐ ܀ 193 : ܗܕܼܝܼܪܵܐ ܚܙܵܬܼܗܘܿܢ ܘܲܫܒܼܝܼܚ ܡܲܡܠܠܵܐ ܕܦܸܬܼܓܼܵܡܲܝ̈ܗܘܿܢ 194 ܘܩܲܠܝܼܾܠ ܪܲܗܛܵܐ ܕܣܘܼܥܪ̈ܵܢܲܝܗܘܿܢ ܛܵܒܼ ܡ̣ܢ ܒܲܪܩܵܐ . 195 : ܠܥܸܠ ܡ̣ܢ ܟܠܗܘܿܢ ܐܵܬܹ̇ܐ ܒܫܘܼܒܼܚܵܐ ܡܲܠܟܿܐ ܡܫܝܼܚܵܐ 196 ܘܲܡܙܲܝܚܝܼܢ ܠܹܗ ܒܩܵܠ ܬܸܫܒܿܘܿܚܬܵܐ ܕܦܲܐܝܵܐ ܠܲܫܡܗ ܀ 197 : ܪ̈ܲܒ ܡܲܠܐܟܹܐ ܛܥܝܼܢ ܙܵܟܼܘܼܬܼܵܐ ܢܝܼܫܵܐ ܨܠܝܼܒܼܵܐ 198 ܘܲܡܚܵܘܹܐ ܠܹܗ ܠܲܫܡܲܝܵ̈ܢܹܐ ܘܠܲܐܪܥܵܢܵܝܹܐ . 199 : ܩܕܼܵܡܵܘܗܝ ܐܵܬ̇ܐ ܢܝܼܫܵܐ ܕܚܲܫܹܗ ܘܲܕܼܙܵܟܼܘܼܬܹܗ 200 ܕܢܸܬܼܟܲܐܪܘܢ ܒܹܗ ܐܲܝܠܹܝܢ ܕܐܲܡ̣ܪܲܚܘ ܘܫܹܐܕܹ̈ܐ ܛܪ̈ܘܢܐ ܀ 201 : ܠܘܲܥܕܹܗ ܪܵܗܛ̇ܝܼܢ ܓܘܼܕܹ̈ܐ ܕܥܝܼܪܹ̈ܐ ܘܲܕܼܡܲܠܲܐܟܹ̈ܿܐ 202 ܘܒܹܗ ܡܸܬܼܒܲܩܹܝܢ ܒܥܲܝܢܵܐ ܟܣܝܼܬܼܵܐ ܕܪܸ̈ܥܝܵܢܲܝܗܘܿܢ . 203 : ܡܲܠܟܵܐ ܘܢܝܼܫܹܗ ܢܵܚ̇ܬܼ ܠܲܐܪܥܵܐ ܕܐܸܨܛܲܥܲܪ ܒܹܗ̇ 204 ܘܬܼܵܒܲܥ̇ ܨܲܥܪܸܗ ܘܝܵܗ̣̇ܒܼ ܕܲܫܢܹ̈ܐ ܠܲܡܩܿܒܲܠܵܢܵܘ̈ܗܝ ܀ 205 : ܩܵܠܵܐ ܕܩܲܪܢܵܐ ܐܲܠܵܗܵܝܬܵܐ ܡܲܙܥܸܩ ܩܕܼܵܡܵܘܗܝ 206 ܘܟܼܵܢܫ̇ܝܼܢ ܘܐܵܬܼܝܹ̇ܢ ܡܝܼ̈ܬܹܐ ܘܚܵܝܹ̈ܐ ܠܘܲܥܕܵܐ ܕܲܫܡܹܗ . 207 : ܩܲܪܢܵܐ ܐ̄ܚܪܵܝܬܿܐ ܩܵܥ̇ܝܵܐ ܒܚܲܪܬܼܵܐ ܒܫܘܼܠܵܡ ܙܲܒܼܢܹ̈ܐ 208 ܘܒܼܵܗ̇ ܡܸܬܼܦܲܬܼܚܝܼܢ ܬܲܪ̈ܥܸܐ ܕܲܫܝܼܘܿܠ ܩܕܼܵܡ ܥܲܢܝܼܪܹ̈ܐ ܀ 209 : ܪܸܡܙܵܐ ܟܲܣܝܵܐ ܪܵܗܸ̇ܛ ܥܲܡܵܗ̇ ܕܗܵܝ̇ ܒܲܪܬܼ ܩܵܠܵܐ 210 ܘܒܲܪܦܵܦ ܥܲܝܢܵܐ ܡܩܝܼܡ ܘܲܡܚܲܕܼܬܼ ܦܲܓܼܪܹ̈ܐ ܕܲܒܼܠܝܼܘ . 211 : ܩܵܠܵܐ ܘܪܸܡܙܵܐ ܩܵܥܹܝ̇ܢ ܡ̣ܢ ܫܸܠܝ ܒܐܸܕܼܢܲܝ̈ ܡܵܘܬܵܐ 212 ܕܦܲܢܵܐ ܫܒܼܝܼܬܼܵܐ ܘܗܲܒܼ ܚܘܫܒܵܢܵܐ ܕܦܲܓܼܪܹ̈ܐ ܕܐܸܒܲܕܼܘ ܀ 213 ܓܘܼܢܚܵܐ ܪܲܒܵܐ ܢܦ̇ܠ ܒܲܫܝܘܿܠ ܐܸܡܵܐ ܕܡܝܼܬܹ̈ܐ : pb. f.70v 214 ܘܲܡܒܿܠܗܝܼܢ ܠܵܗ̇ ܐܲܝܟ ܝܲܠܸܕܬܿܐ ܚܸܒ̈ܠܹܐ ܕܚ̈ܝܼܠܹܐ . 215 : ܢܸܒܼܥܵܐ ܕܐܢܫ̈ܐ ܗܵܘܹܐ ܥܘܼܒܵܗ̇ ܕܐܸܡܵܐ ܥܩܲܪܬܵܐ 216 ܘܲܟܼܡܵܐ ܕܟܼܵܡܲܬ̤ ܗܵܟܲܢ ܦܵܪܥܵܐ ܩܲܠܝܼܠܵܐܝܼܬܼ ܀ 217 : ܛܲܠܵܐ ܕܪ̈ܲܚܡܹܐ ܪܵܐܸ̇ܣ ܪܸܡܙܵܐ ܒܐܲܦܹܝ̈ܗ̇ ܕܐܲܪܥܵܐ 218 ܘܒܲܕܼܡܘܼܬܼ ܙܲܪܥܵܐ ܝܵܥܝ̇ܢ ܦܲܓܼܪܹ̈ܐ ܡ̣ܢ ܕܲܚܝܼܚܵܐ . 219 : ܩܵܐ̇ܡ ܦܲܓܼܪܵܐ ܒܪܸ̈ܓܼܫܹܐ ܓܠܲܝܼ̈ܐ ܟܠܹܗ ܒܟܼܠܹܗ 220 ܘܦܵܢ̇ܝܵܐ ܢܲܦܫܵܐ ܥܲܡ ܚܸܟܼܡܼܵܬܼܵܗ̇ ܕܡܗܠܠܵܐ ܒܗ ܀ 221 : ܠܝܬܿ ܗܲܕܵܡܵܐ ܕܦܵܐܹ̇ܫ ܡܸܢܹܗ ܕܦܲܓܼܪܵܐ ܒܲܫܝܘܿܠ 222 ܘܠܵܐ ܡ̣ܢ ܙܵܘ̈ܥܹܐ ܕܢܲܦܫܵܐ ܛܵܥܹ̇ܐ ܕܠܵܐ ܒܵܗ̇ ܦܵܢܹ̇ܐ . 223 : ܦܲܓܼܪܵܐ ܘܢܲܦܫܵܐ ܩܵܝ̇ܡܝܼܢ ܐܲܟܼܚܲܕܼ ܒܲܪܦܵܦ ܥܲܝܢܵܐ 224 ܘܫܵܠܚ̇ܝܼܢ ܫܵܕ̇ܝܢ ܢܲܚ̈ܬܹܐ ܕܚܲܫܵܐ ܘܠܵܒܼܫܝܼ̇ܢ ܫܘܼܒܼܚܵܐ ܀ 225 : ܘܩܵܝ̇ܡܝܼܢ ܡܝܼ̈ܬܹܐ ܘܗܵܘܹ̇ܐ ܟܝܵܢܗܘܿܢ ܠܵܐ ܡܵܝܘܿܬܵܐ 226 ܘܟܸܢ ܡܸܬܼܚܲܠܦܝܼܢ ܚܲܝ̈ܐ ܕܚܝ̇ܝܢ ܠܵܗ̇ ܠܕܼܡܘܬܼܵܐ . 227 : ܚܲܕܼ ܦܘܼܩܕܵܢܵܐ ܡܩܝܼܡ ܘܲܡܫܲܚܠܸܦ ܡܝܼ̈ܬܹܐ ܘܚܵܝܹ̈ܐ 228 ܘܠܵܐ ܐ̄ܢܵܫ ܛܵܥܹ̇ܐ ܠܵܐ ܡ̣ܢ ܡܝܼ̈ܬܹܐ ܘܠܵܐ ܡ̣ܢ ܚ̈ܝܐ ܀ 229 : ܩܝܵܡܬܼܵܐ ܫܘܝܵܐ ܥܲܠ ܟܠ ܦܲܓܼܪ̈ܝܢ ܘܥܲܠ ܟܠ ܢܦܫ̈ܢ 230 ܘܛܒܼ̈ܐ ܘܒܼܝܼ̈ܫܹܐ ܩܝ̇ܡܝܼܢ ܐܲܟܼܚܲܕܼ ܒܦܲܓܼܪܵܐ ܘܢܵܦ̣ܫܵܐ . 231 : ܟܠܹܗ ܟܝܵܢܵܐ ܕܡܸܕܼܪܹܗ ܕܐܲܕܵܡ ܦܵܢܹ̇ܐ ܠܚ̈ܝܐ 232 ܘܠܲܝܬܿ ܒܝܠܝܕ̈ܐ ܕܦܐ̇ܫ ܒܲܫܝܘܿܠ ܘܠܵܐ ܡܬܼܢܲܚܡ ܀ 233 : ܚܲܕܼ ܗܘ̤ ܒܲܠܚܘܿܕܼ ܕܛܵܥܹܐ ܬܲܡ̇ܢ ܡ̣ܢ ܡܸܢܝܵܢܵܐ 234 ܗܵܘ̇ ܕܲܒܼܪܘܚܵܐ ܕܛܘܥܝܲܝ ܛܵܥܹ̇ܐ ܡܲܛܥܹܐ ܠܐܵܢܵܫܵܐ . 235 : ܒܲܪ ܐܲܒܼܕܵܢܵܐ ܗ̄ܘ̣ ܕܐܵܒܸܿܕܼ ܒܲܠܚܘܕܼ ܕܡ̣ܢ ܐܵܢܫܘܼܬܼܵܐ 236 ܘܠܵܐ ܡܲܫܘܹܝܢ ܠܹܗ ܪ̈ܲܚܡܹܐ ܕܢܸܥܘܿܠ ܡܒܸܢܝ̈ܵܢ ܐܵܢܫ̈ܐ ܀ 237 : ܒܐܦܘ̈ܗܝ ܒܲܠܚܘܿܕܼ ܐܵܚܕܼ ܪܸܡܙܵܐ ܬܪܲܥ ܢܘܼܚܵܡܵܐ 238 ܘܠܵܐ ܡܚܵܘܹܝܢ ܠܹܗ ܐܲܦܲܝ̈ ܡܲܠܟܵܐ ܕܦܵܩܸ̇ܕܼ ܠܲܡܩܵܡ . 239 : ܒܙܲܝܢܵܐ ܕܚܝܼܠܵܐ ܡܦܲܟܲܪ ܦܲܓܼܪܹܗ ܘܙܵܘܥܲܝ̈ ܢܲܦ̣ܫܹܗ 240 ܘܲܡܛܲܒܲܥ ܠܹܗ ܒܗܵܘܬܼܵܐ ܕܲܫܝܘܿܠ ܕܠܵܐ ܫܘܠܵܡܵܐ ܀ 241 : ܬܲܗܪܵܐ ܪܲܒܵܐ ܡܸܬܼܚܵܘܸܐ ܒܹܗ ܠܲܡܠܝܼܠܘܼܬܼܵܐ 242 ܕܐܲܝܟܲܢ ܐܵܒܸ̇ܕܼ ܟܝܵܢܵܐ ܚܲܝܵܐ ܡ̣ܢ ܚܲܝܘܼܬܼܵܐ . 243 : ܒܹܗ ܡܸܬܼܒܲܩܹܝܢ ܪ̈ܘܼܚܵܢܵܝܹܐ ܘܦܲܓܼܪ̈ܢܵܝܹܐ 244 ܐܢܵܫܵܐ ܒܦܲܓܼܪܹܗ ܘܥܝܪܐ ܒܢܲܦ̣ܫܹܗ ܕܡܵܘܦܝܼܢ ܡ̣ܢ ܫܹܠܝ ܀ 245 ܚܕܬܿܐ ܗܵܘܝܵܐ ܒܗܵܘ̇ ܚܘܼܕܬܵܐ ܕܲܡܠܹܐ ܬܲܗܪܵܐ ܀ 246 ܕܟܼܠ ܡܬܚܲܕܲܬܼ ܘܚܲܕ ܡܸܬܼܚܲܒܲܠ ܕܠܵܐ ܚܵܘܣܵܢܵܐ . 247 : ܬܲܗܪܵܐ ܪܲܒܿܐ ܒܝܘܿܡ ܓܸܠܝܵܢܗ ܕܲܡܠܸܟ ܡ̈ܲܠܟܹܐ 248 ܕܲܠܟܼܠ ܕܵܐ̇ܢ ܘܲܠܚܲܕܼ ܫܲܒܸ̇ܩ ܕܠܵܐ ܫܘܼܐܵܠܵܐ ܀ 249 : ܚܕܼܘܬܼܵܐ ܘܥܵܩܬܼܵܐ ܒܝܘܿܡ ܢܘܼܚܵܡܵܐ ܠܲܬܼܪܹܝܢ ܓܲܒܿܝܼ̈ܢ 250 ܛܘܼܒܵܐ ܠܛܒܹ̈ܐ ܘܲܠܥܵܘ̈ܠܹܐ ܢܸܓܼܕܹ̈ܐ ܥܦܝܼ̈ܦܹܐ . 251 : ܟ̈ܠܝܼܠܹܐ ܘܢܸܓܼܕܹ̈ܐ ܠܒܼܝܼܟ ܦܘܼܩܕܵܢܵܐ ܩܕܼܵܡ ܕܲܝ̇ܢܵܐ 252 ܟܠܝ̈ܠܐ ܠܟܹܐܢܸ̈ܐ ܘܢܸܓܼܕܹ̈ܐ ܠܒܼܝܼܫܹ̈ܐ ܕܚܵܒ̣ܘ ܒܐܵܓܼܘܢܵܐ ܀ 253 : ܫܘܼܒܼܚܵܐ ܘܨܲܥܪܵܐ ܐܲܚܲܝܼܕ ܪܸܡܙܵܐ ܐܲܝܟ ܕܲܒܼܨܸܒܼܥܵܐ 254 ܘܝܵܗܸ̇ܒܼ ܫܘܼܒܼܚܵܐ ܠܐܲܝܠܹܝܢ ܕܲܢܨܲܚ̣ܘ ܘܨܲܥܪܵܐ ܠܕܐܲܫܦܸܠܘ . 255 : ܐܲܝܟ ܫܲܠܝܼܛܵܐ ܩܕܼܵܡ ܦܘܼܩܕܵܢܵܐ ܒܲܬܼܪܲܥ ܡܲܠܥܐ 256 ܘܲܠܚܲܕܼ ܡܲܥܸܠ ܘܲܠܚܲܕܼ ܡܲܦܸܩ ܠܚܸܫܟܿܐ ܕܲܠܒܲܪ ܀ 257 : ܒܟܼܘܼܪܵܐ ܕܕܝܼܢܵܐ ܡܲܥܸܠ ܢܵܣܸ̇ܟ ܠܲܡܠܝܼܠܘܼܬܼܵܐ 258 ܘܓܼܵܒܹ̇ܐ ܕܲܗܒܼܵܐ ܫܪܵܪܵܐ ܓܲܠܝܵܐ ܘܡܲܣܠܸܐ ܠܙܹܐܦܵܐ . 259 : ܒܛܲܒܼܥܵܐ ܕܡܲܠܟܿܐ ܛܵܒܲܥ̇ ܛܵܒܹ̈ܐ ܠܦܲܠܚܘܼܬܼ ܡܲܠܟܵܐ 260 ܘܲܠܥܵܘ̈ܠܹܐ ܡܲܣܠܹܐ ܘܫܵܕܹܐ ܒܓܼܵܘ ܓܹܗܲܢܵܐ ܀ 261 : ܫܲܒܼܛܵܐ ܦܫܝܼܛܵܐ ܐܲܚܝܼܕܼ ܒܐܝܼܕܼܗ ܘܣܵܥܲܪ̈ ܥܵܢܹ̈ܗ 262 ܘܲܡܩܝܼܡ ܥܪ̈ܒܹܿܐ ܡ̣ܢ ܝܲܡܝܼܢܹܗ ܐܲܝܟ ܕܐܸܫܬܵܘܕܝܼ . 263 : ܪܲܒܿ ܦܘܼܪܫܵܢܵܐ ܕܗܵܘ̇ܐ ܬܲܡ̇ܢ ܨܝܕܼ ܡܲܠ̈ܠܹܐ 264 ܕܟܲܕܼ ܚܲܕܼ ܐܸܢܘܿܢ ܒܚܲܕܼ ܚܘܼܕܵܬܼܵܐ ܠܵܘ ܚܲܕܼ ܐܸܢܘܿܢ ܀ 265 ܚܲܕܼ ܗܘ̤ ܟܝܵܢܵܐ ܕܲܡܠܝܼܠܘܼܬܼܵܐ ܕܥܝܼܪܹ݁ܐ ܘܐܢܵܫܹ̈ܐ : pb. f.71r 266 ܘܠܵܐ ܚܲܕܼ ܐܸܢܘܿܢ ܒܝܲܕܼ ܦܘܼܪܫܵܢܵܐ ܕܣܘܼܥܪ̈ܢܲܝܗܘܿܢ . 267 : ܒܗܵܘ̇ ܠܲܡ ܝܵܘܡܵܐ ܬܪܹܝܢ ܐܸܢ ܢܸܗܘܘܢ ܒܚܕܹܐ ܥܪܣܐ 268 ܚܲܕܼ ܡܸܬܼܥܲܠܹܐ ܠܐܦܝ̈ ܪܵܘܡܵܐ ܘܲܐ̄ܚܪܹܝܢ ܦܵܐܸܫ ܀ 269 : ܬܲܪܬܹܝܢ ܐܸܢ ܐܝܼܬܼ ܕܛܚܢ̈ܵܢ ܪܲܚܝܵܐ ܒܗܵܘ̇ ܥܕܢܐ 270 ܚܕܼܵܐ ܡܸܬܕܲܒܪܵܐ ܘܲܚܕܵܐ ܦܵܝܫܵܐ ܐܲܝܟ ܕܐܝܼܬܹܝܗ̇ ܗ̄ܘ̣ܵܬܼ . 271 : ܗܵܐ ܚܵܘܝܵܬܹܗ ܡܲܠܲܬܼ ܡܵܪܢ ܠܗܵܘ̇ ܦܘܼܪܫܵܢܵܐ 272 ܕܐܲܟܲܢ ܦܵܪܸܫ ܟܹܐܢܹ̈ܐ ܘܢܲܟܼ̈ܦܹܐ ܡ̣ܢ ܥܵܘ̈ܠܹܐ ܀ 273 : ܨܝܕܼ ܟܠ ܬܸܓܡܝܼ̈ܢ ܚܵܘܝܼ ܕܗܵܘܹ̇ܐ ܗܵܢ ܦܘܼܪܫܵܢܵܐ 274 ܘܐܲܝܢ ܡܵܐ ܕܓܼܵܒܹ̇ܐ ܕܟܼܪܵܐ ܐܵܦ ܢܸܩܒܼ̈ܬܼܵܐ . 275 : ܘܟܲܕܼ ܛܵܒܼ ܬܲܡ̇ܢ ܚܲܕܼ ܗ̄ܘ̣ ܟܝܵܢܵܐ ܕܓܲܒܼܪܹ̈ܐ ܘܢܫܹ̈ܐ 276 ܘܚܵܘܝܼ ܕܦܵܫ̇ܝܼܢ ܐܵܦ ܡ̣ܢ ܗܵܠܹܝܢ ܐܵܦ ܡ̣ܢ ܗܵܠܹܝܢ ܀ 277 : ܒܲܕܡܘܼܬܼ ܒܲܪܩܵܐ ܥܵܒܲܪ ܪܸܡܙܵܐ ܒܹܝܬܼ ܬܸܓܼܡܲܝ̈ܗܘܿܢ 278 ܘܲܠܚܲܕܼ ܕܵܒܲܪ ܘܲܠܚܲܕܼ ܫܵܒܸ̇ܩ ܡ̣ܢ ܟܠ ܬܸܓܼܡܝܼ̈ܢ . 279 : ܛܲܟܼܣܵܐ ܪܲܒܿܐ ܡܠܹܐ ܦܘܪ̈ܫܵܢܵܐ ܐܸܦܵܢ ܦܵܪܹܫ 280 ܘܲܠܦܘܼܬܼ ܥܲܡ̈ܠܹܐ ܝܵܗܸ̇ܒܼ ܐܲܓܼܪܵܐ ܐܵܦ ܫܘܼܒܼܩܵܢܵܐ ܀ 281 : ܒܚܲܕܼ ܦܘܼܪܫܵܢܵܐ ܡܲܫܘܹܐ ܠܐܢܵܫ̈ܵܐ ܘܠܪ̈ܘܼܚܵܢܹܐ 282 ܘܐܲܟܼܚܲܕܼ ܒܵܚܲܪ ܫܪܵܪܵܐ ܘܙܹܐܦܵܐ ܕܲܬܼܪܹܝܢ ܓܲܒܹܝ̈ܢ . 283 : ܠܲܓܢܘܢ ܪܵܘܡܵܐ ܡܲܥܸܠ ܢܟܼ̈ܦܹܐ ܠܒܼܝܼܫܲܝ̈ ܚܘܼܒܵܐ 284 ܘܗܵܪܟܵܐ ܒܐܪܥܵܐ ܡܪܦܐ ܠܢܦ̈ܠܐ ܕܠܐ ܐܸܨܛܲܒܲܬܼܘ ܀ 285 : ܒܐܲܪܥܵܐ ܦܵܝܵܫ̇ܝܼܢ ܪ̈ܵܚܡܲܝ ܐܲܪܥܵܐ ܐܲܝܟܵܐ ܕܲܪܚܸܡܘ 286 ܘܪ̈ܓܼܝ ܕܲܠܥܸܠ ܠܥܸܠ ܡܸܬܼܥܲܠܹܝܢ ܒܓܸܦܹ̈ܐ ܕܪܘܚܵܐ . 287 : ܒܐܲܪܥܵܐ ܡܩܲܒܿܠܝܼܢ ܢܸܓܕ̈ܐ ܥܦܝܼܦܹ̈ܐ ܐܲܝܟ ܡܵܐ ܕܫܵܘܹ̇ܝܢ 288 ܘܒܼܵܗ̇ ܡܸܬܼܦܲܪܥܝܼܢ ܚܵܘܒܲܬ ܚܵܘܒܹ̈ܐ ܕܣܘܼܥܪ̈ܢܲܝܗܘܿܢ ܀ 289 : ܐܲܪܥܵܐ ܗܵܘܝܵܐ ܠܗܘܿܢ ܓܹܗܲܢܼܵܐ ܠܲܒܼܢܲܝ̈ ܐܲܪܥܵܐ 290 ܘܗܸܢܘܿܢ ܪܵܕܹܝܢ ܠܲܩܢܘܿܡܲܝ̈ܗܘܿܢ ܒܐܲܝܠܹܝܢ ܕܲܚܛ̣ܵܘ . 291 : ܗܘ̤ ܠܹܗ ܡܢܲܓܸܕܼ ܝܲܨܪܵܐ ܕܲܒܼܗܘܿܢ ܦܵܪܘܿܫܵܐܝܼܬܼ 292 ܕܥܲܠ ܡ̇ܢ ܐܲܗܡܝܼܘ ܡ̣ܢ ܘܵܠܝܼܬܼܵܐ ܒܚܲܝܹ̈ܐ ܕܲܬܼܢܵܢ ܀ 293 : ܗܢܘ̇ܢ ܕܵܝ̇ܢܝܢ ܠܥܵܘܠܵܐ ܕܲܒܼܗܘܿܢ ܕܚܲܝܵܒܼ ܐܸܢܘܿܢ 294 ܘܲܡܦܲܪܣܝܼܢ ܠܹܗ ܒܥܼܘܼܪ ܒܟܼܘܼ ܒܘܼ̃ܟܼܪܢܵܐ ܕܚܘܼܫܵܒܲܝܗ̈ܘܿܢ . 295 : ܕܝܼܢܵܐ ܪܲܒܿܐ ܐܵܡ̇ܪܝܼܢ ܬܲܡ̇ܢ ܥܲܡ ܚܵܘܒܲܝ̈ܗܘܿܢ 296 ܘܲܠܥܹܝܢ ܟܠܢܵܫ ܡܦܲܪܣܝܼܢ ܡܘܼܡܹ̈ܐ ܕܣܬܝܪ̈ܬܐ ܀ 297 : ܡܲܪܝܼܪ ܢܸܓܼܪܹ̈ܐ ܕܡܸܬܼܢܲܓܼܕܝܢ ܠܹܗ ܡ̣ܢ ܟܠ ܢܸܓܼܕܝܢ 298 ܡܵܐ ܕܡܸܬܼܟܲܠܲܠ ܓܲܒܵܐ ܕܟܹܐܢܹ̈ܐ ܘܕܼܝܼܠܗܘܿܢ ܒܵܗܸ̇ܬܼ . 299 : ܬܲܗܪܵܐ ܪܲܒܿܐ ܚܵܙܹܝܢ ܒܝܼܫܹ̈ܐ ܒܓܲܒܵܐ ܕܛܵܒܹ̈ܐ 300 ܕܐܝܟܢ ܦܵܪܚ̇ܝܼܢ ܩܲܠܝܼܠܵܐܝܼܬܼ ܠܐܲܦܲܝ̈ ܪܵܘܡܵܐ ܀ 301 : ܬܲܗܪܵܐ ܗ̄ܘ̣ ܪܲܒܵܐ ܘܲܟܼܡܵܐ ܕܢܹܐܡܲܪ ܪܲܒܿ ܡ̣ܢ ܬܲܗܪܵܐ 302 ܕܒܸܣܪܵܐ ܫܝܼܛܵܐ ܘܥܵܘܥܹܐ ܓܸܦܹ̈ܐ ܕܦܵܪܘܿܚܘܼܬܼܵܐ . 303 : ܗܵܘ̇ ܦܘܼܩܕܵܢܵܐ ܕܓܲܒܼܠܹܗ ܒܪܵܫܝܼܬܼ ܡ̣ܢ ܕܲܚܝܼܚܵܐ 304 ܗܘ̤ ܡܚܲܝܸܠ ܠܵܗ̇ ܠܦܵܪܘܚܘܼܬܹܗ ܠܡܸܦܪܲܚ ܒܐܵܐܲܪ ܀ 305 : ܗܵܘ̇ ܕܲܢܦܲܚ̣ ܒܹܗ ܪܘܼܚ ܚܲܝܘܬܼܵܐ ܘܲܗܘ̤ܵܐ ܠܲܢܦܸܫ 306 ܗܘ̤ ܥܵܒܸ̇ܕܼ ܠܹܗ ܗܲܝܟܲܠ ܪܘܼܚܵܐ ܕܠܵܐ ܡܸܬܼܚܲܒܲܠ . 307 ܗܵܘ̇ ܕܐܸܬܿܬܲܚܬܲܝ ܨܹܝܕܼ ܬܘܼܩܵܢܹܗ ܚܘܼܒܵܢܵܐܝܼܬܼ ܀ 308 ܗܘ̤ ܡܪܝܼܡ ܫܸܦܠܹܗ ܘܲܡܚܲܕܼܬܼ ܠܹܗ ܪܲܚܡܵܢܵܐܝܼܬܼ ܀ 309 : ܒܚܘܼܒܵܐ ܘܪ̈ܲܚܡܹܐ ܓܲܒܼܠܹܗ ܒܪ̈ܫܝܼܬܼ ܘܲܩܪ̣ܝܵܗܝ ܒܲܫܡܹܗ 310 ܘܒܹܗ ܬܘܸܒܼ ܒܲܙܢܵܐ ܡܲܫܲܪ ܨܐܕܵܘܗܝ ܫܘܼܘܕܵܝ ܡܸܠܵܘ̈ܗܝ . 311 : ܒܨܲܠܡܹܗ ܟܲܢܝܹܗ ܡ̣ܢ ܫܘܼܪܵܐ ܟܲܕܼ ܡܲܬܼܩܸܢ ܠܹܗ 312 ܘܲܒܼܱܫܘܼܠܡܵܐ ܒܨܲܠܡܹܗ ܢܵܚܹ̇ܬܸ ܘܲܡܢܲܚܸܡ ܠܹܗ ܀ 313 ܒܨܲܠܡܹܗ ܢܵܚܹ̇ܬܼ ܪܸܡܙܵܐ ܟܲܣܝܵܐ ܠܵܘ ܗܘ̤ ܟܲܣܝܵܐ 314 ܘܝܵܗܸ̇ܒܼ ܚܲܝܹ̈ܐ ܠܵܐ ܡܵܝܘܬܹ̈ܐ ܠܡܵܝܘܿܬܼܘܼܬܼܵܐ . 315 : ܒܐܵܕܼܵܡ ܕܲܬܼܪܹܝܢ ܗܵܘ̇ ܕܐܸܬܿܬܲܚܬܲܝ ܘܠܲܒܫܹܗ ܒܚܘܼܒܵܐ 316 ܒܹܗ ܡܸܬܿܬܿܚܬܿܐ ܕܠܵܐ ܫܘܼܢܵܝܵܐ ܒܫܘܼܠܵܡ ܙܲܒܼܢܹ̈ܐ ܀ pb. f.71v 317 : ܦܲܓܼܪܵܐ ܕܲܠܒܸܫ ܨܒܼܝܵܢ ܚܘܼܒܹܿܗ ܘܲܩܪ̣ܵܝܗ ܒܲܫܡܹܗ 318 ܗܘ̤ ܡܸܬܼܥܲܛܲܦ ܨܸܒܼܝܵܢܵܐܝܼܬܼ ܘܢܵܚܸ̇ܬ ܠܐܲܪܥܵܐ . 319 : ܗܵܘ̇ ܕܐܸܣܬܲܠܲܩ ܠܥܹܝܢ ܡܲܠܲܐܟ̈ܐ ܘܲܒܼܢܲܝܢ̈ܵܫܵܐ 320 ܗܘ̤ܝܘܼ ܕܐܵܬܹ̇ܐ ܠܲܡܕܵܢ ܐܢܵܫ̈ܐ ܘܪ̈ܘܼܚܵܢܵܝܐ ܀ 321 : ܒܦܲܓܼܪܵܐ ܓܲܠܝܵܐ ܚܙܵܐܘܼܗܝ ܥܝܼܪܹ̈ܐ ܟܲܕܼ ܡܸܣܬܲܠܲܩ 322 ܘܒܵܗ̇ ܒܲܚܙܵܬܼܵܐ ܐܸܡ̣ܲܪܘ ܕܐܵܬܹ̇ܐ ܐܲܝܟ ܡܵܐ ܕܲܣܠܸܩ . 323 : ܥܲܡ ܓܲܠܝܘܼܬܹܗ ܢܵܚܹ̇ܬܼ ܪܸܡܙܹܗ ܩܲܠܝܼܠܵܐܝܼܬܼ 324 ܘܲܡܚܲܕܼܬܼ ܟܠ ܘܡܲܣܸܩ ܥܲܡܹܗ ܠܐܲܬܼܪܵܐ ܕܲܠܥܸܠ ܀ 325 : ܪܸܡܙܵܐ ܟܲܣܝܵܐ ܩܵܥܹ̇ܐ ܒܓܸܠܝܐ ܩܵܠܵܐ ܕܚܝܼܠܵܐ 326 ܘܲܡܙܝܼܥ ܠܲܐܪܥܵܐ ܘܡܲܪܗܸܒܼ ܣܸܕܼܪܸ̈ܐ ܕܫܡܝ̈ܢܐ . 327 : ܒܩܵܠܵܐ ܦܵܩܸ̇ܕܼ ܠܫܡܝ̈ܢܐ ܘܠܐܪ̈ܥܢܝܐ 328 ܕܩܘܼܡܘ ܘܐܸܬܼܚܲܕܲܬܼܘ ܘܲܠܒܸܫܘ ܫܘܼܒܼܚܵܐ ܕܠܵܐ ܡܸܬܼܚܲܒܲܠ ܀ 329 : ܩܵܠ ܦܘܼܩܕܵܢܹܗ ܡܥܝܼܪ ܠܐܪ̈ܥܢܐ ܡ̣ܢ ܕܲܡܟܿܘܼܬܼܵܐ 330 ܘܢܵܕܼܝ̇ܢ ܩܵܝ̇ܡܝܼܢ ܐܲܝܟ ܕܡ̣ܢ ܫܸܢܬܼܵܐ ܕܝܲܩܝܼܪܘܼܬܼܵܐ . 331 : ܚܕܼܵܐ ܒܲܪܬܼ ܩܵܠܵܐ ܕܡܲܠܝܵܐ ܬܲܗܪܵܐ ܩܵܥܹ̇ܐ ܒܐܲܪܥܐ 332 ܘܪܵܥܠܝܼܢ ܡܸܢܹܗ̇ ܡ̈ܠܝܼܠܹܐ ܘܚܲܪ̈ܫܹܐ ܘܡܸܫܬܲܡܥܝܼܢ ܠܵܗ̇ ܀ 333 : ܟܠ ܨܵܐ̇ܬܼ ܠܵܗ̇ ܘܟܼܠ ܓܵܡܲܪ ܠܵܗ̇ ܕܠܵܐ ܫܘܼܘܚܵܪܵܐ 334 ܘܒܼܵܗ̇ ܡܸܬܚܕܬܝܢ ܪܵܘܡܵܐ ܘܥܘܼܡܩܵܐ ܘܟܼܠܡܵܐ ܕܲܒܼܗܘܿܢ . 335 ܡ̈ܠܝܼܠ ܣܵܠܵܩ̇ܝܼܢ ܠܕܲܪܓܼܐ ܪܵܡܵܐ ܕܠܲܝܬܿ ܠܹܗ ܦܸܚܡܵܐ ܀ 336 ܘܚܲܪ̈ܫܹܐ ܢܵܚ̇ܝܼܢ ܡ̣ܢ ܥܲܒܼܕܘܼܬܼܵܐ ܕܦܘܼܠܚܵܢ ܐܵܢܵܫ̈ܐ ܀ 337 : ܒܵܛܸ̇ܠ ܫܸܡܫܵܐ ܡ̣ܢ ܡܲܪܕܝܼܬܼܵܐ ܕܩܲܠܝܼܠܘܼܬܹܗ 338 ܘܢܵܐܸ̇ܚ ܣܲܗܪܵܐ ܡ̣ܢ ܫܘܼܚܠܵܦܵܘ̈ܗܝ ܕܲܒܼܟܼܠ ܝܲܪ̈ܚܝܼܢ . 339 : ܢܵܦܠ̇ܝܼܢ ܟܵܘܟܿܒܹ̈ܐ ܘܕܥܸܟ ܢܘܼܗܪܵܐ ܕܙܲܠܝܼܩܲܝ̈ܗܘܿܢ 340 ܘܫܵܠܹ̇ܐ ܡܲܫܒܼܵܐ ܕܪ̈ܘܼܚܹܐ ܕܐܵܐܲܪ ܘܠܵܐ ܬܘܼܒܼ ܡܸܬܿܬܿܙܝܼܥ ܀ 341 : ܡܵܘܦܹܐ ܚܸܫܟܵܐ ܘܥܵܒܲܪ̇ ܛܲܟܼܣܵܐ ܕܠܸܠܝ ܐܝܼܡܵܡ 342 ܘܠܵܐ ܡܸܬܼܡܲܢ̈ܝܵܢ ܫ̈ܥܹܐ ܘܫܲܒܹ̈ܐ ܘܝܲܪܚܲܝ ܫܲܢ̄ܬܵܐ . 343 : ܝܵܒܸ̇ܫ ܢܒܼܥܵܐ ܕܥܘܼܒܵܗ̇ ܕܲܫܝܘܿܠ ܡ̣ܢ ܟܠ ܦܹܐܪ̈ܝܼܢ 344 ܘܣܵܝ̇ܦܵܐ ܒܥܝܼܵܪܵܐ ܘܚܵܝܘܲܬܼ ܫܸܢܵܐ ܘܪ̈ܲܚܫܵܐ ܡܵܘܦܹܐ ܀ 345 : ܫܵܠܹ̇ܐ ܝܲܡܵܐ ܡ̣ܢ ܬܲܟܼܬܘܼܫܵܐ ܕܓܼ̈ܠܹܐ ܪ̈ܗܝܼܒܹܐ 346 ܘܠܵܐ ܬܘܼܒܼ ܪ̈ܵܗܛܵܢ ܐܸܠܦܹ̈ܿܐ ܕܐ̄ܢܵܫ̈ܐ ܠܥܸܠ ܡ̣ܢ ܚܲܨܹܗ . 347 : ܟܠ ܡܸܫܬܲܚܠܲܦ ܘܟܼܠ ܡܸܬܼܚܲܕܲܬ ܒܚܘܼܕܵܬܼ ܐܢܵܫ̈ܐ 348 ܘܥܲܠ ܟܠ ܘܲܒܼܟܼܠ ܡܲܡܠܸܟ ܢܘܼܗܪܵܐ ܕܚܲܕܼ ܒܵܪܘܿܝܵܐ ܀ 349 : ܟܠ ܡܸܬܼܚܲܪܲܪ ܡ̣ܢ ܥܲܒܼܕܘܼܬܼܵܐ ܕܲܠܘܼܵܬܼ ܐ̄ܢܵܫ̈ܵܐ 350 ܘܗ̤ܘ ܒܲܪܢܵܫܵܐ ܡܕܲܝܲܪ ܒܲܐ̃ܬܼܪܵܐ ܕܠܲܝܬܿ ܒܹܗ ܩܸܢܛܵܐ . 351 : ܒܪܸܡܙܵܐ ܙܥܘܿܪܵܐ ܡܸܫܬܲܚܠܲܦ ܟܠ ܘܡܸܬܼܚܲܕܲܬܼ ܟܠ 352 ܘܠܵܐ ܡܸܬܼܡܲܠܠܐ ܩܲܠܝܼܠܘܼܬܹܗ ܕܐܲܝܟܲܢ ܘܲܟܼܡܵܐ ܗ̄ܝ̣ ܀ 353 : ܩܲܠܝܼܠ ܗ̄ܘ̣ ܛܵܒܼ ܗܵܘ̇ ܦܘܼܩܕܵܢܵܐ ܡ̣ܢ ܟܠ ܡܸܕܡ 354 ܘܐܸܢ ܐܝܼܬܼ ܡܕܡ ܕܩܲܠܝܼܠ ܣܲܓܝܼ ܡܲܬܿܝܼܢ ܡܸܢܹܗ . 355 : ܠܲܝܬܿ ܬܘܼܗܵܝܵܐ ܒܹܝܬܼ ܡܲܚܲܬܿܬܼܵܐ ܘܲܠܡܲܣܲܩܬܵܐ 356 ܐܵܦܠܵܐ ܐܲܝܟ ܐ̄ܢܵܫ ܕܡܲܛܪܸܦ ܥܲܝܢܹܗ ܬܸܡܪܵܐ ܠܬܸܡܪܵܐ ܀ 357 : ܥܲܠ ܡܲܪܟܲܒܬܼܵܐ ܕܚܲܨܗ ܕܐܵܐܪ ܡܙܲܝܲܚ ܡܲܠܟܿܐ 358 ܠܦܲܠܚܹ̈ܐ ܚܝܼܨܹ̈ܐ ܕܐܲܩܪܸܒܼܘ ܘܲܙܟܼܵܘ ܡܸܛܠ ܚܘܼܒܹܗ . 359 : ܚܕܼܵܐ ܡܲܪܟܲܒܼܬܼܵܐ ܪܘܼܚܵܢܵܝܬܵܐ ܟܲܕܸܢ ܪܸܡܙܹܗ 360 ܘܒܼܵܗ̇ ܬܘܼܒܼ ܡܵܘܬܸܒܼ ܐܲܪ̈ܥܵܢܵܝܹܐ ܘܲܫܡܝܵܢܹ̈ܐ ܀ 361 : ܗܘ̤ܝܘܼ ܪܸܡܙܹܗ ܕܗܵܘܹ̇ܐ ܥܢܵܢܵܐ ܐܵܦ ܡܲܪܟܼܒܲܬܼܵܐ 362 ܘܗܘ̤ܝܘܼ ܕܛܥܝܼܢ ܘܲܡܕܲܒܲܪ ܟܠ ܠܲܐܦܝ̈ ܪܵܘܡܵܐ ܀ 363 : ܗܘ̤ܝܘܼ ܕܗܵܘܹ̇ܐ ܚܠܵܦ ܟܠܡܸܕܹܿܡ ܠܲܡܠܝܠܘܼܬܼܵܐ 364 ܘܒܹܗ ܡܸܬܼܥܲܠܹܝܢ ܥܝܼܪܹ̈ܐ ܘܐ̄ܢܵܫ̈ܐ ܠܐܲܬܼܪܵܐ ܕܲܠܥܸܠ . pb. f.72r 365 : ܗܘ̤ܝܘܼ ܕܚܵܙܸ̇ܩ ܐܲܝܟ ܪܲܒܿܚܲܝܠܵܐ ܩܕܼܵܡ ܣܸܕܲܪ̈ܲܝܗܘܿܢ 366 : ܘܗ̤ܘ ܬܘܼܒܼ ܡܟܲܢܸܫ ܣܸܕܪܸ̈ܐ ܐܚܪܵܢܹܐ ܠܘܲܥܕܵܐ ܕܲܫܡܹܗ 367 : ܚܵܙܸ̇ܩ ܡܲܠܟܿܐ ܒܪܸܫ ܡܲܫܪܝܼܬܹܗ ܠܐܦ̈ܝ ܪܵܘܡܵܐ 368 ܘܐܠ̈ܦܐ ܕܥܝܪ̈ܐ ܡ̣ܢ ܝܲܡܝܼܢܹܗ ܘܡ̣ܢ ܣܸܡܵܠܹܗ . 369 : ܥܲܡܹܗ ܚܵܙ̇ܩܝܼܢ ܒܢܲܝ̈ ܦܲܠܵܛܝܼܢ ܠܲܐܬܼܪܵܐ ܕܢܘܼܗܪܵܐ 370 ܕܢܸܗܘܘܿܢ ܥܲܡܹܗ ܒܢܲܝ̈ ܝܪܬܘܬܐ ܒܡܲܠܟܿܘܼܬܼ ܪܵܘܡܵܐ ܀ 371 : ܪܲܒܵܐ ܗ̄ܝ̣ ܣܲܓܼܝ ܦܠܲܓܐ ܕܚܝܠܗ ܡ̣ܢ ܟܠ ܚܝ̈ܠܝܢ 372 ܘܠܵܐ ܡܸܬܼܡܲܠܲܠ ܗܸܕܼܪܵܐ ܘܫܘܼܒܼܚܵܐ ܕܡܸܙܕܲܝܲܚ ܒܹܗ . 373 ܥܲܡܹܗ ܐܝܼܬܹܝܗ̇ ܒܪܝܼܬܼܵܐ ܟܠܵܗ̇ ܕܲܡܠܝܼܠܘܼܬܵܐ . 374 ܐܲܠܦܹ̈ܐ ܕܥܝܼܪܹ̈ܐ ܐܵܦ ܪܸ̈ܒܿܘܵܬܼܵܐ ܕܲܒܼܢܲܝ̈ܢܵܫܵܐ ܀ 375 : ܟܠܝܼܠ ܬܸܫܒܿܘܿܚܬܵܐ ܕܝܘܿܡ ܙܵܟܼܘܼܬܹܗ ܛܥܝܼܢܝܼܢ ܟܠܗܘܿܢ 376 ܘܲܡܩܲܪܒܼܝܼܢ ܠܹܗ ܒܐܝܼܕܼܵܐ ܕܙܵܘ̈ܥܹܐ ܪ̈ܘܼܚܵܢܵܝܹܐ . 377 : ܫܘܼܒܼܚܹܗ ܬܵܢܹܝܢ ܫܡܲܝܵܐ ܘܐܲܪܥܵܐ ܒܦܘܼܡ ܡ̈ܠܵܠܹܐ 378 ܟܲܕܼܦܵܪܥܝܼܢ ܠܹܗ ܚܘܒܬܼ ܚܘܼܒܵܐ ܩܵܠ ܬܸܫܒܿܘܿܚܬܵܐ ܀ 379 : ܒܲܪܒܘܼܬ ܚܘܒܹܗ ܡܲܩܲܬܼ ܚܘܪܐ ܕܪ̈ܥܝܢܝܗܘܿܢ 380 ܟܲܕܼ ܡܸܬܼܝܲܐܒܼܝܼܢ ܕܐܸܡܲܬܼܝ ܦܵܬܲܚ̇ ܬܲܪ̈ܥܲܝ ܪܵܘܡܵܐ . 381 : ܪܗܝܼܒܼܝܼܢ ܣܲܓܿܝܼ ܠܡܸܚܙܵܐ ܐܘܼܪܚܵܐ ܕܐܸܙܕܲܡܲܢ ܠܹܗ̇ 382 ܕܢܸܥܠܘܢ ܢܸܣܒܼܘܢ ܡܠܝ̈ܠܹܐ ܘܕܲܫܢܹ̈ܐ ܪ̈ܘܼܚܢܵܝܹܐ ܀ 383 : ܠܵܐ ܡܸܣܬܲܒܼܥܵܐ ܚܙܵܬܼܵܐ ܕܡܲܠܟܵܐ ܠܪܸ̈ܥܝܵܢܲܝܗܘܿܢ 384 ܘܲܟܼܡܵܐ ܕܚܵܙܹ̇ܝܢ ܬܘܼܒܼ ܡܸܬܼܝܲܐܒܹܝܢ ܠܡܸܬܼܒܲܩܵܝܘܼ . 385 : ܩܕܼܵܡ ܙܵܘܥܲܝ̈ܗܘܿܢ ܪܵܗܸܛ̇ ܪܸܡܙܵܐ ܩܲܠܝܼܠܵܐܝܼܬܼ 386 ܘܡܥܒܼܵܪ ܘܐܹܠܵܐ ܕܐܦܝ̈ ܬܪܥܐ ܕܒܹܝܬܼ ܡܲܠܟܿܘܼܬܼܵܐ ܀ 387 : ܬܲܪܥܵܐ ܪܲܒܵܐ ܦܵܬܼܚ̇ ܡܲܠܟܿܐ ܩܕܼܵܡ ܡܥܠܬܗ 388 ܘܥܵܐܸ̇ܠ ܢܵܐܹ̇ܚ ܒܓܼܵܘ ܦܲܠܵܛܝܼܢ ܗܘ̤ ܘܲܕܼܥܲܡܹܗ . 389 : ܬܲܗܪܵܐ ܘܚܲܫܵܐ ܡܲܠܝܵܐ ܚܙܵܬܼܵܐ ܕܗܵܝ̇ ܡܲܥܲܠܲܬܿܐ 390 ܬܲܗܪܵܐ ܠܕܲܠܥܸܠ ܘܚܲܫܵܐ ܠܕܲܠܬܲܚܬܿ ܕܠܵܐ ܡܸܬܼܥܲܠܹܝܢ ܀ 391 : ܛܲܒܼ ܡ̣ܢ ܛܵܒܹ̈ܐ ܡܸܬܼܒܲܩܝܼܢ ܒܹܗ ܐܵܦ ܥܵܘ̈ܵܠܹܐ 392 ܘܗܵܢ̇ܘ ܚܲܫܵܐ ܕܟܲܕ ܚܵܙܹܝ̇ܢ ܠܹܗ ܓܠܝܼܙܝܼܢ ܡܸܢܹܗ . 393 : ܒܚܲܫܵܐ ܚܵܐ̇ܪ ܗܵܘܢܵܐ ܕܲܒܼܗܘܿܢ ܕܠܵܐ ܣܲܒܼܥܘܼܬܼܵܐ 394 ܟܲܕܼ ܡܸܬܼܦܲܬܼܚܝܼܢ ܘܟܲܕܼ ܡܸܬܿܬܲܚܕܝܼܢ ܬܲܪ̈ܥܲܝ ܪܵܘܡܵܐ ܀ 395 : ܚܙܵܬܼܵܐ ܚܕܲܬܵܐ ܚܵܙܹ̇ܝܢ ܐ̄ܢܵܫܵܐ ܒܲܒܼܢܲܝ̈ܢܫܵܐ 396 ܕܟܲܕܼ ܚܲܕ ܐܸܢܘܿܢ ܚܲܕܼ ܡܸܬܼܥܲܠܹܐ ܘܚܲܕܼ ܡܸܬܿܬܲܚܬܹܿܐ . 397 : ܚܲܕܲܬܵܐ ܚܵܙܹ̇ܝܢ ܐܵܦ ܪ̈ܘܼܚܵܢܹܐ ܬܸܓܼܡܹ̈ܐ ܕܫܹܐܕܹ̈ܐ 398 ܕܟܲܕܼ ܪܘܼܚ ܐܸܢܘܿܢ ܠܵܐ ܡܨܹܝܢ ܦܵܪܚ̇ܝܼܢ ܐܲܝܟ ܪ̈ܘܼܚܵܢܹܐ ܀ 399 : ܒܬܸܡܗܵܐ ܩܵܝܡܝܼܢ ܐ̄ܢܵܫ̈ܐ ܒܝܼܫܹ̈ܐ ܘܫܹܐܕܹ̈ܐ ܛܪ̈ܘܼܢܐ 400 ܡܵܐ ܕܡܸܬܼܒܲܩܹܝܢ ܒܬܲܪ̈ܥܲܝ ܪܵܘܡܵܐ ܟܲܕܼ ܡܸܬܿܬܲܚܕܝܼܢ . 401 ܒܵܟܹ̇ܝܢ ܩܵܐܠܹ̇ܝܢ ܠܲܩܢܘܿܡܝܼܗܘܿܢ ܪܵܥܘܿܡܵܐܝܼܬܼ 402 ܕܚܵܙܹ̇ܝܢ ܕܐܲܚܝܼܕܼ ܬܪܲܥ ܫܘܼܒܼܩܵܢܵܐ ܩܕܼܵܡ ܐܲܦܲܝܗܘܿܢ ܀ 403 : ܒܚܲܫܵܐ ܒܵܟܹ̇ܝܢ ܘܒܲܚܢ̈ܓܼܵܬܵܐ ܪ̈ܵܥܘܿܡܵܬܼܵܐ 404 ܘܥܲܦܝܼܦܵܐܝܼܬܼ ܬ̇ܢܹܝܢ ܩ̈ܵܠܹܐ ܕܲܬܼܘܵܬܼ ܢܲܦ̣ܫܵܐ . 405 : ܚܲܫܵܐ ܡܢܲܓܸܕ ܠܝܲܨܪܵܐ ܕܲܒܼܗܘܿܢ ܦܵܪܘܿܫܵܐܝܼܬܼ 406 ܘܲܬܼܘܵܬܼ ܢܲܦ̣ܫܵܐ ܕܵܝܢܐ ܡܘܼܡܹ̈ܐ ܕܲܩܢܘܿܡܲܝ̈ܗܘܿܢ ܀ 407 : ܗܢܘ̣ܢ ܕܝܵܢܝܢ ܥܲܡ ܚܵܘܒܲܝ̈ܗܘܿܢ ܚܲܟܿܝܼܡܵܐܝܼܬܿ 408 ܘܐܲܝܟ ܕܲܒܼܟܼܘܼܪܵܐ ܒܵܚܪܝܼܢ ܙܹܐܦܵܐ ܕܪܸ̈ܥܝܵܢܲܝܵܗܘܿܢ . 409 : ܒܗܵܘܢܵܐ ܕܲܒܼܗܘܿܢ ܬܵܩ̇ܠܝܼܢ ܝܘܩܪܵܐ ܕܲܚܛܵܗܲܝ̈ܗܘܿܢ 410 ܘܲܠܦܘܼܬܼ ܥܵܘܠܵܐ ܡܲܣܓܹܿܝܢ ܚܲܫܵܐ ܡܲܪܝܼܪ̈ܐܝܼܬܼ ܀ 411 : ܡܲܪܝܼܪ ܘܼܩܫܹܐ ܕܝܼܢܵܐ ܟܹܐܢܵܐ ܕܡܸܬܿܬܲܒܼܠܝܼܢ ܒܹܗ 412 ܘܠܵܐ ܡܸܬܼܡܲܠܠܐ ܒܠܸܫ̇ܢ ܐ̄ܢܵܫܵܐ ܩܲܫܝܘܼܬܼ ܢܸܓܼܕܵܘ̈ܗܝ . 413 : ܪܲܒܵܐ ܗ̄ܝ̣ ܗܵܘܬܼܵܐ ܕܢܲܦܠܝܼܢ ܒܵܗ̇ ܐܵܦ ܥܲܡܝܼܩܹ̈ܐ 414 ܘܥܲܣܩܹ̈ܐ ܗ̄ܝ̣ ܣܲܓܵܝܼ ܠܡܸܬܼܦܲܠܵܛܘܼ ܡ̣ܢ ܩܲܫܝܘܼܬܵܗ̇ ܀ 415 ܥܲܡ ܥܬܿܝܼܪܵܐ ܩܥ̇ܝܢ ܟܠܢܵܫ ܠܘܵܬܼ ܐܲܒܼܪܵܗܵܡ : pb. f.72v 416 ܕܚܘܣ ܪܚܡܢܐ ܘܐܲܦܝܼܣ ܪ̈ܲܚܡܹܐ ܕܲܢܕܲܠܘܢܲܢ . 417 : ܒܥܝܼ ܘܐܸܬܟܫܲܦ ܠܪܸܡܙܵܐ ܟܲܣܝܵܐ ܐܲܝܟ ܕܲܡܥܵܕܲܬܼ 418 ܕܢܸܪܘܿܣ ܩܲܠܝܼܠ ܛܲܠܵܐ ܕܪ̈ܲܚܡܐ ܥܲܠ ܒܝܼܫܘܼܬܼܢ ܀ 419 : ܒܢܲܝ̈ ܠܵܐ ܡܨܝܵܐ ܠܲܡܦܝܼܣܵܢܹ̈ܐ ܥܢ̣ܵܐ ܐܲܒܼܪܵܗܵܡ 420 ܕܢܸܥܒܲܪ ܗܵܘܬܵܐ ܕܐܝܼܬܼ ܒܡܸܨܥܲܬܐ ܒܲܝܢܲܢ ܘܲܠܟܼܘܿܢ . 421 : ܥܗܲܕܼܘ ܕܲܪܚܸܡܬܘܢ ܐܲܪ̈ܥܵܢܝܵܬܵܐ ܘܛܘܼܒܹ̈ܐ ܕܙܲܒܼܢܵܐ 422 ܘܠܵܐ ܣܲܝܸܟܼܬܘܢ ܣܲܟܿܝܼܬܿܘܢ ܠܡܘܼܠܟܢ ܚܲܝܹ̈ܐ ܪ̈ܘܼܚܵܢܵܝܹܐ ܀ 423 ܗܵܠܹܝܢ ܬܵܢܹ̇ܐ ܐܲܒܼܪܵܡ ܠܲܒܼܢܵܘ̈ܗܝ ܠܵܐ ܗ̄ܘ̣ܵܐ ܒܩܵܠܵܐ . 424 ܠܦܘܼܬܼ ܕܲܟܼܬܼܝܼܒܼܵܐ ܐܸܡ̇ܪܹܬܼ ܡܸ̈ܠܹܐ ܐܲܝܟ ܗܵܘ̇ ܕܗܘ̤ܝ̈ . 425 : ܠܵܐ ܓܹܝܪ ܗܸܢܘܿܢ ܩܵܪܹܝܢ ܠܲܐܒܼܪܵܡ ܕܲܢܚܘܢ ܐܸܢܘܿܢ 426 ܘܠܵܐ ܐܲܒܼܪܵܗܵܡ ܡܨܸܐ ܕܲܢܡܲܠܸܠ ܒܸܠܥܵܕܼ ܪܸܡܙܵܐ ܀ 427 : ܪܸܡܙܵܐ ܗ̄ܘ̣ ܕܐܲܚܝܼܕ ܬܪܲܥ̣ ܡܲܠܛܟܿܘܼܬܼܵܐ ܩܕܼܵܡ ܐܲܦܲܝܼ̈ܗܘܿܢ 428 ܘܗܘ̤ܝܘܼ ܕܩܵܥܹ̇ܐ ܒܦܘܼܡ ܐܲܒܼܪܵܗܵܡ ܘܕܦܝܼܫܘ ܘܐܸܫܬܲܢܲܩܘ . 429 : ܗ̤ܘܝܘܼ ܕܐܲܚܝܼܕ ܫܲܒܼܛܵܐ ܒܢܸܓܼܕܼ̈ܐ ܕܠܵܐ ܒܐܝܼܕܲ̈ܝܵܐ 430 ܘܲܠܦܘܼܬܼ ܥܲܡ̈ܠܹܐ ܡܲܣܪܲܚ ܢܸܓܼܕ̈ܐ ܠܡܸܬܼܢܲܕܼܵܢ̈ܐ ܀ 431 : ܗܘ̤ ܬܘܼܒܼ ܟܲܕ ܗܘ̤ ܠܒܼܝܼܟ ܒܹܝܬ ܓܲܙܹܐ ܕܛܘܼܒܹ̈ܐ ܠܥܸܠ 432 ܘܲܠܦܘܼܬܼ ܚܘܼܒܵܐ ܝܵܗܸܿܒܼ ܐܲܓܼܪܵܐ ܠܪ̈ܵܚܡܲܝ ܚܘܼܒܵܐ . 433 : ܠܵܐ ܫܘܹܝܢ ܢܸܓܼܕܹ̈ܐ ܕܐܲܝܠܹܝܢ ܕܐܲܥܘܸܠܘ ܒܠܵܐ ܝܲܕܥܬܼܵܐ 434 ܘܥܵܠܸܒܼ̇ ܫܘܼܒܼܚܵܐ ܕܐܲܝܠܹܝܢ ܕܥܲܙܝܼܘ ܒܐܵܓܼܘܢ ܥܲܡ̈ܠܹܐ . 435 : ܠܦܘܼܬܼ ܨܒܼܝܵܢܵܐ ܡܦܲܠܸܓܼ ܪܸܡܙܵܐ ܛܘܼܒܹ̈ܐ ܘܢܸܓܼܕܹ̈ܐ 436 ܘܲܠܦܘܼܬܼ ܥܵܘܠܵܐ ܘܙܲܕܝܼܩܘܼܬܼܵܐ ܡܚܲܕܵܐ ܘܲܡܥܝܼܩ ܀ 437 : ܘܟܲܕ ܛܵܒܼ ܠܵܐ ܐܝܼܬܼ ܒܗܵܘ̇ ܒܘܼܣܵܡܵܐ ܡܸܕܹܡ ܕܲܒܼܨܝܼܪ 438 ܐܡܲܪ ܦܵܘܠܘܿܣ ܕܨܡܚܿ ܫܘܼܒܼܚܵܐ ܛܵܒܼ ܡ݂ܢ ܫܘܼܒܼܚܵܐ . 439 : ܒܫܘܼܒܼܚܵܐ ܪܲܒܵܐ ܕܠܵܐ ܡܼܬܼܡܲܠܲܠ ܫܪܹܝܢ ܥܸܠ̈ܝܹܐ 440 ܘܲܒܼܫܘܼܢܵܩܵܐ ܕܠܵܐ ܡܸܬܿܬܲܢܹܐ ܪܡܹܝܢ ܬܲܚܬ̈ܝܹܐ ܀ 441 : ܒܐܲܬܼܪܵܐ ܕܢܘܼܗܪܵܐ ܡܕܲܝܪܝܼܢ ܟܹܐܢ̈ܐ ܥܝܼܪܹ̈ܐ ܘܐܢܵܫ̈ܵܐ 442 ܘܲܒܼܚܸܫܘܿܟܼܵܐ ܫܪܹܝܢ ܥܘ̈ܠܐ ܘܫܹܐܕܹ̈ܐ ܕܐܲܥܘܸܠܘ . 443 : ܒܥܸܢܝܵܢ ܡܲܠܟܵܐ ܫܪܹܝܢ ܩܲܕܿܝܼܫܹ̈ܐ ܪܘܼܚܵܢܵܐܝܼܬܼ 444 ܘܥܲܡܹܗ ܒܵܣܿܡܝܼܢ ܒܐܘܼܘܼܠܵܐ ܕܪܘܼܚܵܐ ܕܠܵܐ ܡܸܬܼܚܲܒܲܠ ܀ 445 : ܒܣܵܡܗܘܿܢ ܫܘܼܒܼܚܵܐ ܗ̄ܘܼ ܕܠܵܐ ܡܸܣܬܲܒܼܥܵܐ ܗܲܢܝܼܐܘܼܬܹܗ 446 ܐܵܦ ܥܸܢܝܵܢܗܘܿܢ ܩܵܠ ܬܵܘܕܝܼܬܼܵܐ ܕܠܵܐ ܫܘܼܠܵܡܵܐ . 447 : ܫܘܼܒܼܚܵܐ ܠܒܼܝܼܫܝܼܢ ܘܫܘܼܒܼܚܵܐ ܩܵܥܹܝܿܢ ܩܲܕܝܫܵܐܝܼܬܼ 448 ܠܗܵܘ̇ ܕܲܒܩܘܕܼܫܹܗ ܨܒܼܵܐ ܕܲܢܫܵܘܬܸܦ ܠܲܥܒܼܵܕܼ ܐܝܼܕܼܵܘܗܝ ܀ 449 : ܚܵܙܹܝ̇ܢ ܟܹܐܢܹ̈ܐ ܠܟܲܣܝܵܐ ܕܲܟܼܣܹܐ ܘܲܓܼܠܹܐ ܒܫܘܼܒܼܚܹܗ 450 ܠܵܐ ܡܸܬܼܦܲܠܓܼܝܼܢ ܕܐܲܝܟܲܢ ܚܵܙܹܝ̇ܢ ܟܲܕ ܠܵܐ ܚܵܙܹܝ̇ܢ . 451 : ܒܡܸܬܼܚܙܝܵܢܵܐ ܚܵܙܹܝ̇ܢ ܫܘܼܒܼܚܹܗ ܕܲܓܼܢܝܼܙ ܡܢ݂ ܟܠ 452 ܘܲܒܼܝܲܕܼ ܓܲܠܝܵܐ ܢܵܚܬܼܵܐ ܚܙܵܬܼܵܐ ܕܪܸ̈ܥܝܵܢܲܝܗܘܿܢ ܀ 453 : ܒܗܲܝܟܲܠ ܦܲܓܼܪܵܐ ܡܩܲܪܒܼܝܼܢ ܕܸܒܼܚܹ̈ܐ ܕܪܸ̈ܥܝܵܢܲܝܗܘܿܢ 454 ܘܠܵܐ ܫܲܠܝܼܛܝܼܢ ܠܡܸܬܼܒܲܩܵܝܘܼ ܒܩܘܕܼܵܫ ܩܘܼܕܼܫܹ̈ܐ . 455 : ܩܘܼܕܼܫܵܐ ܦܲܓܼܪܵܐ ܗ̄ܘ݂ ܡܸܬܼܚܲܙܝܵܢܵܐ ܕܪܫܝܼܬܼ ܓܸܢܣܲܢ 456 ܘܩܘܼܕܼܵܫ ܩܘܼܕܼܫ̈ܐ ܐܲܠܗܘܼܬܼܵܐ ܗ̄ܝ݂ ܕܠܵܐ ܡܸܬܼܚܲܙܝܵܐ ܀ 457 : ܘܚܲܕܼ ܗܘ̤ ܩܘܼܕܼܫܵܐ ܘܲܩܕܘܿܫ ܩܘܕܼܫܹ̈ܐ ܒܲܚܕܼܵܝܘܼܬܼܵܐ 458 ܚܲܕܼ ܐܲܠܵܗܵܐ ܒܗܲܝܟܲܠ ܦܲܓܼܪܵܐ ܕܲܓܼܒܼܵܐ ܠܚܘܼܒܹܿܗ . 459 : ܚܕܼܵܐ ܬܵܘܕܝܼܬܼܵܐ ܡܩܲܪܒܼܝܼܢ ܐܢܵܫ̈ܐ ܘܪ̈ܘܼܚܢ̈ܝܐ 460 ܠܟܲܣܝܵܐ ܒܓܸܿܠܝܵܐ ܐܵܦ ܠܹܗ ܠܓܲܠܝܐ ܒܥܸܠܲܬܼ ܟܲܣܝܵܐ ܀ 461 : ܒܚܲܕܼ ܗ̄ܘ݂ ܚܘܼܒܵܐ ܐܲܣܝܼܪ ܟܠܵܐ ܨܝܕ ܗܵܘ̇ ܕܲܓܼܠܹܐ 462 ܘܗܘ̤ ܒܐܝܼܬܼܘܼܬܼܵܐ ܚܕܼܵܐ ܡܵܪܘܼܬܼܵܐ ܘܚܲܕܼ ܫܘܼܠܛܵܢܵܐ . 463 : ܥܲܠ ܟܠ ܘܲܒܼܟܼܠ ܡܲܣܥܸܟ ܬܲܡܲܢ ܟܲܣܝܵܐ ܒܓܠܝܵܐ 464 ܘܲܒܼܓܲܠܝܘܼܬܹܗ ܕܵܐܹܢ ܟܠܵܐ ܐܲܝܟ ܫܘܼܘܕܵܝܹܗ ܀ pb. f.73r 465 : ܐܵܦ ܥܲܠ ܗܕܹܵܐ ܓܒ̣ܝܵܗܝ ܡ̣ܢ ܟܠܵܐ ܘܫܲܥܒܸܿܕܼ ܠܹܗ̇ ܟܠ 466 ܕܢܗܘܘܢ ܚܵܙܹ̇ܝܢ ܡܸܬܿܬܿܕܝܼܵܢܵܢܹ̈ܐ ܠܐܲܝܢܵܐ ܕܕܼܵ ܐܸܢ . 467 : ܣܢܝܼܩܝܼܢ ܗ̄ܘ̣ܵܘ ܓܹܝܪ ܒܢܲܝ̈ ܡܲܠܟܿܘܿܬܐ ܘܲܒܼܢܲܝ̈ ܚܸܫܟܵܐ 468 ܕܢܸܚܙܘܢ ܡܲܢܘ ܡܦܲܠܸܓܼ ܕܲܫܢܹ̈ܐ ܘܡܲܣܪܲܝ ܢܸܓܼܕܹ̈ܐ ܀ 469 : ܒܵܥܹܝ̇ܢ ܗ̄ܘ̣ܵܘ ܬܘܼܒܼ ܕܢܸܚܙܘܢ ܡܸܕܹܡ ܟܡܵܐ ܐܸܢ ܟܣܝܵܐ ܗ̄ܘ̣ 470 ܘܲܕܼܠܵܐ ܡܵܨܝܵܐ ܒܲܝܵܐ ܐܸܢܘܿܢ ܠܦܘܼܬܼ ܪܸܓܲܬܼܗܘܢ . 471 : ܚܲܟܿܝܼܡܵܐܝܼܬܼ ܣܥܲܪ ܟܠ ܕܲܣܥܲܪ ܗܵܘ̇ ܡܲܬܼܩܸܢ ܟܠ 472 ܘܠܵܐ ܡܸܬܼܡܲܠܠܵܐ ܚܸܟܼܡܲܬܼ ܚܘܼܒܹܿܗ ܕܲܟܼܡܵܐ ܗ̄ܝ̣ ܘܐܝܟܲܢ ܀ 473 : ܬܡܝܼܗ ܬܘܼܩܵܢܹܗ ܘܪܲܒܿ ܚܘܼܕܵܬܹܗ ܘܲܓܼܡܝܼܪ ܚܘܼܒܹܗ 474 ܘܲܟܼܡܵܐ ܕܢܵܘܪܸܒܼ ܒܨܝܼܪ ܠܫܵܢܲܢ ܡ̣ܢ ܪܲܒܿܘܼܬܹܗ . 475 : ܚܘܼܒܹܿܗ ܚܵܘܝܼ ܒܗܵܝ̇ ܕܲܒܼܪܵܐ ܟܠ ܘܲܡܚܲܕܸܬܼ ܟܠ 476 ܘܲܡܫܵܘܬܸܦ ܟܠ ܒܥܸܢܝܵܢ ܚܘܼܒܵܐ ܕܐܲܠܵܗܘܼܬܹܗ ܀ 477 : ܠܲܚܠܘܿܠ ܚܘܼܒܹܿܗ ܡܙܲܡܸܢ ܩ̇ܪܐ ܠܲܒܼܢܲܝ̈ ܒܲܝܬܹܗ 478 ܘܲܡܚܲܕܹܐ ܠܗܘܿܢ ܒܗܵܝ̇ ܡܲܠܟܿܘܼܬܼܵܐ ܕܬܼܘܼܩܵܢ ܪܵܘܡܵܐ . 479 : ܒܐܲܬܼܪܵܐ ܕܲܠܥܸܠ ܡܦܲܠܸܓܼ ܥܘܼܬܼܪܵܐ ܕܒܲܣܝܼܡܘܼܬܹܗ 480 ܘܝܵܬ̣ܒܼ̇ ܝܵܗܸ̇ܒܼ ܫܛܵܪ ܚܹܐܪܘܼܬܼܵܐ ܠܲܥܒܼܵܕ ܐܝܼܕܼܵܘ̈ܗܝ ܀ 481 : ܥܘܼܬܼܪܵܐ ܕܚܲܝܹ̈ܐ ܠܵܐ ܡܝܘ̈ܬܐ ܩܢ̇ܝܢ ܐܢܫ̈ܐ 482 ܘܲܕܼܠܵܐ ܥܲܡܠܵܐ ܡܕܲܝܪܝܼܢ ܒܐܲܬܼܪܵܐ ܕܪܵܡ ܡ̣ܢ ܚܲܫܹ̈ܐ ܀ 483 : ܒܲܠܡܹܐܝܢ ܫܲܝܢܵܐ ܢܵܚ̇ܝܼܢ ܐܸܠܦܹ̈ܐ ܕܗܲܕܵܡܲܝ̈ܗܘܿܢ 484 ܘܠܵܐ ܬܘܼܒܼ ܫܵܚ̇ܩܝܼܢ ܓܲܠܠܹ̈ܐ ܕܚܲܫܹ̈ܐ ܠܪܸ̈ܥܝܵܢܲܝܗܘܿܢ ܀ 485 : ܒܚܹܝܠ ܛܲܝܒܿܘܼܬܼܵܐ ܩܢ̇ܝܢ ܚܝܠܐ ܠܡܸܙܡܲܪ ܫܘܼܒܼܚܵܐ 486 ܠܗܵܘ̇ ܕܲܒܼܚܘܼܒܹܿܗ ܫܵܘܬܸܿܦ ܐܸܢܘܿܢ ܠܲܫܒܼܝܼܚ̈ܵܬܹܗ . 487 : ܬܡ̇ܢ ܫܵܠܡܵܐ ܗܵܝ̇ ܕܟܬܼܝܒܼܵܐ ܥܲܠ ܒܲܪܢܵܫܵܐ 488 ܕܨܲܠܡܵܐ ܗ̄ܘ̣ ܓܲܠܝܵܐ ܕܡܲܟܪܸܙ ܟܲܣܝܵܐ ܒܝܲܕܼ ܓܲܠܝܘܼܬܹܗ ܀ 489 : ܬܲܡ̇ܢ ܚܵܙܹܝ̇ܢ ܐ̄ܢܵܫ̈ܐ ܒܐܲܪܥܵܐ ܠܲܟܼܣܹܐ ܡ̣ܢ ܟܠ 490 ܘܠܵܐ ܬܘܼܒܼ ܫܵܚ̇ܩܝܼܢ ܠܡܸܒܼܥܵܐ ܒܥ̇ܬܼܵܐ ܕܲܣܬܝܼܪ̈ܵܬܼܵܐ . 491 : ܬܲܡ̇ܢ ܡܲܡܠܸܟ ܥܲܠ ܟܠ ܘܲܒܼܟܼܠ ܚܲܕܼ ܨܒܼܝܵܢܵܐ 492 ܘܠܲܝܬܿ ܕܲܡܥܨܹܐ ܠܦܘܼܬܼ ܦܘܼܪܥܵܢܵܐ ܕܚܘܒܲܬܼ ܚܘܒܐ ܀ 493 : ܬܡ̇ܢ ܗܘܹ̇ܝܢ ܥܝܼܪܹ̈ܐ ܘܐܢܫ̈ܐ ܚܲܕܼ ܒܐܘܝܘܼܬܼܵܐ 494 ܘܒܲܛܸ̇ܠ ܗܪܸܬܼܵܐ ܘܡܵܘܦܹܐ ܚܣܵܡܵܐ ܘܛܵܠܸ̇ܩ ܪܘܼܓܼܙܵܐ . 495 : ܚܘܼܒܵܐ ܘܫܲܝܢܵܐ ܡܲܡܠܸܟ ܥܲܠ ܟܠ ܘܲܡܫܲܥܒܸܿܕ ܟܠ 496 ܘܚܲܕܼ ܨܒܼܝܵܢܵܐ ܡܕܲܒܲܪ ܟܠܵܐ ܐܲܝܟ ܨܸܒܼܝܵܢܹܗ ܀ 497 : ܫܲܒܼܛܵܐ ܕܪܘܼܓܼܙܵܐ ܐܲܚܝܼܕ ܟܲܣܝܵܐ ܒܐܝܼܕܲܝ̈ ܓܲܠܝܵܐ 498 ܘܲܡܕܲܒܲܪܟܿܠ ܠܘܵܬܼ ܟܲܣܝܘܼܬܼܵܐ ܕܒܲܨܠܸܡ ܐ̄ܢܵܫ̈ܐ . 499 : ܠܘܲܥܕܵܐ ܕܐܢܫ̈ܐ ܪܗܛ̇ܝܼܢ ܐܢܵܫ̈ܐ ܘܪ̈ܘܼܚܵܢܵܝܹܐ 500 ܘܡܵܐ ܕܐܸܬܼܩܸܿܪܲܒܼܘ ܠܲܬܼܪܲܥ ܐܢܫܐ ܦܪܲܥ̣ܘ ܬܵܘܕܝܼܬܼܵܐ ܀ 501 : ܐܲܝܟ ܕܲܒܼܨܲܠܡܵܐ ܡܸܬܼܒܲܩܝܢ ܒܹܗ ܒܲܨܠܸܡ ܐܢܵܫܵܐ 502 ܘܲܒܼܓܲܠܝܘܼܬܹܗ ܚܵܙܹ̇ܝܢ ܚܲܝܠܵܐ ܕܚܹܝܠ ܐܝܼܬܼܘܼܬܼܵܐ . 503 : ܠܵܘ ܠܐܝܼܬܼܘܼܬܼܵܐ ܚܵܙܝܐ ܥܲܝܢܵܐ ܕܲܡܠܝܼܠܘܼܬܼܵܐ 504 ܐܸܠܵܐ ܠܨܲܠܡܵܐ ܡܸܬܼܚܲܙܝܵܢܵܐ ܕܕܼܵܡ̇ܐ ܠܟܲܣܝܵܐ ܀ 505 : ܕܕܼܵܡܹ̇ܐ ܐ̣ܡܪܹ̇ܬܼ ܒܪܲܒܿܘܼܬܼ ܕܲܪܓܼܐ ܠܵܘ ܒܲܟܼܝܵܢܵܐ 506 ܕܠܲܝܬܿ ܒܲܥܒܼܝܼܪܹ̈ܐ ܕܕܼܵܡܹ̇ܐ ܟܝܵܢܹܗ ܠܲܟܼܝܵܢ ܟܲܣܝܵܐ . 507 : ܒܚܘܼܒܵܐ ܐܲܫܘܝ ܠܲܥܒܼܵܕܼ ܐܝܼܕܼܵܘ̈ܗܝ ܕܢܸܬܿܕܲܡܹܐ ܠܹܗ 508 ܘܲܒܼܛܲܝܒܿܘܼܬܼܵܐ ܩܪ̣ܵܐ ܘܐܲܩܝܼܡܹܗ ܒܕܲܪܓܼܵܐ ܕܲܫܡܹܗ ܀ 509 : ܦܘܼܪܣܵܐ ܗ̄ܘ̣ ܗܵܢܵܐ ܐܲܠܵܗܵܝܵܐ ܕܠܵܐ ܡܸܬܼܦܲܫܲܩ 510 ܕܐܲܝܟܲܢ ܝܲܩܲܪ ܕܝܼܠܹܗ ܒܕܼܝܠܹܗ ܚܲܟܿܝܡܵܐܝܼܬܼ . 511 : ܫܟܼ̇ܚܬܼܵܐ ܗ̄ܝ̣ ܗܕܹܐ ܕܗܵܘ̇ ܨܸܒܼܝܵܢܵܐ ܕܫܲܠܝܼܛ ܥܲܠ ܟܠ 512 ܘܲܨܢܝܼܥܵܐܝܼܬܼ ܐܲܣܪܹܗ ܠܥܵܠܡܵܐ ܒܐܲܠܵܗܘܼܬܹܗ ܀ 513 : ܠܹܗ ܬܸܫܒܿܘܿܚܬܼܵܐ ܥܲܠ ܚܸܟܡ̈ܬܹܗ ܕܠܵܐ ܡܸܬܿܕܲܪ̈ܟܵܢ 514 ܕܐܲܬܼܩܸܢ ܟܠܵܐ ܘܲܡܚܲܕܼܬܼ ܟܠ ܒܚܘܼܒܵܐ ܘܪ̈ܲܚܡܹܐ ܀ 1 : ܒܫܘܼܦܪܵܐ ܦܲܐܝܵܐ ܕܲܨܠܸܡ ܐ̄ܢܵܫ̈ܐ ܨܒܹܝ̇ܬܼ ܕܐܸܬܼܒܲܩܸܐ 2 ܘܥܲܕܼ ܒܵܥܹ̇ܐ ܐ̄ܢܵܐ ܕܐܸܚܙܹܐ ܫܘܼܦܪܹܗ ܚܙܹ̇ܝܬܼ ܡܘܼܟܵܟܹܗ . 3 : ܚܙܹܝܬܹܗ ܕܲܩܛܝܼܪ ܬܵܓܼܵܐ ܒܐܲܪܥܵܐ ܕܡܲܡܠܸܟ ܥܲܠ ܟܠ 4 ܘܗܸܦܟܹܿܬܼ̇ ܘܲܚܙܹܝ̇ܬܼ ܕܲܫܕܹܐ ܒܲܫܝܘܼܠ ܡ̣ܢ ܟܠܵܐ ܀ 5 : ܚܙܹܝ̇ܬܼ ܟܲܕܼ ܦܵܩܸܕܼ̇ ܘܡܸܫܬܲܡܥܝܼܢ ܠܹܗ ܡ̈ܠܝܼܠܹܐ ܘܚܲܪ̈ܫܹܐ 6 ܘܒܵܬܲܪ ܩܲܠܝܼܠ ܚܙܹ̇ܝܬܼ ܟܲܕܼ ܡܲܗܸܠ ܣܵܣܵܐ ܒܦܲܓܼܪܹܗ . 7 : ܚܙܹ̇ܝܬܼ ܟܲܕܼ ܝܵܬܸܒܼ̇ ܥܲܠ ܡܲܪ̈ܟܒܼܵܬܼܵܐ ܘܕܲܚܝܼܠ ܚܸܙܘܹܗ 8 ܘܬܼܘܼܒܼ ܚܵܪܹܬܼ ܒܹܗ ܕܡܲܪܟܸܿܢ ܪܹܫܹܗ ܒܲܬܼܪܲܥ ܩܲܒܼܪܵܐ ܀ 9 : ܚܙܹ̇ܝܬܼ ܕܲܡܨܲܒܸܿܬܼ ܒܲܠܒܼܘܼܫ ܒܘܼܨܵܐ ܘܲܒܼܫܹܐܪ̈ܝܹܐ 10 ܘܒܼܵܬܲܪ ܙܲܒܼܢܹ̈ܐ ܚܙܹ̇ܝܬܼ ܕܲܩܪܝܼܡܵܐ ܓܘܵܓܲܝ ܒܐܲܦܵܘ̈ܗܝ . 11 ܚܙܹ̇ܝܬܼ ܟܲܕܼ ܡܲܪܗܸܒܼ ܩܵܠ ܦܘܼܩܕܵܢܹܗ ܠܲܟܼܢܵܘ̈ܬܹܗ 12 ܘܲܪܗܸܛ ܡܵܘܬܐ ܘܒܲܠܥܹܗ ܡ̣ܢ ܫܹܠܝ ܘܲܫܬܸܩ ܩܵܠܹܗ ܀ 13 : ܚܙܹ̇ܝܬܼ ܟܲܕܼ ܒܵܢܹ̇ܐ ܘܡܵܘܪܸܒܼ ܥܘܼܡܪܹܗ ܕܠܵܐ ܡܘܼܫ̈ܚܵܬܼܵܐ 14 ܘܲܒܼܝܘܿܡ ܡܵܘܬܹܗ ܠܵܐ ܐ̄ܢܵܫ ܝܲܗܒܼ ܠܹܗ ܕܲܢܕܲܝܲܪ ܒܹܗ . pb. f.68v 15 : ܚܙܹ̇ܝܬܼ ܕܛܲܝܸܒܼ ܠܹܗ ܢܚ̈ܬܼܐ ܪ̈ܓܼܝܼܓܹܐ ܠܝܘܿܡ ܡܸܫܬܘܼܬܼܵܐ 16 ܘܣܲܪܗܸܒܼ ܡܵܘܬܿܐ ܩܛܲܪ ܠܗ ܒܲܫܝܘܿܠ ܓܢܘܢܐ ܕܐܸܒܼܠܵܐ ܀ 17 : ܚܙܹ̇ܝܬܼ ܟܲܕܼ ܪܵܗܸܛ̇ ܠܲܡܟܲܢܵܫܘܼ ܕܠܵܐ ܣܲܒܼܥܘܼܬܼܵܐ 18 ܘܲܒܼܥܘܼܢܕܵܢܹܗ ܚܙ̣ܩ ܟܕܼ ܡܸܣܟܹܿܢ ܡ̣ܢ ܛܒ̈ܬܐ . 19 : ܕܠܵܐ ܝܘܼܬܼܪܵܢܵܐ ܚܙ̣ܩ ܚܲܝܠܵܢܵܐ ܡ̣ܢ ܓܵܘ ܥܘܼܡܪܹܗ 20 ܘܠܵܐ ܢܣܲܒܼ ܙܘܵܕܹ̈ܐ ܠܐܘܼܪܚܵܐ ܕܐܸܙܕܲܡܲܢ ܠܹܗ̇ ܀ 21 : ܢܦܲܩ̣ ܡ̣ܢ ܥܘܼܡܪܹܗ ܐܲܝܟ ܡܵܐ ܕܢܦ̣ܩ ܡ̣ܢ ܓܵܘ ܟܲܪܣܵܐ 22 ܥܲܪܛܸܠ ܐܸܬ̣ܵܐ ܘܥܲܪܛܸܠ ܐܸܙܲܠ̣ ܚܲܫܵܐ ܗ̄ܘ̣ ܪܲܒܵܐ . 23 : ܚܲܫܵܐ ܕܫܸܦܠܹܗ ܕܝܲܩܝܼܪ ܡ̣ܢ ܟܠ ܙܲܩܬܹܗ ܠܪܸܥܝܵܢܝ 24 ܘܚܸܫܹ̇ܬܼ ܣܲܓܿܝܼ ܥܲܠ ܡܘܼܟܵܟܹܗ ܕܓܸܢܣܲܢ ܫܝܼܛܵܐ ܀ 25 : ܚܙܹ̇ܝܬܼ ܪܘܼܡܵܪܡܹܗ ܕܐܲܝܟ ܛܸܠܵܠܵܐ ܥܩܲܪ ܡ̣ܢ ܨܐܕܵܘܗܝ 26 ܘܲܚܙܹ̇ܝܬܼ ܫܸܦܠܹܗ ܘܡܘܼܟܵܟ ܢܲܦ̣ܫܹܗ ܕܐܲܓܲܪ ܣܲܓܝܼ . 27 : ܒܫܸܠܦܹܗ ܚܵ̇ܪܹܬܼ ܕܡܲܓܸܿܣ ܒܲܫܝܼܘܠ ܘܲܥܒܼܝܼܕ ܡܸܕܼܪܵܐ 28 ܘܲܪܢܝܹ̇ܬܼ ܕܐܲܝܟܲܢ ܘܐܸܡܲܬܼܝ ܦܵܢܹ̇ܐ ܠܘܵܬܼ ܚܲܝܘܬܼܵܐ ܀ 29 : ܪܢܹܝܬܼ ܕܐܲܝܟܲܢ ܟܲܝ ܢܒܵܥܸܝ̇ܢ ܚܲܝܹ̈ܐ ܡ̣ܢ ܡܝܼܬܼܘܼܬܼܵܐ 30 ܘܐܲܝܟܲܢ ܗܵܦܸ̇ܟ ܡܸܕܪܹܗ ܫܝܼܛܵܐ ܠܘܵܬܼ ܪܘܼܡܪܵܡܹܗ . 31 : ܡ̇ܢ ܒܢܸ̇ܐ ܠܹܗ ܠܗܲܝܟܲܠ ܦܲܓܼܪܵܐ ܕܣܲܬܼܪܹܗ ܡܵܘܬܵܐ 32 ܘܡ̇ܢ ܡܲܦܵܢܐ ܠܵܗ̇ ܠܢܲܦ̣ܫܵܐ ܨܐܕܘܵܗܝ ܕܲܬܼܗܠܸܠ ܒܹܗ ܀ 33 : ܡ̇ܢ ܦܵܬܲܚ̇ ܠܹܗ ܠܬܲܪܥܵܐ ܕܲܫܝܼܘܿܠ ܕܐܲܚܝܼܕܼ ܒܲܐܦܘ̈ܗܝ 34 ܘܡ̇ܢ ܡܲܦܸܩ ܠܹܗ ܡ̣ܢ ܓܵܘ ܚܸܣܢܹ̈ܐ ܕܡܵܘܬܐ ܝܲܥܢܵܐ . 35 : ܐܲܝܢܵܐ ܚܲܝܠܵܐ ܕܢܵܦܲܚ̇ ܒܐܲܦܵܘ̈ܗܝ ܪܘܼܚ ܚܲܝܘܼܬܼܵܐ 36 ܘܡܲܩܢܹܐ ܩܵܠܵܐ ܠܪܸ̈ܓܼܫܹܐ ܡܝܼ̈ܬܹܐ ܠܡܸܙܡܲܪ ܫܘܼܒܼܚܵܐ ܀ 37 : ܐܲܝܢܵܐ ܪܸܡܙܵܐ ܕܢܵܦܹ̇ܩ ܪܵܗ̇ܛ ܒܐܲܪ̈ܒܼܥܦܸܢܝܵܢ 38 ܘܲܡܦܲܪܸܫ ܠܹܗ ܠܡܸܕܼܪܵܐ ܕܐ̄ܢܵܫ̈ܐ ܡ̣ܢ ܗܵܘ̇ ܕܐܲܪܥܵܐ . 39 : ܡܲܢ̣ܘܼ ܕܦܵܪܸܫ ܡܸܕܼܪ̈ܐ ܕܐܢܫ̈ܐ ܡ̣ܢ ܕܚܝܘ̈ܬܐ 40 ܕܐܸܟܲܠ̣ܘ ܐܢܘܢ ܘܡܝܬܼܘ ܘܐܸܬܼܚܲܠܛܘ ܦܲܓܼܪܹ̈ܐ ܒܦܲܓܼܪܹ̈ܐ ܀ 41 : ܟܡܵܐ ܟܲܝ ܗܵܘܹ̇ܐ ܗܵܘ̇ ܦܘܼܩܕܵܢܵܐ ܕܦܵܩܸ̇ܕ ܠܲܡܩܵܡ 42 ܕܗܵܐ ܠܲܝܬܿ ܡܸܢܝܵܢ ܠܐܲܠܦܹ̈ܐ ܕܐܢܫ̈ܐ ܕܲܗܘ̤ܵܘ ܡܸܕܼܪ̈ܐ . 43 : ܟܡܵܐ ܟܲܝ ܐܲܠܦܹ̈ܐ ܕܫܡܝܵܢ̈ܐ ܢܵܦܩ̇ܝܢ ܒܵܥܝܹ̇ܢ 44 ܠܐܲܝܠܝܹܢ ܕܐܸܒܲܕܘ ܒܝܲܡܵܐ ܘܢܲܦܫܵܐ ܒܟ̣ܠ ܐܸܣܟܹܝܡܝܼ̈ܢ ܀ 45 : ܡ̣ܢ ܐܲܝܟܵܐ ܟܲܝ ܦܢܵܝܹ̇ܢ ܘܐܵܬܹܝ̇ܢ ܒܸܣܪܵܐ ܘܓܲܪ̈ܡܹܐ 46 ܕܗܵܐ ܠܲܝܬܿ ܕܘܼܡܝܵܐ ܕܪܘܼܢܵܒܼ ܦܲܓܼܪܵܐ ܒܡܸܕܪܵܐ ܕܐܲܪܥܵܐ . 47 : ܗܘ̤ ܟܲܝ ܐܝܼܬܼܵܘܗܝ ܡܸܕܼܪܵܐ ܕܐܲܪܥܵܐ ܕܗܵܘܸ̇ܐ ܦܲܓܼܪܵܐ 48 ܘܡܲܢ̣ܘܼ ܕܡܨܐ ܠܡܦܪܫ ܡܕܪܐ ܡ̣ܢ ܒܲܪ ܓܸܢܣܹܗ ܀ 49 : ܗܵܠܹܝܢ ܐܸܢܵܐ ܪܢܝܹ̇ܬܼ ܣܲܟܼܠܵܐܝܼܬܼ ܒܦܲܪܨܘܦ ܣܲܟܸ̈ܠܹܐ 50 ܘܲܬܼܢܝ̇ܬܼ ܕܝܼܠܗܘܢ ܐܲܝܟ ܗܵܘ̇ ܕܐܸܢܵܐ ܒܗܘܿܢ ܐܸܬܬܲܚ̇ܕܹܬܼ . 51 : ܪܸܥܝܵܢ ܣܲܟܼ̈ܠܹܐ ܬܢܹܝ̇ܬܼ ܡ̣ܢ ܪܸܥܝܵܢܝ ܐܲܝܟ ܪܸܥܝܵܢܗܘܿܢ 52 ܘܦܵܘܠܘܿܣ ܨܵܬܼܢܝ ܘܚܲܣܕܼܢܝ ܥܡܗܘܿܢ ܐܲܝܟ ܕܲܠܣܲܟܼܠܵܐ ܀ 53 : ܟܵܪܘܿܙ ܪܘܼܚܵܐ ܘܣܵܗܕܵܐ ܒܚܝܼܪܵܐ ܕܚܵܝܲܬܼ ܡܝܼ̈ܬܹܐ 54 ܫܡܲܥ̣ ܦܘܼܠܵܓܼܵܐ ܕܚܲܝܲܬܼ ܡܝܼ̈ܬܹܐ ܘܛܢ ܘܐܸܬܼܥܲܙܲܙ . 55 : ܣܲܟܼܠܵܐ ܠܲܡ ܩܪ̣ܢܝ ܒܦܲܪܨܘܿܦ ܣܲܟܼ̈ܠܹܐ ܦܠܝܲܓܼܝܼ̈ ܠܸܒܵܐ 56 ܕܥܲܠ ܡ̇ܢ ܬܲܪܓܸܿܡܬܿ ܪܸܥܝ̇ܢ ܣܲܟܼ̈ܠܹܐ ܒܐܸܕܲܢܲܝ̈ ܐ̄ܢܵܫܵܐ ܀ 57 : ܣܲܟܼܠܵܐ ܠܲܡ ܚܘܪ ܒܟܝܢ ܙܲܪܥܐ ܕܐܢ̄ܬܿ ܙܪܥ ܡ̇ܢ ܐܢ̄ܬܿ 58 ܕܐܸܢ ܠܵܐ ܡܵܐܸ̇ܬܼ ܠܵܐ ܡܨܐ ܚܲܝܹ̈ܐ ܘܛܵܥܸ̇ܢ ܦܹܐܪܹ̈ܐ . 59 : ܚܘܪ ܒܲܦܪܸܕܬܼܵܐ ܕܚܸܛܬܼܵܐ ܕܙܲܪܥܵܐ ܕܡܲܪܡܝܼܬܿ ܒܐܲܪܥܵܐ 60 ܕܡܵܝ̇ܬܐ ܠܘܼܩܕܼܵܐ ܘܐܟܸܢ ܚܵܝܵܐ ܒܐܪܵܙ ܢܘܼܚܵܡܵܐ ܀ 61 : ܗ̤ܝ ܗ̣̄ܝ ܚܸܛܬܼ̇ܐ ܕܢܵܦܠܵܐ ܘܡܵܝ̇ܬܿܐ ܒܲܕܼܡܘܼܬܼ ܦܲܓܼܪܵܐ 62 ܗ̤ܝ ܗ̄ܝܼ ܕܫܵܘܚ̇ܵܐ ܡ̣ܢ ܡܲܣܝܘܼܬܼܵܗ̇ ܒܗܸܕܼܪܵܐ ܪܲܒܐ . pb. f.69r 63 : ܒܗܵܢܵܐ ܛܲܟܼܣܵܐ ܡܵܐܸܬܼ̇ ܦܲܓܼܪܵܐ ܘܚܵܝܹ̇ܐ ܦܲܓܼܪܵܐ 64 ܘܗ̤ܘܝܘܼ ܟܲܕܼ ܗܘ̤ ܡܸܬܼܚܲܒܿܠܵܢܵܐ ܕܠܵܒܸ̇ܫ ܫܘܼܒܼܚܵܐ ܀ 65 : ܗ̤ܘܝܘܼ ܕܩܵܢܹ̇ܐ ܪܸܓܼܫܹܐ ܓ̈ܠܝܐ ܐܲܝܟ ܩܕܼܡ̈ܝܐ 66 ܘܢܲܦ̣ܫܵܐ ܗ̄ܝ̣ ܕܝܠܹܗ ܕܗܵܦܟܿܐ ܙܵܡ̇ܪܵܐ ܒܟܸܢܵܪ ܡܸܢܵܘ̈ܗܝ . 67 : ܒܦܲܓܼܪܵܐ ܘܢܲܦ̣ܫܵܐ ܩܐܸ̇ܡ ܟܠܢܵܫ ܡ̣ܢ ܒܲܪ ܕܐܝܼܬܼܵܘܗܝ 68 ܦܲܓܼܪܵܐ ܒܪܸ̈ܓܼܢܵܐ ܘܢܲܦ̣ܫܵܐ ܒܙܵܘ̈ܥܹܐ ܕܩܠܝܼܠܘܼܬܼܵܐ ܀ 69 : ܦܲܓܼܪܵܐ ܗܵܘܹ̇ܐ ܠܵܐ ܡܵܝܘܿܬܼܵܐ ܚܠܵܦ ܡܝܘ̈ܬܼܵܐ 70 ܘܢܲܦ̣ܫܵܐ ܫܠܚܐ ܠܒܼܘܼܫ ܟܲܪܝܘܼܬܼܵܐ ܕܡܵܐܢܹ̈ܐ ܨܵܐܹ̈ܐ . 71 : ܗܘ̤ ܗܵܘ̇ ܦܲܓܼܪܵܐ ܕܲܗܘ̤ܵܐ ܡܸܕܼܪܵܐ ܗܵܘܹ̇ܐ ܦܲܓܼܪܵܐ 72 ܗܘ̤ܝ ܗܵܝ̇ ܢܲܦ̣ܫܵܐ ܕܒܛܠܘ ܩ̈ܠܝܗ̇ ܡܗܠܠܐ ܒܓܼܘܗ̇ ܀ 73 : ܦܵܘܠܘܿܣ ܣܵܗܸ̇ܕܼ ܥܲܠ ܚܘܼܒܵܠܹܗ ܘܥܲܠ ܚܘܼܕܬܗ 74 ܕܗܘ̤ ܡܸܬܼܚܲܒܲܠ ܘܗ̤ܘ ܡܸܬܼܚܲܕܲܬܼ ܒܚܲܝܠܵܐ ܕܒܪܝܗܝ . 75 : ܥܬܼܝܼܕܼ ܠܲܡ ܗܵܢܵܐ ܡܸܬܼܚܲܒܿܠܵܢܵܐ ܕܢܸܠܒܲܫ ܫܘܼܒܼܚܵܐ 76 ܘܗܵܢ ܡܵܝܘܿܬܼܵܐ ܕܢܸܚܹܐ ܒܚܲܝܹ̈ܐ ܕܠܵܐ ܡܵܝܘܿܬܹ̈ܐ ܀ 77 : ܠܵܐ ܬܸܟܼܪܐ ܠܵܟ ܟܝܵܢܵܐ ܕܲܒܼܠܝܼ ܒܡܵܝܘܿܬܼܘܼܬܼܵܐ 78 ܘܠܵܐ ܬܸܬܼܦܲܠܲܓ ܥܲܠ ܚܘܼܕܵܬܼܵܐ ܕܦܲܓܼܪܵܐ ܘܢܲܦ̣ܫܵܐ . 79 : ܩܘܼܡ ܨܘܼܬܼ ܩ̈ܠܹܐ ܕܲܡܣܲܒܿܪܝܼܢ ܠܵܟ ܥܲܠ ܢܘܼܚܵܡܵܐ 80 ܘܲܩܢܝܼ ܣܲܒܼܪܵܐ ܕܗܵܘܹ̇ܐ ܣܲܒܼܪܵܐ ܠܡܵܝܘܿܬܼܘܼܬܼܵܟ ܀ 81 : ܫܡܲܥ̣ ܠܲܢܒܼܝܼܵܐ ܕܩܥ̇ܐ ܒܪܘܼܚܵܐ ܠܓܼܪ̈ܡܹܐ ܡܝܼ̈ܬܹܐ 82 ܘܡܲܟܼܪܸܙ ܩܵܠܹܗ ܣܒܲܪܬܼܵܐ ܚܕܲܬܵܐ ܒܹܝܬܼ ܡܵܝܘܿܬܹ̈ܐ . 83 ܫܡ݂ܲܥ ܟܲܕܼ ܩܵܥܹ̇ܐ ܐܲܝܟ ܫܝܼܦܘܿܪܐ ܨܹܝܕܼ ܫܲܬܿܝܼܩܹ̈ܐ 84 ܘܲܡܟܲܢܸܫ ܠܹܗ ܠܟܼܠܹܗ ܚܲܝܠܵܐ ܦܲܓܼܪܵܐ ܠܘܵܬܼ ܚܘܼܕܵܬܼܵܐ ܀ 85 : ܚܲܕܼ ܚܘܼܕܵܬܼܵܐ ܐܲܟܼܪܸܙ ܩܵܠܹܗ ܠܦܲܓܼܪܵܐ ܘܢܲܦ̣ܫܵܐ 86 ܘܐܲܫܩܝܼ ܐܸܢܘܿܢ ܟܵܣ ܒܘܼܝܵܐܵܐ ܕܚܲܝܲܬܼ ܡܝܼ̈ܬܹܐ . 87 : ܨܘܼܬܼ ܬܘܼܒܼ ܩܠܹܗ ܕܲܡܚܲܕܬܼܵܢܵܐ ܕܡܵܝܘܿܬܼܘܬܼܵܐ 88 ܕܲܡܚܵܘܹܐ ܠܹܗ ܐܲܝܟ ܕܲܒܼܨܒܼܥܵܐ ܠܚܘܼܕܵܬܼ ܐܢܵܫܵܐ ܀ 89 : ܫܡ݂ܲܥ ܕܲܡܚܲܣܸܕܼ ܠܙܲܕܘܼܩ̈ܝܹܐ ܦܠܝܼܓܲܝ̈ ܠܸܒܵܐ 90 ܘܕܵܐܸ̇ܢ ܥܲܡ̇ܗ ܡ̣ܢ ܢܵܡܘܼܣܹ̈ܐ ܐܲܠܵܗܵܝܹ̈ܐ . 91 : ܛܵܥܹܝ̇ܢ ܐܢ̄ܬܘܿܢ ܠܲܡ ܕܠܵܐ ܝܵܕܼܥܝܼܢ ܐܢ̄ܬܿܘܿܢ ܠܡܸܩܪܵܐ ܒܣܸܦܪܹ̈ܐ 92 ܘܠܵܐ ܦܵܪܫܝܼܢ ܐܢ̄ܬܘܿܢ ܚܹܝܠ ܣܘܼܟܵܠܵܐ ܕܦܸܬܼܓܵܡܲܝ̈ܗܘܿܢ ܀ 93 : ܒܲܩܝܡܬܼܵܐ ܠܲܡ ܠܲܝܬܿ ܦܘܼܪܫܵܢܵܐ ܕܓܲܒܼܪܹ̈ܐ ܘܢܸܫܹ̈ܐ 94 ܕܗܵܘܹ̇ܐ ܟܝܵܢܗܘܿܢ ܠܵܐ ܡܵܝܘܿܬܼܵܐ ܐܲܝܟ ܪ̈ܘܼܚܢܹ̈ܐ . 95 : ܗܵܐ ܕܪܲܫ̣ ܡܵܪܲܢ ܐܘܼܪܚܵܐ ܚܕܲܬܵܐ ܕܚܲܝܲܬܼ ܡܝܼܬܹ̈ܐ 96 ܬܵܘ ܢܸܪܕܹܐ ܒܵܗ̇ ܠܘܵܬܼ ܚܘܼܕܼܵܬܼܵܐ ܕܦܲܓܼܪܵܐ ܘܢܲܦ̣ܫܵܐ ܀ 97 : ܗܵܐ ܐܲܟܼܪܸܙ ܠܲܢ ܣܲܒܼܪܵܐ ܛܵܒܼܵܐ ܒܩܵܠ ܦܸܬܼܓܼܵܡܘ̈ܗܝ 98 ܢܗܲܝܡܸܢ ܕܡܨܐ ܓܵܡܲ݁ܪ ܨܐܹܕܲܝܢ ܫܘܼܘܕܵܝ ܡܸܠܵܘ̈ܗܝ . 99 : ܗܵܐ ܩܥ̣ܵܐ ܡܵܘܬܵܐ ܐܲܪܝܵܐ ܪܗܝܼܒܼܵܐ ܕܚܲܒܸܿܠ ܓܸܢܣܲܢ 100 ܘܐܲܥܕܝܼ ܡܸܢܹܗ ܬܠܵܬܼܵܐ ܦܲܓܼܪ̈ܲܝܢ ܘܐܲܦܢܝܼ ܠܚܲܝܹ̈ܐ ܀ 101 : ܗܵܐ ܢܚܸܬܼ ܐܵܦ ܗܘ̤ ܠܡܲܪܒܿܘܥܝܼܬܹܗ ܕܒܵܠܲܥ̇ ܐܵܢܵܫ̈ܐ 102 ܘܝܲܗܒ̣ ܠܹܗ ܦܲܓܼܪܹܗ ܘܒܲܠܥܹܗ ܘܦܲܠܛܹܗ ܩܲܠܝܼܠܵܐܝܼܬܼ . 103 : ܗܵܐ ܩ̣ܵܡ ܘܐܲܩܝܼܡ ܠܟܼܠܹܗ ܟܝܵܢܲܢ ܡ̣ܢ ܡܲܦܘܼܠܬܵܐ 104 ܘܬܲܪܥܹܗ ܠܫܘܼܪ̈ܐ ܕܲܒܼܢ̣ܵܐ ܡܵܘܬܵܐ ܒܐܲܦܲܝ̈ ܡܝܼܬܼ̈ܐ ܀ 105 : ܗܵܐ ܢܦܲܩ̣ ܘܐܲܦܢܝܼ ܫܒܼܝܼܬܼܵܐ ܕܐ̄ܢܵܫܵܐ ܡ̣ܢ ܚܲܣܝܼܢܵܐ 106 ܘܫܲܩܠܹܗ ܠܙܲܝܢܹܗ ܘܒܲܙ ܡܲܫܪܝܼܬܹܗ ܘܥܲܒܼܕܹܗ ܓܘܼܚܟܵܐ . 107 : ܗܵܐ ܫܒ̣ܵܐ ܫܒܼܝܼܬܼܵܐ ܘܲܣܠܸܩ ܘܐܲܡܠܸܟ ܠܥܸܠ ܡ̣ܢ ܟܠܵܐ 108 ܘܲܥܬܼܝܼܕܼ ܕܢܹܐܬܹܿܐ ܘܲܢܚܲܕܼܬܼ ܟܠ ܒܩܵܠ ܦܸܬܼܓܵܡܵܘ̈ܗܝ ܀ 109 : ܗܵܐ ܩܪܸܒܼ ܙܲܒܼܢܵܐ ܕܢܸܚܘܿܬܼ ܠܐܲܪܥܵܐ ܐܲܝܟ ܡܵܐ ܕܲܣܠܸܩ 110 ܒܦܲܓܼܪܵܐ ܓܲܠܝܵܐ ܘܚܲܝܠܵܐ ܟܲܣܝܵܐ ܕܐܲܠܗܘܼܬܼܵܐ . 111 : ܗܵܐ ܡܣܲܟܹܝܢ ܠܹܗ ܫܡܲܝܵܐ ܘܐܲܪܥܵܐ ܥܝܼܪܹ̈ܐ ܘܐܵܢܵܫ̈ܐ 112 ܕܢܸܫܪܹܐ ܐܸܢܘܿܢ ܡ̣ܢ ܫܘܼܥܒܵܕܼܵܐ ܡܸܬܼܚܲܒܿܠܵܢܵܐ ܀ 113 ܗܵܐ ܡܸܬܿܬܲܢܚܵܐ ܒܪܝܼܬܹܐ ܟܠܵܗ̇ ܥܲܠ ܡܵܝܘ̈ܬܹܐ : pb. f.69v 114 ܕܐܸܡܲܬܼܝ ܢܸܗܘܘܿܢ ܠܵܐ ܡܵܝܘ̈ܬܐ ܘܠܵܐ ܚܫܘܫ̈ܐ . 115 ܢܵܚܬܵܐ ܕܐܸܒܼܠܵܐ ܠܒܼܝܼܫܝܼܢ ܐܲܟܼܚܲܕܼ ܡ̈ܠܝܼܠܹܐ ܘܚܲܪ̈ܫܹܐ 116 ܕܐܸܡܲܬܝܼ ܢܸܫܠܚܘܢ ܢܵܚܬܵܐ ܣܢܝܵܐ ܕܡܵܝܘܿܬܼܘܼܬܼܵܐ ܀ 117 : ܚܸܒܼ̈ܠܹܐ ܩܫܝ̈ܐ ܡܵܚܹܝ̇ܢ ܠܐܲܪܥܐ ܐܲܝܟ ܝܲܠܕܬܵܐ 118 ܕܐܸܡܲܬܼܝ ܬܵܘܠܸܕܼ ܦܲܓܼܪܹ̈ܐ ܕܐܢܫ̈ܐ ܡ̣ܢ ܓܵܘ ܥܘܼܒܵܗ̇ . 119 : ܚܲܫܵܐ ܪܲܒܐ ܛܥܝܼܢܝܼܢ ܐ̄ܢܵܫ̈ܐ ܘܪ̈ܘܼܚܵܢܵܝܹܐ 120 ܕܠܸܐܡܲܬܼܝ ܢܚܙܘܢ ܫܪܵܪܵܐ ܒܥܓܼܝܵܐ ܕܚܘܼܕܵܬܼ ܐܢܵܫ̈ܐ ܀ 121 : ܒܣܲܒܼܪܵܐ ܡܣܲܟܹܿܝܢ ܥܲܒܼܕܹ̈ܐ ܛܵܒ̈ܐ ܠܡܵܪܵܐ ܒܲܝܬܵܐ 122 ܕܐܸܡܲܬܼܝ ܢܸܦܢܹܐ ܡ̣ܢ ܡܸܫܬܿܘܼܬܼܵܐ ܘܢܸܬܸܠ ܐܲܓܼܪܵܐ . 123 : ܒܣܲܒܼܪܵܐ ܠܒܼܝܼܟܼܝܼܢ ܚܲܟܿܝܼܡ̈ܬܼܵܐ ܠܲܡܦܲܝܼܕܲܝ̈ܗܹܝܢ 124 ܕܐܸܡܲܬܼܝ ܢܸܕܼܢܲܚ ܚܲܬܢܵܐ ܕܪܵܘܡܵܐ ܘܢܸܥ̈ܠܵܢ ܥܲܡܹܗ ܀ 125 : ܠܣܘܼܟܵܝ ܣܲܒܼܪܵܐ ܡܣܲܟܹܝܢ ܟܸܢܫܹ̈ܐ ܕܫܡܝܢ̈ܐ 126 ܕܐܲܡܲܬܼܝ ܢܸܕܢܲܚ ܣܲܒܪܐ ܒܓܼܠܝܐ ܘܢܵܘܦܹܐ ܩܸܢܛܵܐ . 127 : ܠܗܵܘ̇ ܓܸܠܝܵܢܵܐ ܐܲܠܵܗܵܝܵܐ ܡܣܲܟܹܝܢ ܟܠܫܵܥ 128 ܕܐܸܡܲܬܼܷܝ ܢܸܬܼ̄ܦܬܲܚ ܬܲܪ̈ܥܲܝ ܪܵܘܡܵܐ ܘܲܢܩܲܒܠܘܼܢܵܝܗܝ ܀ 129 : ܠܗܵܝ̇ ܒܲܪܬܼ ܩܵܠܵܐ ܨܲܠܝܵܐ ܐܸܕܼܢܵܐ ܕܪܸ̈ܥܝܵܢܲܝܗܘܿܢ 130 ܕܐܸܡܲܬܼܝ ܬ [܇܇܇] ܥܹܐ ܘܲܢܙܘܼܥ ܡܵܘܬܵܐ ܘܢܸܒܼܗܲܬܼ ܒܝܼܫܵܐ . 131 : ܛܲܟܼܣܲܐ ܢ̈ܛܪܝܼܢ ܠܗܵܘ̇ ܦܘܼܩܕܵܢܵܐ ܕܲܡܫܲܡܫܝܼܢ ܠܹܗ 132 ܕܐܸܡܲܬܼܝ ܢ̣ܦܩܘܿܕܼ ܘܢܸܩܪܘܢ ܒܐܲܪܥܵܐ ܩܵܠ ܦܘܼܪܩܵܢܵܐ ܀ 133 : ܒܲܬܼܪܲܥ ܡܲܠܟܵܐ ܩܵܝ̇ܡܝܼܢ ܟܠܢܵܫ ܒܢܲܝ̈ ܦܠܵܛܝܼܢ 134 ܕܐܸܡܲܬܼܝ ܢܸܦܘܿܩ ܘܲܢܩܲܒܿܠܘܼܢܵܝܗܝ ܒܐܘܫܲܥܢܲܝ̈ܗܘܿܢ . 135 : ܟܠܝܼܠ ܙܵܟܼܘܼܬܼܵܐ ܓܵܕܼܠܝܼܢ ܒܐܝܼܕܼܵܐ ܕܙܵܘ̈ܥܹܐ ܕܲܒܼܗܘܿܢ 136 ܕܲܢܩܲܪ ܼܘܼܢܵܝܗܝ ܠܲܡܠܸܟ ܡܲܠܟܹ̈ܐ ܕܲܙܟܼܵܐ ܒܩܲܝܣܵܐ ܀ 137 : ܠܵܐ ܡܸܬܼܡܠܠܵܐ ܪܸܓܲܬܼ ܚܘܼܒܹܿܗ ܕܪܸ̈ܥܝܵܢܲܝܗܘܿܢ 138 ܕܲܟ̣ܡܵܐ ܪܓܼܝܼܓܼܝܼܢ ܕܢܸܚܙܘܿܢ ܫܘܼܒܼܚܹܗ ܘܲܢܫܲܒܿܚܘܼܢܵܝܗܝ . 139 : ܩܸܢܛܵܐ ܘܚܘܼܒܵܐ ܡܲܡܠܸܟ ܐܲܟܼܚܲܕܼ ܥܲܠ ܣܸܕܼܪ̈ܲܝܗܘܿܢ 140 ܘܲܪܗܝܼܒܼܝܼܢ ܛܵܒܼ ܢܸܬܼܪܲܦܘܢ ܡ̣ܢ ܛܘܼܝܵܒܼܵܐ ܀ 141 : ܡܲܚܒܼܝܼܢ ܣܲܓܿܝܼ ܘܪܵܓܝܹ̇ܢ ܣܲܓܿܝܼ ܘܩܵܢ̇ܛܝܼܢ ܣܲܓܿܝܼ 142 ܘܐܲܝܟ ܐܲܬܼܠܹܝ̈ܛܹܐ ܪܡܹܝܢ ܒܐܓܼܘܿܢܵܐ ܕܡܘܼܠܟܵܢ ܚܲܝܹ̈ܐ . 143 : ܒܪܘܼܚܵܐ ܪܵܗ̇ܛܝܼܢ ܒܐܸܣܛܵܕܝܼܘܿܢ ܪܘܼܚܵܢܝܬܿܐ 144 ܠܡܸܣܲܒܼ ܐܲܓܼܪܵܐ ܕܗܵܝ̇ ܙܵܟܼܘܼܬܼܵܐ ܕܠܵܐ ܡܸܙܕܲܟܝܵܐ ܀ 145 : ܗܵܐ ܡܲܢܲܥ ܠܹܗ ܙܒܲܢ ܦܘܼܪܥܵܢܵܐ ܕܐܓܼܘܿܢܲܝ̈ܗܘܿܢ 146 ܘܲܩܪܸܒܼ ܙܲܒܼܢܵܐ ܕܢܸܣܒܼܘܢ ܕܲܫܢܹ̈ܐ ܕܬܲܟܼܬܘܫܲܝ̈ܗܘܿܢ . 147 : ܗܵܐ ܩܸܪܒܲܬ̤ ܠܵܗ̇ ܡܲܠܟܿܘܼܬܼ ܪܵܘܡܵܐ ܕܡܲܠܟܵܐ ܕܪܵܘܡܵܐ 148 ܬܵܘ ܢܸܨܛܲܒܲܬܼ ܪܘܼܚܵܢܵܐܝܼܬܼ ܘܢܸܦܘܿܩ ܠܐܘܼܪܥܹܗ ܀ 149 : ܗܵܐ ܡܸܬܿܬܿܪܝܼܡܝܼܢ ܬܲܪ̈ܥܲܝ ܪܘܡܵܐ ܩܕܼܵܡ ܡܹܐܬܝܼܬܹܗ 150 ܕܢܸܚܘܿܬܼ ܠܲܐܪܥܵܐ ܘܢܲܣܸܩ ܥܲܡܡܹܗ ܒܢܲܝ̈ ܦܲܠܚܘܼܬܹܗ . 151 : ܬܲܗܪܵܐ ܪܲܒܵܐ ܘܛܘܼܒܼܵܐ ܘܚܲܫܵܐ ܒܝܘܿܡ ܓܸܠܝܵܢܹܗ 152 ܬܲܗܪܵܐ ܕܕܸܢܚܹܗ ܛܘܼܒܵܐ ܠܛܵܒܹ̈ܐ ܘܚܲܫܵܐ ܠܒܼܝܼܫܹ̈ܐ ܀ 153 : ܒܗܸܕܪܵܐ ܘܫܘܼܒܼܚܵܐ ܡܚܵܘܹܐ ܢܲܦ̣ܫܹܗ ܠܥܝܼܪܹ̈ܐ ܘܐ̄ܢܵܫ̈ܐ 154 ܘܡ̣ܢ ܬܸܫܒܿܘܿܚܬܹܗ ܡܠ̇ܝܢ ܐܲܟܚܕܼ ܫܡܲܝܵܐ ܘܐܲܪܥܵܐ . 155 : ܪܸܡܙܵܐ ܕܚܲܝܠܹܗ ܡܪܝܼܡ ܬܲܚܦܝܼܬܼܵܐ ܕܐܲܦܲܝ̈ ܪܵܘܡܵܐ 156 ܘܕܲܢܲܚ̣ ܢܘܼܗܪܵܐ ܕܙܝܘܹܗ ܪܲܒܵܐ ܥܲܠ ܟܠ ܘܲܒܼܟܼܠ ܀ 157 : ܒܲܕܼܡܘܼܬܼ ܒܲܪܩܵܐ ܕܵܢܲܚ̇ ܢܘܼܗܪܹܗ ܒܐܪ̈ܒܲܥܦܸܢܝܵܢ 158 ܘܲܙܥܘܿܪ ܢܘܼܗܪܵܐ ܡܸܬܼܚܲܙܝܵܢܵܐ ܒܦܸܚܡܵܐ ܕܢܘܼܗܪܹܗ . 159 : ܠܲܝܬܿ ܠܹܗ ܦܸܚܡܵܐ ܠܢܘܼܗܪܵܐ ܕܡܲܒܼܪܸܩ̣ ܡ̣ܢ ܦܲܪܨܘܿܦܹܗ 160 ܘܠܵܐ ܬܲܚܘܝܼܬܼܵܐ ܠܩܲܠܝܼܠܘܼܬܼܵܐ ܕܪܲܗܛܵܠ ܕܪܸܡܙܹܗ ܀ 161 : ܡܲܐ̄ܬܿܝܼܢ ܒܲܪ̈̄ܩܐ ܡ̣ܢ ܦܘܼܩܕܼܵܢܹܗ ܟܡܵܐ ܐܸܢ ܩܲܠܝܼܠ 162 ܘܚܸܫܘܿܟ ܢܘܼܗܪܵܐ ܕܐܸܣܦܹܝܪ ܫܸܡܫܵܐ ܒܕܼܘܼܡܝܵܐ ܕܝܼܠܹܗ . 163 ܠܵܐ ܡܸܬܼܡܲܠܠܵܐ ܪܲܒܿܘܼܬܼ ܫܘܼܒܼܚܹܗ ܒܠܸܫܵܢ ܐ̄ܢܵܫܵܐ : pb. f.70r 164 ܘܲܙܥܘܿܪ ܦܘܼܡܵܐ ܕܟܼܠ ܕܲܥܒܼܝܼܕܼܵܐ ܗ̄ܘ̣ ܕܢܹܐܡܲܪ ܕܲܟܼܡܐ ܗ̄ܝܼ ܀ 165 : ܕܚܝܼܠܵܐ ܘܩܲܫܝܵܐ ܫܵܥܬܼܵܐ ܕܕܼܢܚܹܗ ܡ̣ܢ ܟܠ ܫܵܠܝܼ̈ܢ 166 ܘܠܲܝܬܼ ܦܲܓܼܪܵܢܵܐ ܘܠܵܐ ܪܘܼܚܵܢܵܐ ܕܠܵܐ ܡܸܬܼܒܿܠܗܐ . 167 : ܬܘܗܬܐ ܪܲܒܿܬܼܵܐ ܢܵܦ̇ܠܵܐ ܡ̣ܢ ܫܸܠܝ ܥܲܠ ܒܸܪ̈ܝܵܬܵܐ 168 ܒܩܵܠ ܦܘܼܩܕܵܢܵܐ ܕܡܲܪܗܸܒܼ ܩܵܠܹܗ ܛܵܒܼ ܡܼܢ ܝܲܡܵܐ ܀ 169 : ܐܲܝܟ ܐܝܙܓܲܕܵܐ ܪܵܗܸ̇ܛ ܪܸܡܙܵܐ ܩܕܼܵܡ ܦܲܪܨܿܦܹܗ 170 ܘܲܡܩܝܼܡ ܛܲܟܼܣܹ̈ܐ ܕܲܫܡܲܝܵܢ̈ܐ ܓܘܼܕܝܼ̈ܢ ܓܘܼܕܝܼ̈ܢ . 171 : ܒܛܲܟܼܣܵܐ ܗܵܝܡܝܼܢ ܪ̈ܘܼܚܵܢܵܝܹܐ ܩܕܼܵܡ ܪܲܒܿܘܼܬܹܗ 172 ܘܲܡܙܲܝܚܝܼܢ ܠܹܗ ܒܩܵܠ ܬܸܫܒܿܘܿܚܬܵܐ ܕܲܠܲܝܬܿ ܠܵܗ̇ ܦܸܚܡܵܐ ܀ 173 : ܐܵܠܸܦ ܐܲܠܦܝܼ̈ܢ ܩܵܝ̇ܡܝܼܢ ܩܕܼܵܡܵܘܗܝ ܟܲܕܼ ܕܲܚ̈ܝܼܠܝܼܢ 174 ܘܪܸܒܿܘܼ ܪ̈ܒܿܘܵܢ ܬܵܢܹܝ̇ܢ ܫܘܼܒܼܚܹܗ ܕܠܵܐ ܣܲܒܼܥܘܼܬܼܵܐ . 175 : ܚܘܼܒܹܿܗ ܡܲܡܠܸܟ ܥܲܠ ܐܵܠܦܲܝ̈ܗܘܿܢ ܕܲܫܡܝܢ̈ܐ 176 ܘܲܪܗܝܼܒܼܝܼܢ ܛܵܒܼ ܕܲܢܦܲܢܘܼܢ ܠܹܗ ܚܲܘܒܲܬܼ ܚܘܼܒܵܐ ܀ 177 : ܟܪ̈ܘܿܒܹܐ ܟܕܝܼܢܝܼܢ ܥܝܼܪܹ̈ܐ ܡܙܲܝܚܝܼܢ ܣܪ̈ܵܦܹܐ ܩܵܥܹ̇ܝܢ 178 ܩܲܕܲܝܼܫ ܩܲܕܿܝܼܫ ܩܲܕܝܼܫ ܡܲܠܟܿܐ ܕܲܫܪܹܐ ܒܫܘܼܒܼܚܵܐ . 179 : ܩܲܕܿܝܼܫ ܩܵܥܹܝ̇ܢ ܒܠܸܫܵܢ ܪܘܼܚܵܐ ܪܘܼܚܵܢܵܐܝܼܬ 180 ܐܲܝܟ ܗܵܘ̇ ܠܸܥܙܵܐ ܕܲܫܡ݂ܲܥ ܦܵܘܠܘܿܣ ܕܠܵܐ ܡܸܬܼܡܲܠܲܠ ܀ 181 : ܠܵܐ ܡܸܬܼܡܲܠܠܵܐ ܒܠܸܫܵܢ ܒܸܣܪܵܐ ܗܵܝ̇ ܒܲܪܬܼ ܩܵܠܵܐ 182 ܕܲܡܗܲܠܠܝܼܢ ܒܵܗ̇ ܐܲܠܵܗܵܐܝܼܬܼ ܠܲܐܲܠܵܗ ܟܠܵܐ . 183 : ܒܙܵܘܥܹ̈ܐ ܟܣܲܝܲ̈ܐ ܙܵܡ̇ܪܝܼܢ ܫܘܼܒܼܚ̇ܐ ܠܟܲܣܝܵܐ ܒܓܸܠܝܵܐ 184 ܘܟܲܠܝܵܐ ܚܙܵܬܼܗܘܿܢ ܒܐܲܦܝ̈ ܬܲܪܥܵܐ ܦܓܪܢܝܐ ܀ 185 : ܦܲܓܼܪܵܐ ܚܵܙܝ̇ܢ ܟܲܕܼ ܡܸܙܕܲܝܲܚ ܥܲܠ ܡܲܪܟܲܒܼܬܼܵܐ 186 ܘܟܲܣܝܵܐ ܒܓܼܵܘܹܗ ܐܲܠܵܗܘܼܬܼܵܐ ܕܠܵܐ ܡܸܬܼܚܲܙܝܵܐ . 187 : ܟܣܝܵܐ ܒܓܠܝܐ ܦܩ̇ܕ ܡ̣ܢ ܫܠܝ ܠܘܵܬܼ ܟܢܫܝܼ̈ܗܘܿܢ 188 ܠܲܡܝܿܒܼܵܒܼܘ ܩܵܠ ܬܸܫܒܿܘܿܚܬܵܐ ܕܚܘܼܕܵܬܼ ܟܠܵܐ ܀ 189 : ܩܵܠ ܚܘܼܕܵܬܼܵܐ ܩܵܥܹ̇ܝܢ ܟܠܗܘܿܢ ܒܐܸܕܼܢܲܝ̈ ܐܲܢܵܫ̈ܐ 190 ܘܙܝ̇ܥܐ ܐܲܪܥܵܐ ܒܩܵܠܵܐ ܕܚܝܼܠܵܐ ܕܫܝܼܦܘܿܪ̈ܵܝܗܘܿܢ . 191 : ܪܥܡܵܐ ܕܩ̈ܵܠܹܐ ܗ̈ܘܹܝܢ ܟܠܗܘܿܢ ܟܡܵܐ ܕܐܝܼܬܿܝܗܘܿܢ 192 ܘܐܲܝܟ ܡܸܢܝܵܢܗܘܿܢ ܩܵܠ ܩܲܪ̈ܢܵܬܼܵܐ ܪ̈ܘܼܚܵܢܝܵܬܼܵܐ ܀ 193 : ܗܕܼܝܼܪܵܐ ܚܙܵܬܼܗܘܿܢ ܘܲܫܒܼܝܼܚ ܡܲܡܠܠܵܐ ܕܦܸܬܼܓܼܵܡܲܝ̈ܗܘܿܢ 194 ܘܩܲܠܝܼܾܠ ܪܲܗܛܵܐ ܕܣܘܼܥܪ̈ܵܢܲܝܗܘܿܢ ܛܵܒܼ ܡ̣ܢ ܒܲܪܩܵܐ . 195 : ܠܥܸܠ ܡ̣ܢ ܟܠܗܘܿܢ ܐܵܬܹ̇ܐ ܒܫܘܼܒܼܚܵܐ ܡܲܠܟܿܐ ܡܫܝܼܚܵܐ 196 ܘܲܡܙܲܝܚܝܼܢ ܠܹܗ ܒܩܵܠ ܬܸܫܒܿܘܿܚܬܵܐ ܕܦܲܐܝܵܐ ܠܲܫܡܗ ܀ 197 : ܪ̈ܲܒ ܡܲܠܐܟܹܐ ܛܥܝܼܢ ܙܵܟܼܘܼܬܼܵܐ ܢܝܼܫܵܐ ܨܠܝܼܒܼܵܐ 198 ܘܲܡܚܵܘܹܐ ܠܹܗ ܠܲܫܡܲܝܵ̈ܢܹܐ ܘܠܲܐܪܥܵܢܵܝܹܐ . 199 : ܩܕܼܵܡܵܘܗܝ ܐܵܬ̇ܐ ܢܝܼܫܵܐ ܕܚܲܫܹܗ ܘܲܕܼܙܵܟܼܘܼܬܹܗ 200 ܕܢܸܬܼܟܲܐܪܘܢ ܒܹܗ ܐܲܝܠܹܝܢ ܕܐܲܡ̣ܪܲܚܘ ܘܫܹܐܕܹ̈ܐ ܛܪ̈ܘܢܐ ܀ 201 : ܠܘܲܥܕܹܗ ܪܵܗܛ̇ܝܼܢ ܓܘܼܕܹ̈ܐ ܕܥܝܼܪܹ̈ܐ ܘܲܕܼܡܲܠܲܐܟܹ̈ܿܐ 202 ܘܒܹܗ ܡܸܬܼܒܲܩܹܝܢ ܒܥܲܝܢܵܐ ܟܣܝܼܬܼܵܐ ܕܪܸ̈ܥܝܵܢܲܝܗܘܿܢ . 203 : ܡܲܠܟܵܐ ܘܢܝܼܫܹܗ ܢܵܚ̇ܬܼ ܠܲܐܪܥܵܐ ܕܐܸܨܛܲܥܲܪ ܒܹܗ̇ 204 ܘܬܼܵܒܲܥ̇ ܨܲܥܪܸܗ ܘܝܵܗ̣̇ܒܼ ܕܲܫܢܹ̈ܐ ܠܲܡܩܿܒܲܠܵܢܵܘ̈ܗܝ ܀ 205 : ܩܵܠܵܐ ܕܩܲܪܢܵܐ ܐܲܠܵܗܵܝܬܵܐ ܡܲܙܥܸܩ ܩܕܼܵܡܵܘܗܝ 206 ܘܟܼܵܢܫ̇ܝܼܢ ܘܐܵܬܼܝܹ̇ܢ ܡܝܼ̈ܬܹܐ ܘܚܵܝܹ̈ܐ ܠܘܲܥܕܵܐ ܕܲܫܡܹܗ . 207 : ܩܲܪܢܵܐ ܐ̄ܚܪܵܝܬܿܐ ܩܵܥ̇ܝܵܐ ܒܚܲܪܬܼܵܐ ܒܫܘܼܠܵܡ ܙܲܒܼܢܹ̈ܐ 208 ܘܒܼܵܗ̇ ܡܸܬܼܦܲܬܼܚܝܼܢ ܬܲܪ̈ܥܸܐ ܕܲܫܝܼܘܿܠ ܩܕܼܵܡ ܥܲܢܝܼܪܹ̈ܐ ܀ 209 : ܪܸܡܙܵܐ ܟܲܣܝܵܐ ܪܵܗܸ̇ܛ ܥܲܡܵܗ̇ ܕܗܵܝ̇ ܒܲܪܬܼ ܩܵܠܵܐ 210 ܘܒܲܪܦܵܦ ܥܲܝܢܵܐ ܡܩܝܼܡ ܘܲܡܚܲܕܼܬܼ ܦܲܓܼܪܹ̈ܐ ܕܲܒܼܠܝܼܘ . 211 : ܩܵܠܵܐ ܘܪܸܡܙܵܐ ܩܵܥܹܝ̇ܢ ܡ̣ܢ ܫܸܠܝ ܒܐܸܕܼܢܲܝ̈ ܡܵܘܬܵܐ 212 ܕܦܲܢܵܐ ܫܒܼܝܼܬܼܵܐ ܘܗܲܒܼ ܚܘܫܒܵܢܵܐ ܕܦܲܓܼܪܹ̈ܐ ܕܐܸܒܲܕܼܘ ܀ 213 ܓܘܼܢܚܵܐ ܪܲܒܵܐ ܢܦ̇ܠ ܒܲܫܝܘܿܠ ܐܸܡܵܐ ܕܡܝܼܬܹ̈ܐ : pb. f.70v 214 ܘܲܡܒܿܠܗܝܼܢ ܠܵܗ̇ ܐܲܝܟ ܝܲܠܸܕܬܿܐ ܚܸܒ̈ܠܹܐ ܕܚ̈ܝܼܠܹܐ . 215 : ܢܸܒܼܥܵܐ ܕܐܢܫ̈ܐ ܗܵܘܹܐ ܥܘܼܒܵܗ̇ ܕܐܸܡܵܐ ܥܩܲܪܬܵܐ 216 ܘܲܟܼܡܵܐ ܕܟܼܵܡܲܬ̤ ܗܵܟܲܢ ܦܵܪܥܵܐ ܩܲܠܝܼܠܵܐܝܼܬܼ ܀ 217 : ܛܲܠܵܐ ܕܪ̈ܲܚܡܹܐ ܪܵܐܸ̇ܣ ܪܸܡܙܵܐ ܒܐܲܦܹܝ̈ܗ̇ ܕܐܲܪܥܵܐ 218 ܘܒܲܕܼܡܘܼܬܼ ܙܲܪܥܵܐ ܝܵܥܝ̇ܢ ܦܲܓܼܪܹ̈ܐ ܡ̣ܢ ܕܲܚܝܼܚܵܐ . 219 : ܩܵܐ̇ܡ ܦܲܓܼܪܵܐ ܒܪܸ̈ܓܼܫܹܐ ܓܠܲܝܼ̈ܐ ܟܠܹܗ ܒܟܼܠܹܗ 220 ܘܦܵܢ̇ܝܵܐ ܢܲܦܫܵܐ ܥܲܡ ܚܸܟܼܡܼܵܬܼܵܗ̇ ܕܡܗܠܠܵܐ ܒܗ ܀ 221 : ܠܝܬܿ ܗܲܕܵܡܵܐ ܕܦܵܐܹ̇ܫ ܡܸܢܹܗ ܕܦܲܓܼܪܵܐ ܒܲܫܝܘܿܠ 222 ܘܠܵܐ ܡ̣ܢ ܙܵܘ̈ܥܹܐ ܕܢܲܦܫܵܐ ܛܵܥܹ̇ܐ ܕܠܵܐ ܒܵܗ̇ ܦܵܢܹ̇ܐ . 223 : ܦܲܓܼܪܵܐ ܘܢܲܦܫܵܐ ܩܵܝ̇ܡܝܼܢ ܐܲܟܼܚܲܕܼ ܒܲܪܦܵܦ ܥܲܝܢܵܐ 224 ܘܫܵܠܚ̇ܝܼܢ ܫܵܕ̇ܝܢ ܢܲܚ̈ܬܹܐ ܕܚܲܫܵܐ ܘܠܵܒܼܫܝܼ̇ܢ ܫܘܼܒܼܚܵܐ ܀ 225 : ܘܩܵܝ̇ܡܝܼܢ ܡܝܼ̈ܬܹܐ ܘܗܵܘܹ̇ܐ ܟܝܵܢܗܘܿܢ ܠܵܐ ܡܵܝܘܿܬܵܐ 226 ܘܟܸܢ ܡܸܬܼܚܲܠܦܝܼܢ ܚܲܝ̈ܐ ܕܚܝ̇ܝܢ ܠܵܗ̇ ܠܕܼܡܘܬܼܵܐ . 227 : ܚܲܕܼ ܦܘܼܩܕܵܢܵܐ ܡܩܝܼܡ ܘܲܡܫܲܚܠܸܦ ܡܝܼ̈ܬܹܐ ܘܚܵܝܹ̈ܐ 228 ܘܠܵܐ ܐ̄ܢܵܫ ܛܵܥܹ̇ܐ ܠܵܐ ܡ̣ܢ ܡܝܼ̈ܬܹܐ ܘܠܵܐ ܡ̣ܢ ܚ̈ܝܐ ܀ 229 : ܩܝܵܡܬܼܵܐ ܫܘܝܵܐ ܥܲܠ ܟܠ ܦܲܓܼܪ̈ܝܢ ܘܥܲܠ ܟܠ ܢܦܫ̈ܢ 230 ܘܛܒܼ̈ܐ ܘܒܼܝܼ̈ܫܹܐ ܩܝ̇ܡܝܼܢ ܐܲܟܼܚܲܕܼ ܒܦܲܓܼܪܵܐ ܘܢܵܦ̣ܫܵܐ . 231 : ܟܠܹܗ ܟܝܵܢܵܐ ܕܡܸܕܼܪܹܗ ܕܐܲܕܵܡ ܦܵܢܹ̇ܐ ܠܚ̈ܝܐ 232 ܘܠܲܝܬܿ ܒܝܠܝܕ̈ܐ ܕܦܐ̇ܫ ܒܲܫܝܘܿܠ ܘܠܵܐ ܡܬܼܢܲܚܡ ܀ 233 : ܚܲܕܼ ܗܘ̤ ܒܲܠܚܘܿܕܼ ܕܛܵܥܹܐ ܬܲܡ̇ܢ ܡ̣ܢ ܡܸܢܝܵܢܵܐ 234 ܗܵܘ̇ ܕܲܒܼܪܘܚܵܐ ܕܛܘܥܝܲܝ ܛܵܥܹ̇ܐ ܡܲܛܥܹܐ ܠܐܵܢܵܫܵܐ . 235 : ܒܲܪ ܐܲܒܼܕܵܢܵܐ ܗ̄ܘ̣ ܕܐܵܒܸܿܕܼ ܒܲܠܚܘܕܼ ܕܡ̣ܢ ܐܵܢܫܘܼܬܼܵܐ 236 ܘܠܵܐ ܡܲܫܘܹܝܢ ܠܹܗ ܪ̈ܲܚܡܹܐ ܕܢܸܥܘܿܠ ܡܒܸܢܝ̈ܵܢ ܐܵܢܫ̈ܐ ܀ 237 : ܒܐܦܘ̈ܗܝ ܒܲܠܚܘܿܕܼ ܐܵܚܕܼ ܪܸܡܙܵܐ ܬܪܲܥ ܢܘܼܚܵܡܵܐ 238 ܘܠܵܐ ܡܚܵܘܹܝܢ ܠܹܗ ܐܲܦܲܝ̈ ܡܲܠܟܵܐ ܕܦܵܩܸ̇ܕܼ ܠܲܡܩܵܡ . 239 : ܒܙܲܝܢܵܐ ܕܚܝܼܠܵܐ ܡܦܲܟܲܪ ܦܲܓܼܪܹܗ ܘܙܵܘܥܲܝ̈ ܢܲܦ̣ܫܹܗ 240 ܘܲܡܛܲܒܲܥ ܠܹܗ ܒܗܵܘܬܼܵܐ ܕܲܫܝܘܿܠ ܕܠܵܐ ܫܘܠܵܡܵܐ ܀ 241 : ܬܲܗܪܵܐ ܪܲܒܵܐ ܡܸܬܼܚܵܘܸܐ ܒܹܗ ܠܲܡܠܝܼܠܘܼܬܼܵܐ 242 ܕܐܲܝܟܲܢ ܐܵܒܸ̇ܕܼ ܟܝܵܢܵܐ ܚܲܝܵܐ ܡ̣ܢ ܚܲܝܘܼܬܼܵܐ . 243 : ܒܹܗ ܡܸܬܼܒܲܩܹܝܢ ܪ̈ܘܼܚܵܢܵܝܹܐ ܘܦܲܓܼܪ̈ܢܵܝܹܐ 244 ܐܢܵܫܵܐ ܒܦܲܓܼܪܹܗ ܘܥܝܪܐ ܒܢܲܦ̣ܫܹܗ ܕܡܵܘܦܝܼܢ ܡ̣ܢ ܫܹܠܝ ܀ 245 ܚܕܬܿܐ ܗܵܘܝܵܐ ܒܗܵܘ̇ ܚܘܼܕܬܵܐ ܕܲܡܠܹܐ ܬܲܗܪܵܐ ܀ 246 ܕܟܼܠ ܡܬܚܲܕܲܬܼ ܘܚܲܕ ܡܸܬܼܚܲܒܲܠ ܕܠܵܐ ܚܵܘܣܵܢܵܐ . 247 : ܬܲܗܪܵܐ ܪܲܒܿܐ ܒܝܘܿܡ ܓܸܠܝܵܢܗ ܕܲܡܠܸܟ ܡ̈ܲܠܟܹܐ 248 ܕܲܠܟܼܠ ܕܵܐ̇ܢ ܘܲܠܚܲܕܼ ܫܲܒܸ̇ܩ ܕܠܵܐ ܫܘܼܐܵܠܵܐ ܀ 249 : ܚܕܼܘܬܼܵܐ ܘܥܵܩܬܼܵܐ ܒܝܘܿܡ ܢܘܼܚܵܡܵܐ ܠܲܬܼܪܹܝܢ ܓܲܒܿܝܼ̈ܢ 250 ܛܘܼܒܵܐ ܠܛܒܹ̈ܐ ܘܲܠܥܵܘ̈ܠܹܐ ܢܸܓܼܕܹ̈ܐ ܥܦܝܼ̈ܦܹܐ . 251 : ܟ̈ܠܝܼܠܹܐ ܘܢܸܓܼܕܹ̈ܐ ܠܒܼܝܼܟ ܦܘܼܩܕܵܢܵܐ ܩܕܼܵܡ ܕܲܝ̇ܢܵܐ 252 ܟܠܝ̈ܠܐ ܠܟܹܐܢܸ̈ܐ ܘܢܸܓܼܕܹ̈ܐ ܠܒܼܝܼܫܹ̈ܐ ܕܚܵܒ̣ܘ ܒܐܵܓܼܘܢܵܐ ܀ 253 : ܫܘܼܒܼܚܵܐ ܘܨܲܥܪܵܐ ܐܲܚܲܝܼܕ ܪܸܡܙܵܐ ܐܲܝܟ ܕܲܒܼܨܸܒܼܥܵܐ 254 ܘܝܵܗܸ̇ܒܼ ܫܘܼܒܼܚܵܐ ܠܐܲܝܠܹܝܢ ܕܲܢܨܲܚ̣ܘ ܘܨܲܥܪܵܐ ܠܕܐܲܫܦܸܠܘ . 255 : ܐܲܝܟ ܫܲܠܝܼܛܵܐ ܩܕܼܵܡ ܦܘܼܩܕܵܢܵܐ ܒܲܬܼܪܲܥ ܡܲܠܥܐ 256 ܘܲܠܚܲܕܼ ܡܲܥܸܠ ܘܲܠܚܲܕܼ ܡܲܦܸܩ ܠܚܸܫܟܿܐ ܕܲܠܒܲܪ ܀ 257 : ܒܟܼܘܼܪܵܐ ܕܕܝܼܢܵܐ ܡܲܥܸܠ ܢܵܣܸ̇ܟ ܠܲܡܠܝܼܠܘܼܬܼܵܐ 258 ܘܓܼܵܒܹ̇ܐ ܕܲܗܒܼܵܐ ܫܪܵܪܵܐ ܓܲܠܝܵܐ ܘܡܲܣܠܸܐ ܠܙܹܐܦܵܐ . 259 : ܒܛܲܒܼܥܵܐ ܕܡܲܠܟܿܐ ܛܵܒܲܥ̇ ܛܵܒܹ̈ܐ ܠܦܲܠܚܘܼܬܼ ܡܲܠܟܵܐ 260 ܘܲܠܥܵܘ̈ܠܹܐ ܡܲܣܠܹܐ ܘܫܵܕܹܐ ܒܓܼܵܘ ܓܹܗܲܢܵܐ ܀ 261 : ܫܲܒܼܛܵܐ ܦܫܝܼܛܵܐ ܐܲܚܝܼܕܼ ܒܐܝܼܕܼܗ ܘܣܵܥܲܪ̈ ܥܵܢܹ̈ܗ 262 ܘܲܡܩܝܼܡ ܥܪ̈ܒܹܿܐ ܡ̣ܢ ܝܲܡܝܼܢܹܗ ܐܲܝܟ ܕܐܸܫܬܵܘܕܝܼ . 263 : ܪܲܒܿ ܦܘܼܪܫܵܢܵܐ ܕܗܵܘ̇ܐ ܬܲܡ̇ܢ ܨܝܕܼ ܡܲܠ̈ܠܹܐ 264 ܕܟܲܕܼ ܚܲܕܼ ܐܸܢܘܿܢ ܒܚܲܕܼ ܚܘܼܕܵܬܼܵܐ ܠܵܘ ܚܲܕܼ ܐܸܢܘܿܢ ܀ 265 ܚܲܕܼ ܗܘ̤ ܟܝܵܢܵܐ ܕܲܡܠܝܼܠܘܼܬܼܵܐ ܕܥܝܼܪܹ݁ܐ ܘܐܢܵܫܹ̈ܐ : pb. f.71r 266 ܘܠܵܐ ܚܲܕܼ ܐܸܢܘܿܢ ܒܝܲܕܼ ܦܘܼܪܫܵܢܵܐ ܕܣܘܼܥܪ̈ܢܲܝܗܘܿܢ . 267 : ܒܗܵܘ̇ ܠܲܡ ܝܵܘܡܵܐ ܬܪܹܝܢ ܐܸܢ ܢܸܗܘܘܢ ܒܚܕܹܐ ܥܪܣܐ 268 ܚܲܕܼ ܡܸܬܼܥܲܠܹܐ ܠܐܦܝ̈ ܪܵܘܡܵܐ ܘܲܐ̄ܚܪܹܝܢ ܦܵܐܸܫ ܀ 269 : ܬܲܪܬܹܝܢ ܐܸܢ ܐܝܼܬܼ ܕܛܚܢ̈ܵܢ ܪܲܚܝܵܐ ܒܗܵܘ̇ ܥܕܢܐ 270 ܚܕܼܵܐ ܡܸܬܕܲܒܪܵܐ ܘܲܚܕܵܐ ܦܵܝܫܵܐ ܐܲܝܟ ܕܐܝܼܬܹܝܗ̇ ܗ̄ܘ̣ܵܬܼ . 271 : ܗܵܐ ܚܵܘܝܵܬܹܗ ܡܲܠܲܬܼ ܡܵܪܢ ܠܗܵܘ̇ ܦܘܼܪܫܵܢܵܐ 272 ܕܐܲܟܲܢ ܦܵܪܸܫ ܟܹܐܢܹ̈ܐ ܘܢܲܟܼ̈ܦܹܐ ܡ̣ܢ ܥܵܘ̈ܠܹܐ ܀ 273 : ܨܝܕܼ ܟܠ ܬܸܓܡܝܼ̈ܢ ܚܵܘܝܼ ܕܗܵܘܹ̇ܐ ܗܵܢ ܦܘܼܪܫܵܢܵܐ 274 ܘܐܲܝܢ ܡܵܐ ܕܓܼܵܒܹ̇ܐ ܕܟܼܪܵܐ ܐܵܦ ܢܸܩܒܼ̈ܬܼܵܐ . 275 : ܘܟܲܕܼ ܛܵܒܼ ܬܲܡ̇ܢ ܚܲܕܼ ܗ̄ܘ̣ ܟܝܵܢܵܐ ܕܓܲܒܼܪܹ̈ܐ ܘܢܫܹ̈ܐ 276 ܘܚܵܘܝܼ ܕܦܵܫ̇ܝܼܢ ܐܵܦ ܡ̣ܢ ܗܵܠܹܝܢ ܐܵܦ ܡ̣ܢ ܗܵܠܹܝܢ ܀ 277 : ܒܲܕܡܘܼܬܼ ܒܲܪܩܵܐ ܥܵܒܲܪ ܪܸܡܙܵܐ ܒܹܝܬܼ ܬܸܓܼܡܲܝ̈ܗܘܿܢ 278 ܘܲܠܚܲܕܼ ܕܵܒܲܪ ܘܲܠܚܲܕܼ ܫܵܒܸ̇ܩ ܡ̣ܢ ܟܠ ܬܸܓܼܡܝܼ̈ܢ . 279 : ܛܲܟܼܣܵܐ ܪܲܒܿܐ ܡܠܹܐ ܦܘܪ̈ܫܵܢܵܐ ܐܸܦܵܢ ܦܵܪܹܫ 280 ܘܲܠܦܘܼܬܼ ܥܲܡ̈ܠܹܐ ܝܵܗܸ̇ܒܼ ܐܲܓܼܪܵܐ ܐܵܦ ܫܘܼܒܼܩܵܢܵܐ ܀ 281 : ܒܚܲܕܼ ܦܘܼܪܫܵܢܵܐ ܡܲܫܘܹܐ ܠܐܢܵܫ̈ܵܐ ܘܠܪ̈ܘܼܚܵܢܹܐ 282 ܘܐܲܟܼܚܲܕܼ ܒܵܚܲܪ ܫܪܵܪܵܐ ܘܙܹܐܦܵܐ ܕܲܬܼܪܹܝܢ ܓܲܒܹܝ̈ܢ . 283 : ܠܲܓܢܘܢ ܪܵܘܡܵܐ ܡܲܥܸܠ ܢܟܼ̈ܦܹܐ ܠܒܼܝܼܫܲܝ̈ ܚܘܼܒܵܐ 284 ܘܗܵܪܟܵܐ ܒܐܪܥܵܐ ܡܪܦܐ ܠܢܦ̈ܠܐ ܕܠܐ ܐܸܨܛܲܒܲܬܼܘ ܀ 285 : ܒܐܲܪܥܵܐ ܦܵܝܵܫ̇ܝܼܢ ܪ̈ܵܚܡܲܝ ܐܲܪܥܵܐ ܐܲܝܟܵܐ ܕܲܪܚܸܡܘ 286 ܘܪ̈ܓܼܝ ܕܲܠܥܸܠ ܠܥܸܠ ܡܸܬܼܥܲܠܹܝܢ ܒܓܸܦܹ̈ܐ ܕܪܘܚܵܐ . 287 : ܒܐܲܪܥܵܐ ܡܩܲܒܿܠܝܼܢ ܢܸܓܕ̈ܐ ܥܦܝܼܦܹ̈ܐ ܐܲܝܟ ܡܵܐ ܕܫܵܘܹ̇ܝܢ 288 ܘܒܼܵܗ̇ ܡܸܬܼܦܲܪܥܝܼܢ ܚܵܘܒܲܬ ܚܵܘܒܹ̈ܐ ܕܣܘܼܥܪ̈ܢܲܝܗܘܿܢ ܀ 289 : ܐܲܪܥܵܐ ܗܵܘܝܵܐ ܠܗܘܿܢ ܓܹܗܲܢܼܵܐ ܠܲܒܼܢܲܝ̈ ܐܲܪܥܵܐ 290 ܘܗܸܢܘܿܢ ܪܵܕܹܝܢ ܠܲܩܢܘܿܡܲܝ̈ܗܘܿܢ ܒܐܲܝܠܹܝܢ ܕܲܚܛ̣ܵܘ . 291 : ܗܘ̤ ܠܹܗ ܡܢܲܓܸܕܼ ܝܲܨܪܵܐ ܕܲܒܼܗܘܿܢ ܦܵܪܘܿܫܵܐܝܼܬܼ 292 ܕܥܲܠ ܡ̇ܢ ܐܲܗܡܝܼܘ ܡ̣ܢ ܘܵܠܝܼܬܼܵܐ ܒܚܲܝܹ̈ܐ ܕܲܬܼܢܵܢ ܀ 293 : ܗܢܘ̇ܢ ܕܵܝ̇ܢܝܢ ܠܥܵܘܠܵܐ ܕܲܒܼܗܘܿܢ ܕܚܲܝܵܒܼ ܐܸܢܘܿܢ 294 ܘܲܡܦܲܪܣܝܼܢ ܠܹܗ ܒܥܼܘܼܪ ܒܟܼܘܼ ܒܘܼ̃ܟܼܪܢܵܐ ܕܚܘܼܫܵܒܲܝܗ̈ܘܿܢ . 295 : ܕܝܼܢܵܐ ܪܲܒܿܐ ܐܵܡ̇ܪܝܼܢ ܬܲܡ̇ܢ ܥܲܡ ܚܵܘܒܲܝ̈ܗܘܿܢ 296 ܘܲܠܥܹܝܢ ܟܠܢܵܫ ܡܦܲܪܣܝܼܢ ܡܘܼܡܹ̈ܐ ܕܣܬܝܪ̈ܬܐ ܀ 297 : ܡܲܪܝܼܪ ܢܸܓܼܪܹ̈ܐ ܕܡܸܬܼܢܲܓܼܕܝܢ ܠܹܗ ܡ̣ܢ ܟܠ ܢܸܓܼܕܝܢ 298 ܡܵܐ ܕܡܸܬܼܟܲܠܲܠ ܓܲܒܵܐ ܕܟܹܐܢܹ̈ܐ ܘܕܼܝܼܠܗܘܿܢ ܒܵܗܸ̇ܬܼ . 299 : ܬܲܗܪܵܐ ܪܲܒܿܐ ܚܵܙܹܝܢ ܒܝܼܫܹ̈ܐ ܒܓܲܒܵܐ ܕܛܵܒܹ̈ܐ 300 ܕܐܝܟܢ ܦܵܪܚ̇ܝܼܢ ܩܲܠܝܼܠܵܐܝܼܬܼ ܠܐܲܦܲܝ̈ ܪܵܘܡܵܐ ܀ 301 : ܬܲܗܪܵܐ ܗ̄ܘ̣ ܪܲܒܵܐ ܘܲܟܼܡܵܐ ܕܢܹܐܡܲܪ ܪܲܒܿ ܡ̣ܢ ܬܲܗܪܵܐ 302 ܕܒܸܣܪܵܐ ܫܝܼܛܵܐ ܘܥܵܘܥܹܐ ܓܸܦܹ̈ܐ ܕܦܵܪܘܿܚܘܼܬܼܵܐ . 303 : ܗܵܘ̇ ܦܘܼܩܕܵܢܵܐ ܕܓܲܒܼܠܹܗ ܒܪܵܫܝܼܬܼ ܡ̣ܢ ܕܲܚܝܼܚܵܐ 304 ܗܘ̤ ܡܚܲܝܸܠ ܠܵܗ̇ ܠܦܵܪܘܚܘܼܬܹܗ ܠܡܸܦܪܲܚ ܒܐܵܐܲܪ ܀ 305 : ܗܵܘ̇ ܕܲܢܦܲܚ̣ ܒܹܗ ܪܘܼܚ ܚܲܝܘܬܼܵܐ ܘܲܗܘ̤ܵܐ ܠܲܢܦܸܫ 306 ܗܘ̤ ܥܵܒܸ̇ܕܼ ܠܹܗ ܗܲܝܟܲܠ ܪܘܼܚܵܐ ܕܠܵܐ ܡܸܬܼܚܲܒܲܠ . 307 ܗܵܘ̇ ܕܐܸܬܿܬܲܚܬܲܝ ܨܹܝܕܼ ܬܘܼܩܵܢܹܗ ܚܘܼܒܵܢܵܐܝܼܬܼ ܀ 308 ܗܘ̤ ܡܪܝܼܡ ܫܸܦܠܹܗ ܘܲܡܚܲܕܼܬܼ ܠܹܗ ܪܲܚܡܵܢܵܐܝܼܬܼ ܀ 309 : ܒܚܘܼܒܵܐ ܘܪ̈ܲܚܡܹܐ ܓܲܒܼܠܹܗ ܒܪ̈ܫܝܼܬܼ ܘܲܩܪ̣ܝܵܗܝ ܒܲܫܡܹܗ 310 ܘܒܹܗ ܬܘܸܒܼ ܒܲܙܢܵܐ ܡܲܫܲܪ ܨܐܕܵܘܗܝ ܫܘܼܘܕܵܝ ܡܸܠܵܘ̈ܗܝ . 311 : ܒܨܲܠܡܹܗ ܟܲܢܝܹܗ ܡ̣ܢ ܫܘܼܪܵܐ ܟܲܕܼ ܡܲܬܼܩܸܢ ܠܹܗ 312 ܘܲܒܼܱܫܘܼܠܡܵܐ ܒܨܲܠܡܹܗ ܢܵܚܹ̇ܬܸ ܘܲܡܢܲܚܸܡ ܠܹܗ ܀ 313 ܒܨܲܠܡܹܗ ܢܵܚܹ̇ܬܼ ܪܸܡܙܵܐ ܟܲܣܝܵܐ ܠܵܘ ܗܘ̤ ܟܲܣܝܵܐ 314 ܘܝܵܗܸ̇ܒܼ ܚܲܝܹ̈ܐ ܠܵܐ ܡܵܝܘܬܹ̈ܐ ܠܡܵܝܘܿܬܼܘܼܬܼܵܐ . 315 : ܒܐܵܕܼܵܡ ܕܲܬܼܪܹܝܢ ܗܵܘ̇ ܕܐܸܬܿܬܲܚܬܲܝ ܘܠܲܒܫܹܗ ܒܚܘܼܒܵܐ 316 ܒܹܗ ܡܸܬܿܬܿܚܬܿܐ ܕܠܵܐ ܫܘܼܢܵܝܵܐ ܒܫܘܼܠܵܡ ܙܲܒܼܢܹ̈ܐ ܀ pb. f.71v 317 : ܦܲܓܼܪܵܐ ܕܲܠܒܸܫ ܨܒܼܝܵܢ ܚܘܼܒܹܿܗ ܘܲܩܪ̣ܵܝܗ ܒܲܫܡܹܗ 318 ܗܘ̤ ܡܸܬܼܥܲܛܲܦ ܨܸܒܼܝܵܢܵܐܝܼܬܼ ܘܢܵܚܸ̇ܬ ܠܐܲܪܥܵܐ . 319 : ܗܵܘ̇ ܕܐܸܣܬܲܠܲܩ ܠܥܹܝܢ ܡܲܠܲܐܟ̈ܐ ܘܲܒܼܢܲܝܢ̈ܵܫܵܐ 320 ܗܘ̤ܝܘܼ ܕܐܵܬܹ̇ܐ ܠܲܡܕܵܢ ܐܢܵܫ̈ܐ ܘܪ̈ܘܼܚܵܢܵܝܐ ܀ 321 : ܒܦܲܓܼܪܵܐ ܓܲܠܝܵܐ ܚܙܵܐܘܼܗܝ ܥܝܼܪܹ̈ܐ ܟܲܕܼ ܡܸܣܬܲܠܲܩ 322 ܘܒܵܗ̇ ܒܲܚܙܵܬܼܵܐ ܐܸܡ̣ܲܪܘ ܕܐܵܬܹ̇ܐ ܐܲܝܟ ܡܵܐ ܕܲܣܠܸܩ . 323 : ܥܲܡ ܓܲܠܝܘܼܬܹܗ ܢܵܚܹ̇ܬܼ ܪܸܡܙܹܗ ܩܲܠܝܼܠܵܐܝܼܬܼ 324 ܘܲܡܚܲܕܼܬܼ ܟܠ ܘܡܲܣܸܩ ܥܲܡܹܗ ܠܐܲܬܼܪܵܐ ܕܲܠܥܸܠ ܀ 325 : ܪܸܡܙܵܐ ܟܲܣܝܵܐ ܩܵܥܹ̇ܐ ܒܓܸܠܝܐ ܩܵܠܵܐ ܕܚܝܼܠܵܐ 326 ܘܲܡܙܝܼܥ ܠܲܐܪܥܵܐ ܘܡܲܪܗܸܒܼ ܣܸܕܼܪܸ̈ܐ ܕܫܡܝ̈ܢܐ . 327 : ܒܩܵܠܵܐ ܦܵܩܸ̇ܕܼ ܠܫܡܝ̈ܢܐ ܘܠܐܪ̈ܥܢܝܐ 328 ܕܩܘܼܡܘ ܘܐܸܬܼܚܲܕܲܬܼܘ ܘܲܠܒܸܫܘ ܫܘܼܒܼܚܵܐ ܕܠܵܐ ܡܸܬܼܚܲܒܲܠ ܀ 329 : ܩܵܠ ܦܘܼܩܕܵܢܹܗ ܡܥܝܼܪ ܠܐܪ̈ܥܢܐ ܡ̣ܢ ܕܲܡܟܿܘܼܬܼܵܐ 330 ܘܢܵܕܼܝ̇ܢ ܩܵܝ̇ܡܝܼܢ ܐܲܝܟ ܕܡ̣ܢ ܫܸܢܬܼܵܐ ܕܝܲܩܝܼܪܘܼܬܼܵܐ . 331 : ܚܕܼܵܐ ܒܲܪܬܼ ܩܵܠܵܐ ܕܡܲܠܝܵܐ ܬܲܗܪܵܐ ܩܵܥܹ̇ܐ ܒܐܲܪܥܐ 332 ܘܪܵܥܠܝܼܢ ܡܸܢܹܗ̇ ܡ̈ܠܝܼܠܹܐ ܘܚܲܪ̈ܫܹܐ ܘܡܸܫܬܲܡܥܝܼܢ ܠܵܗ̇ ܀ 333 : ܟܠ ܨܵܐ̇ܬܼ ܠܵܗ̇ ܘܟܼܠ ܓܵܡܲܪ ܠܵܗ̇ ܕܠܵܐ ܫܘܼܘܚܵܪܵܐ 334 ܘܒܼܵܗ̇ ܡܸܬܚܕܬܝܢ ܪܵܘܡܵܐ ܘܥܘܼܡܩܵܐ ܘܟܼܠܡܵܐ ܕܲܒܼܗܘܿܢ . 335 ܡ̈ܠܝܼܠ ܣܵܠܵܩ̇ܝܼܢ ܠܕܲܪܓܼܐ ܪܵܡܵܐ ܕܠܲܝܬܿ ܠܹܗ ܦܸܚܡܵܐ ܀ 336 ܘܚܲܪ̈ܫܹܐ ܢܵܚ̇ܝܼܢ ܡ̣ܢ ܥܲܒܼܕܘܼܬܼܵܐ ܕܦܘܼܠܚܵܢ ܐܵܢܵܫ̈ܐ ܀ 337 : ܒܵܛܸ̇ܠ ܫܸܡܫܵܐ ܡ̣ܢ ܡܲܪܕܝܼܬܼܵܐ ܕܩܲܠܝܼܠܘܼܬܹܗ 338 ܘܢܵܐܸ̇ܚ ܣܲܗܪܵܐ ܡ̣ܢ ܫܘܼܚܠܵܦܵܘ̈ܗܝ ܕܲܒܼܟܼܠ ܝܲܪ̈ܚܝܼܢ . 339 : ܢܵܦܠ̇ܝܼܢ ܟܵܘܟܿܒܹ̈ܐ ܘܕܥܸܟ ܢܘܼܗܪܵܐ ܕܙܲܠܝܼܩܲܝ̈ܗܘܿܢ 340 ܘܫܵܠܹ̇ܐ ܡܲܫܒܼܵܐ ܕܪ̈ܘܼܚܹܐ ܕܐܵܐܲܪ ܘܠܵܐ ܬܘܼܒܼ ܡܸܬܿܬܿܙܝܼܥ ܀ 341 : ܡܵܘܦܹܐ ܚܸܫܟܵܐ ܘܥܵܒܲܪ̇ ܛܲܟܼܣܵܐ ܕܠܸܠܝ ܐܝܼܡܵܡ 342 ܘܠܵܐ ܡܸܬܼܡܲܢ̈ܝܵܢ ܫ̈ܥܹܐ ܘܫܲܒܹ̈ܐ ܘܝܲܪܚܲܝ ܫܲܢ̄ܬܵܐ . 343 : ܝܵܒܸ̇ܫ ܢܒܼܥܵܐ ܕܥܘܼܒܵܗ̇ ܕܲܫܝܘܿܠ ܡ̣ܢ ܟܠ ܦܹܐܪ̈ܝܼܢ 344 ܘܣܵܝ̇ܦܵܐ ܒܥܝܼܵܪܵܐ ܘܚܵܝܘܲܬܼ ܫܸܢܵܐ ܘܪ̈ܲܚܫܵܐ ܡܵܘܦܹܐ ܀ 345 : ܫܵܠܹ̇ܐ ܝܲܡܵܐ ܡ̣ܢ ܬܲܟܼܬܘܼܫܵܐ ܕܓܼ̈ܠܹܐ ܪ̈ܗܝܼܒܹܐ 346 ܘܠܵܐ ܬܘܼܒܼ ܪ̈ܵܗܛܵܢ ܐܸܠܦܹ̈ܿܐ ܕܐ̄ܢܵܫ̈ܐ ܠܥܸܠ ܡ̣ܢ ܚܲܨܹܗ . 347 : ܟܠ ܡܸܫܬܲܚܠܲܦ ܘܟܼܠ ܡܸܬܼܚܲܕܲܬ ܒܚܘܼܕܵܬܼ ܐܢܵܫ̈ܐ 348 ܘܥܲܠ ܟܠ ܘܲܒܼܟܼܠ ܡܲܡܠܸܟ ܢܘܼܗܪܵܐ ܕܚܲܕܼ ܒܵܪܘܿܝܵܐ ܀ 349 : ܟܠ ܡܸܬܼܚܲܪܲܪ ܡ̣ܢ ܥܲܒܼܕܘܼܬܼܵܐ ܕܲܠܘܼܵܬܼ ܐ̄ܢܵܫ̈ܵܐ 350 ܘܗ̤ܘ ܒܲܪܢܵܫܵܐ ܡܕܲܝܲܪ ܒܲܐ̃ܬܼܪܵܐ ܕܠܲܝܬܿ ܒܹܗ ܩܸܢܛܵܐ . 351 : ܒܪܸܡܙܵܐ ܙܥܘܿܪܵܐ ܡܸܫܬܲܚܠܲܦ ܟܠ ܘܡܸܬܼܚܲܕܲܬܼ ܟܠ 352 ܘܠܵܐ ܡܸܬܼܡܲܠܠܐ ܩܲܠܝܼܠܘܼܬܹܗ ܕܐܲܝܟܲܢ ܘܲܟܼܡܵܐ ܗ̄ܝ̣ ܀ 353 : ܩܲܠܝܼܠ ܗ̄ܘ̣ ܛܵܒܼ ܗܵܘ̇ ܦܘܼܩܕܵܢܵܐ ܡ̣ܢ ܟܠ ܡܸܕܡ 354 ܘܐܸܢ ܐܝܼܬܼ ܡܕܡ ܕܩܲܠܝܼܠ ܣܲܓܝܼ ܡܲܬܿܝܼܢ ܡܸܢܹܗ . 355 : ܠܲܝܬܿ ܬܘܼܗܵܝܵܐ ܒܹܝܬܼ ܡܲܚܲܬܿܬܼܵܐ ܘܲܠܡܲܣܲܩܬܵܐ 356 ܐܵܦܠܵܐ ܐܲܝܟ ܐ̄ܢܵܫ ܕܡܲܛܪܸܦ ܥܲܝܢܹܗ ܬܸܡܪܵܐ ܠܬܸܡܪܵܐ ܀ 357 : ܥܲܠ ܡܲܪܟܲܒܬܼܵܐ ܕܚܲܨܗ ܕܐܵܐܪ ܡܙܲܝܲܚ ܡܲܠܟܿܐ 358 ܠܦܲܠܚܹ̈ܐ ܚܝܼܨܹ̈ܐ ܕܐܲܩܪܸܒܼܘ ܘܲܙܟܼܵܘ ܡܸܛܠ ܚܘܼܒܹܗ . 359 : ܚܕܼܵܐ ܡܲܪܟܲܒܼܬܼܵܐ ܪܘܼܚܵܢܵܝܬܵܐ ܟܲܕܸܢ ܪܸܡܙܹܗ 360 ܘܒܼܵܗ̇ ܬܘܼܒܼ ܡܵܘܬܸܒܼ ܐܲܪ̈ܥܵܢܵܝܹܐ ܘܲܫܡܝܵܢܹ̈ܐ ܀ 361 : ܗܘ̤ܝܘܼ ܪܸܡܙܹܗ ܕܗܵܘܹ̇ܐ ܥܢܵܢܵܐ ܐܵܦ ܡܲܪܟܼܒܲܬܼܵܐ 362 ܘܗܘ̤ܝܘܼ ܕܛܥܝܼܢ ܘܲܡܕܲܒܲܪ ܟܠ ܠܲܐܦܝ̈ ܪܵܘܡܵܐ ܀ 363 : ܗܘ̤ܝܘܼ ܕܗܵܘܹ̇ܐ ܚܠܵܦ ܟܠܡܸܕܹܿܡ ܠܲܡܠܝܠܘܼܬܼܵܐ 364 ܘܒܹܗ ܡܸܬܼܥܲܠܹܝܢ ܥܝܼܪܹ̈ܐ ܘܐ̄ܢܵܫ̈ܐ ܠܐܲܬܼܪܵܐ ܕܲܠܥܸܠ . pb. f.72r 365 : ܗܘ̤ܝܘܼ ܕܚܵܙܸ̇ܩ ܐܲܝܟ ܪܲܒܿܚܲܝܠܵܐ ܩܕܼܵܡ ܣܸܕܲܪ̈ܲܝܗܘܿܢ 366 : ܘܗ̤ܘ ܬܘܼܒܼ ܡܟܲܢܸܫ ܣܸܕܪܸ̈ܐ ܐܚܪܵܢܹܐ ܠܘܲܥܕܵܐ ܕܲܫܡܹܗ 367 : ܚܵܙܸ̇ܩ ܡܲܠܟܿܐ ܒܪܸܫ ܡܲܫܪܝܼܬܹܗ ܠܐܦ̈ܝ ܪܵܘܡܵܐ 368 ܘܐܠ̈ܦܐ ܕܥܝܪ̈ܐ ܡ̣ܢ ܝܲܡܝܼܢܹܗ ܘܡ̣ܢ ܣܸܡܵܠܹܗ . 369 : ܥܲܡܹܗ ܚܵܙ̇ܩܝܼܢ ܒܢܲܝ̈ ܦܲܠܵܛܝܼܢ ܠܲܐܬܼܪܵܐ ܕܢܘܼܗܪܵܐ 370 ܕܢܸܗܘܘܿܢ ܥܲܡܹܗ ܒܢܲܝ̈ ܝܪܬܘܬܐ ܒܡܲܠܟܿܘܼܬܼ ܪܵܘܡܵܐ ܀ 371 : ܪܲܒܵܐ ܗ̄ܝ̣ ܣܲܓܼܝ ܦܠܲܓܐ ܕܚܝܠܗ ܡ̣ܢ ܟܠ ܚܝ̈ܠܝܢ 372 ܘܠܵܐ ܡܸܬܼܡܲܠܲܠ ܗܸܕܼܪܵܐ ܘܫܘܼܒܼܚܵܐ ܕܡܸܙܕܲܝܲܚ ܒܹܗ . 373 ܥܲܡܹܗ ܐܝܼܬܹܝܗ̇ ܒܪܝܼܬܼܵܐ ܟܠܵܗ̇ ܕܲܡܠܝܼܠܘܼܬܵܐ . 374 ܐܲܠܦܹ̈ܐ ܕܥܝܼܪܹ̈ܐ ܐܵܦ ܪܸ̈ܒܿܘܵܬܼܵܐ ܕܲܒܼܢܲܝ̈ܢܵܫܵܐ ܀ 375 : ܟܠܝܼܠ ܬܸܫܒܿܘܿܚܬܵܐ ܕܝܘܿܡ ܙܵܟܼܘܼܬܹܗ ܛܥܝܼܢܝܼܢ ܟܠܗܘܿܢ 376 ܘܲܡܩܲܪܒܼܝܼܢ ܠܹܗ ܒܐܝܼܕܼܵܐ ܕܙܵܘ̈ܥܹܐ ܪ̈ܘܼܚܵܢܵܝܹܐ . 377 : ܫܘܼܒܼܚܹܗ ܬܵܢܹܝܢ ܫܡܲܝܵܐ ܘܐܲܪܥܵܐ ܒܦܘܼܡ ܡ̈ܠܵܠܹܐ 378 ܟܲܕܼܦܵܪܥܝܼܢ ܠܹܗ ܚܘܒܬܼ ܚܘܼܒܵܐ ܩܵܠ ܬܸܫܒܿܘܿܚܬܵܐ ܀ 379 : ܒܲܪܒܘܼܬ ܚܘܒܹܗ ܡܲܩܲܬܼ ܚܘܪܐ ܕܪ̈ܥܝܢܝܗܘܿܢ 380 ܟܲܕܼ ܡܸܬܼܝܲܐܒܼܝܼܢ ܕܐܸܡܲܬܼܝ ܦܵܬܲܚ̇ ܬܲܪ̈ܥܲܝ ܪܵܘܡܵܐ . 381 : ܪܗܝܼܒܼܝܼܢ ܣܲܓܿܝܼ ܠܡܸܚܙܵܐ ܐܘܼܪܚܵܐ ܕܐܸܙܕܲܡܲܢ ܠܹܗ̇ 382 ܕܢܸܥܠܘܢ ܢܸܣܒܼܘܢ ܡܠܝ̈ܠܹܐ ܘܕܲܫܢܹ̈ܐ ܪ̈ܘܼܚܢܵܝܹܐ ܀ 383 : ܠܵܐ ܡܸܣܬܲܒܼܥܵܐ ܚܙܵܬܼܵܐ ܕܡܲܠܟܵܐ ܠܪܸ̈ܥܝܵܢܲܝܗܘܿܢ 384 ܘܲܟܼܡܵܐ ܕܚܵܙܹ̇ܝܢ ܬܘܼܒܼ ܡܸܬܼܝܲܐܒܹܝܢ ܠܡܸܬܼܒܲܩܵܝܘܼ . 385 : ܩܕܼܵܡ ܙܵܘܥܲܝ̈ܗܘܿܢ ܪܵܗܸܛ̇ ܪܸܡܙܵܐ ܩܲܠܝܼܠܵܐܝܼܬܼ 386 ܘܡܥܒܼܵܪ ܘܐܹܠܵܐ ܕܐܦܝ̈ ܬܪܥܐ ܕܒܹܝܬܼ ܡܲܠܟܿܘܼܬܼܵܐ ܀ 387 : ܬܲܪܥܵܐ ܪܲܒܵܐ ܦܵܬܼܚ̇ ܡܲܠܟܿܐ ܩܕܼܵܡ ܡܥܠܬܗ 388 ܘܥܵܐܸ̇ܠ ܢܵܐܹ̇ܚ ܒܓܼܵܘ ܦܲܠܵܛܝܼܢ ܗܘ̤ ܘܲܕܼܥܲܡܹܗ . 389 : ܬܲܗܪܵܐ ܘܚܲܫܵܐ ܡܲܠܝܵܐ ܚܙܵܬܼܵܐ ܕܗܵܝ̇ ܡܲܥܲܠܲܬܿܐ 390 ܬܲܗܪܵܐ ܠܕܲܠܥܸܠ ܘܚܲܫܵܐ ܠܕܲܠܬܲܚܬܿ ܕܠܵܐ ܡܸܬܼܥܲܠܹܝܢ ܀ 391 : ܛܲܒܼ ܡ̣ܢ ܛܵܒܹ̈ܐ ܡܸܬܼܒܲܩܝܼܢ ܒܹܗ ܐܵܦ ܥܵܘ̈ܵܠܹܐ 392 ܘܗܵܢ̇ܘ ܚܲܫܵܐ ܕܟܲܕ ܚܵܙܹܝ̇ܢ ܠܹܗ ܓܠܝܼܙܝܼܢ ܡܸܢܹܗ . 393 : ܒܚܲܫܵܐ ܚܵܐ̇ܪ ܗܵܘܢܵܐ ܕܲܒܼܗܘܿܢ ܕܠܵܐ ܣܲܒܼܥܘܼܬܼܵܐ 394 ܟܲܕܼ ܡܸܬܼܦܲܬܼܚܝܼܢ ܘܟܲܕܼ ܡܸܬܿܬܲܚܕܝܼܢ ܬܲܪ̈ܥܲܝ ܪܵܘܡܵܐ ܀ 395 : ܚܙܵܬܼܵܐ ܚܕܲܬܵܐ ܚܵܙܹ̇ܝܢ ܐ̄ܢܵܫܵܐ ܒܲܒܼܢܲܝ̈ܢܫܵܐ 396 ܕܟܲܕܼ ܚܲܕ ܐܸܢܘܿܢ ܚܲܕܼ ܡܸܬܼܥܲܠܹܐ ܘܚܲܕܼ ܡܸܬܿܬܲܚܬܹܿܐ . 397 : ܚܲܕܲܬܵܐ ܚܵܙܹ̇ܝܢ ܐܵܦ ܪ̈ܘܼܚܵܢܹܐ ܬܸܓܼܡܹ̈ܐ ܕܫܹܐܕܹ̈ܐ 398 ܕܟܲܕܼ ܪܘܼܚ ܐܸܢܘܿܢ ܠܵܐ ܡܨܹܝܢ ܦܵܪܚ̇ܝܼܢ ܐܲܝܟ ܪ̈ܘܼܚܵܢܹܐ ܀ 399 : ܒܬܸܡܗܵܐ ܩܵܝܡܝܼܢ ܐ̄ܢܵܫ̈ܐ ܒܝܼܫܹ̈ܐ ܘܫܹܐܕܹ̈ܐ ܛܪ̈ܘܼܢܐ 400 ܡܵܐ ܕܡܸܬܼܒܲܩܹܝܢ ܒܬܲܪ̈ܥܲܝ ܪܵܘܡܵܐ ܟܲܕܼ ܡܸܬܿܬܲܚܕܝܼܢ . 401 ܒܵܟܹ̇ܝܢ ܩܵܐܠܹ̇ܝܢ ܠܲܩܢܘܿܡܝܼܗܘܿܢ ܪܵܥܘܿܡܵܐܝܼܬܼ 402 ܕܚܵܙܹ̇ܝܢ ܕܐܲܚܝܼܕܼ ܬܪܲܥ ܫܘܼܒܼܩܵܢܵܐ ܩܕܼܵܡ ܐܲܦܲܝܗܘܿܢ ܀ 403 : ܒܚܲܫܵܐ ܒܵܟܹ̇ܝܢ ܘܒܲܚܢ̈ܓܼܵܬܵܐ ܪ̈ܵܥܘܿܡܵܬܼܵܐ 404 ܘܥܲܦܝܼܦܵܐܝܼܬܼ ܬ̇ܢܹܝܢ ܩ̈ܵܠܹܐ ܕܲܬܼܘܵܬܼ ܢܲܦ̣ܫܵܐ . 405 : ܚܲܫܵܐ ܡܢܲܓܸܕ ܠܝܲܨܪܵܐ ܕܲܒܼܗܘܿܢ ܦܵܪܘܿܫܵܐܝܼܬܼ 406 ܘܲܬܼܘܵܬܼ ܢܲܦ̣ܫܵܐ ܕܵܝܢܐ ܡܘܼܡܹ̈ܐ ܕܲܩܢܘܿܡܲܝ̈ܗܘܿܢ ܀ 407 : ܗܢܘ̣ܢ ܕܝܵܢܝܢ ܥܲܡ ܚܵܘܒܲܝ̈ܗܘܿܢ ܚܲܟܿܝܼܡܵܐܝܼܬܿ 408 ܘܐܲܝܟ ܕܲܒܼܟܼܘܼܪܵܐ ܒܵܚܪܝܼܢ ܙܹܐܦܵܐ ܕܪܸ̈ܥܝܵܢܲܝܵܗܘܿܢ . 409 : ܒܗܵܘܢܵܐ ܕܲܒܼܗܘܿܢ ܬܵܩ̇ܠܝܼܢ ܝܘܩܪܵܐ ܕܲܚܛܵܗܲܝ̈ܗܘܿܢ 410 ܘܲܠܦܘܼܬܼ ܥܵܘܠܵܐ ܡܲܣܓܹܿܝܢ ܚܲܫܵܐ ܡܲܪܝܼܪ̈ܐܝܼܬܼ ܀ 411 : ܡܲܪܝܼܪ ܘܼܩܫܹܐ ܕܝܼܢܵܐ ܟܹܐܢܵܐ ܕܡܸܬܿܬܲܒܼܠܝܼܢ ܒܹܗ 412 ܘܠܵܐ ܡܸܬܼܡܲܠܠܐ ܒܠܸܫ̇ܢ ܐ̄ܢܵܫܵܐ ܩܲܫܝܘܼܬܼ ܢܸܓܼܕܵܘ̈ܗܝ . 413 : ܪܲܒܵܐ ܗ̄ܝ̣ ܗܵܘܬܼܵܐ ܕܢܲܦܠܝܼܢ ܒܵܗ̇ ܐܵܦ ܥܲܡܝܼܩܹ̈ܐ 414 ܘܥܲܣܩܹ̈ܐ ܗ̄ܝ̣ ܣܲܓܵܝܼ ܠܡܸܬܼܦܲܠܵܛܘܼ ܡ̣ܢ ܩܲܫܝܘܼܬܵܗ̇ ܀ 415 ܥܲܡ ܥܬܿܝܼܪܵܐ ܩܥ̇ܝܢ ܟܠܢܵܫ ܠܘܵܬܼ ܐܲܒܼܪܵܗܵܡ : pb. f.72v 416 ܕܚܘܣ ܪܚܡܢܐ ܘܐܲܦܝܼܣ ܪ̈ܲܚܡܹܐ ܕܲܢܕܲܠܘܢܲܢ . 417 : ܒܥܝܼ ܘܐܸܬܟܫܲܦ ܠܪܸܡܙܵܐ ܟܲܣܝܵܐ ܐܲܝܟ ܕܲܡܥܵܕܲܬܼ 418 ܕܢܸܪܘܿܣ ܩܲܠܝܼܠ ܛܲܠܵܐ ܕܪ̈ܲܚܡܐ ܥܲܠ ܒܝܼܫܘܼܬܼܢ ܀ 419 : ܒܢܲܝ̈ ܠܵܐ ܡܨܝܵܐ ܠܲܡܦܝܼܣܵܢܹ̈ܐ ܥܢ̣ܵܐ ܐܲܒܼܪܵܗܵܡ 420 ܕܢܸܥܒܲܪ ܗܵܘܬܵܐ ܕܐܝܼܬܼ ܒܡܸܨܥܲܬܐ ܒܲܝܢܲܢ ܘܲܠܟܼܘܿܢ . 421 : ܥܗܲܕܼܘ ܕܲܪܚܸܡܬܘܢ ܐܲܪ̈ܥܵܢܝܵܬܵܐ ܘܛܘܼܒܹ̈ܐ ܕܙܲܒܼܢܵܐ 422 ܘܠܵܐ ܣܲܝܸܟܼܬܘܢ ܣܲܟܿܝܼܬܿܘܢ ܠܡܘܼܠܟܢ ܚܲܝܹ̈ܐ ܪ̈ܘܼܚܵܢܵܝܹܐ ܀ 423 ܗܵܠܹܝܢ ܬܵܢܹ̇ܐ ܐܲܒܼܪܵܡ ܠܲܒܼܢܵܘ̈ܗܝ ܠܵܐ ܗ̄ܘ̣ܵܐ ܒܩܵܠܵܐ . 424 ܠܦܘܼܬܼ ܕܲܟܼܬܼܝܼܒܼܵܐ ܐܸܡ̇ܪܹܬܼ ܡܸ̈ܠܹܐ ܐܲܝܟ ܗܵܘ̇ ܕܗܘ̤ܝ̈ . 425 : ܠܵܐ ܓܹܝܪ ܗܸܢܘܿܢ ܩܵܪܹܝܢ ܠܲܐܒܼܪܵܡ ܕܲܢܚܘܢ ܐܸܢܘܿܢ 426 ܘܠܵܐ ܐܲܒܼܪܵܗܵܡ ܡܨܸܐ ܕܲܢܡܲܠܸܠ ܒܸܠܥܵܕܼ ܪܸܡܙܵܐ ܀ 427 : ܪܸܡܙܵܐ ܗ̄ܘ̣ ܕܐܲܚܝܼܕ ܬܪܲܥ̣ ܡܲܠܛܟܿܘܼܬܼܵܐ ܩܕܼܵܡ ܐܲܦܲܝܼ̈ܗܘܿܢ 428 ܘܗܘ̤ܝܘܼ ܕܩܵܥܹ̇ܐ ܒܦܘܼܡ ܐܲܒܼܪܵܗܵܡ ܘܕܦܝܼܫܘ ܘܐܸܫܬܲܢܲܩܘ . 429 : ܗ̤ܘܝܘܼ ܕܐܲܚܝܼܕ ܫܲܒܼܛܵܐ ܒܢܸܓܼܕܼ̈ܐ ܕܠܵܐ ܒܐܝܼܕܲ̈ܝܵܐ 430 ܘܲܠܦܘܼܬܼ ܥܲܡ̈ܠܹܐ ܡܲܣܪܲܚ ܢܸܓܼܕ̈ܐ ܠܡܸܬܼܢܲܕܼܵܢ̈ܐ ܀ 431 : ܗܘ̤ ܬܘܼܒܼ ܟܲܕ ܗܘ̤ ܠܒܼܝܼܟ ܒܹܝܬ ܓܲܙܹܐ ܕܛܘܼܒܹ̈ܐ ܠܥܸܠ 432 ܘܲܠܦܘܼܬܼ ܚܘܼܒܵܐ ܝܵܗܸܿܒܼ ܐܲܓܼܪܵܐ ܠܪ̈ܵܚܡܲܝ ܚܘܼܒܵܐ . 433 : ܠܵܐ ܫܘܹܝܢ ܢܸܓܼܕܹ̈ܐ ܕܐܲܝܠܹܝܢ ܕܐܲܥܘܸܠܘ ܒܠܵܐ ܝܲܕܥܬܼܵܐ 434 ܘܥܵܠܸܒܼ̇ ܫܘܼܒܼܚܵܐ ܕܐܲܝܠܹܝܢ ܕܥܲܙܝܼܘ ܒܐܵܓܼܘܢ ܥܲܡ̈ܠܹܐ . 435 : ܠܦܘܼܬܼ ܨܒܼܝܵܢܵܐ ܡܦܲܠܸܓܼ ܪܸܡܙܵܐ ܛܘܼܒܹ̈ܐ ܘܢܸܓܼܕܹ̈ܐ 436 ܘܲܠܦܘܼܬܼ ܥܵܘܠܵܐ ܘܙܲܕܝܼܩܘܼܬܼܵܐ ܡܚܲܕܵܐ ܘܲܡܥܝܼܩ ܀ 437 : ܘܟܲܕ ܛܵܒܼ ܠܵܐ ܐܝܼܬܼ ܒܗܵܘ̇ ܒܘܼܣܵܡܵܐ ܡܸܕܹܡ ܕܲܒܼܨܝܼܪ 438 ܐܡܲܪ ܦܵܘܠܘܿܣ ܕܨܡܚܿ ܫܘܼܒܼܚܵܐ ܛܵܒܼ ܡ݂ܢ ܫܘܼܒܼܚܵܐ . 439 : ܒܫܘܼܒܼܚܵܐ ܪܲܒܵܐ ܕܠܵܐ ܡܼܬܼܡܲܠܲܠ ܫܪܹܝܢ ܥܸܠ̈ܝܹܐ 440 ܘܲܒܼܫܘܼܢܵܩܵܐ ܕܠܵܐ ܡܸܬܿܬܲܢܹܐ ܪܡܹܝܢ ܬܲܚܬ̈ܝܹܐ ܀ 441 : ܒܐܲܬܼܪܵܐ ܕܢܘܼܗܪܵܐ ܡܕܲܝܪܝܼܢ ܟܹܐܢ̈ܐ ܥܝܼܪܹ̈ܐ ܘܐܢܵܫ̈ܵܐ 442 ܘܲܒܼܚܸܫܘܿܟܼܵܐ ܫܪܹܝܢ ܥܘ̈ܠܐ ܘܫܹܐܕܹ̈ܐ ܕܐܲܥܘܸܠܘ . 443 : ܒܥܸܢܝܵܢ ܡܲܠܟܵܐ ܫܪܹܝܢ ܩܲܕܿܝܼܫܹ̈ܐ ܪܘܼܚܵܢܵܐܝܼܬܼ 444 ܘܥܲܡܹܗ ܒܵܣܿܡܝܼܢ ܒܐܘܼܘܼܠܵܐ ܕܪܘܼܚܵܐ ܕܠܵܐ ܡܸܬܼܚܲܒܲܠ ܀ 445 : ܒܣܵܡܗܘܿܢ ܫܘܼܒܼܚܵܐ ܗ̄ܘܼ ܕܠܵܐ ܡܸܣܬܲܒܼܥܵܐ ܗܲܢܝܼܐܘܼܬܹܗ 446 ܐܵܦ ܥܸܢܝܵܢܗܘܿܢ ܩܵܠ ܬܵܘܕܝܼܬܼܵܐ ܕܠܵܐ ܫܘܼܠܵܡܵܐ . 447 : ܫܘܼܒܼܚܵܐ ܠܒܼܝܼܫܝܼܢ ܘܫܘܼܒܼܚܵܐ ܩܵܥܹܝܿܢ ܩܲܕܝܫܵܐܝܼܬܼ 448 ܠܗܵܘ̇ ܕܲܒܩܘܕܼܫܹܗ ܨܒܼܵܐ ܕܲܢܫܵܘܬܸܦ ܠܲܥܒܼܵܕܼ ܐܝܼܕܼܵܘܗܝ ܀ 449 : ܚܵܙܹܝ̇ܢ ܟܹܐܢܹ̈ܐ ܠܟܲܣܝܵܐ ܕܲܟܼܣܹܐ ܘܲܓܼܠܹܐ ܒܫܘܼܒܼܚܹܗ 450 ܠܵܐ ܡܸܬܼܦܲܠܓܼܝܼܢ ܕܐܲܝܟܲܢ ܚܵܙܹܝ̇ܢ ܟܲܕ ܠܵܐ ܚܵܙܹܝ̇ܢ . 451 : ܒܡܸܬܼܚܙܝܵܢܵܐ ܚܵܙܹܝ̇ܢ ܫܘܼܒܼܚܹܗ ܕܲܓܼܢܝܼܙ ܡܢ݂ ܟܠ 452 ܘܲܒܼܝܲܕܼ ܓܲܠܝܵܐ ܢܵܚܬܼܵܐ ܚܙܵܬܼܵܐ ܕܪܸ̈ܥܝܵܢܲܝܗܘܿܢ ܀ 453 : ܒܗܲܝܟܲܠ ܦܲܓܼܪܵܐ ܡܩܲܪܒܼܝܼܢ ܕܸܒܼܚܹ̈ܐ ܕܪܸ̈ܥܝܵܢܲܝܗܘܿܢ 454 ܘܠܵܐ ܫܲܠܝܼܛܝܼܢ ܠܡܸܬܼܒܲܩܵܝܘܼ ܒܩܘܕܼܵܫ ܩܘܼܕܼܫܹ̈ܐ . 455 : ܩܘܼܕܼܫܵܐ ܦܲܓܼܪܵܐ ܗ̄ܘ݂ ܡܸܬܼܚܲܙܝܵܢܵܐ ܕܪܫܝܼܬܼ ܓܸܢܣܲܢ 456 ܘܩܘܼܕܼܵܫ ܩܘܼܕܼܫ̈ܐ ܐܲܠܗܘܼܬܼܵܐ ܗ̄ܝ݂ ܕܠܵܐ ܡܸܬܼܚܲܙܝܵܐ ܀ 457 : ܘܚܲܕܼ ܗܘ̤ ܩܘܼܕܼܫܵܐ ܘܲܩܕܘܿܫ ܩܘܕܼܫܹ̈ܐ ܒܲܚܕܼܵܝܘܼܬܼܵܐ 458 ܚܲܕܼ ܐܲܠܵܗܵܐ ܒܗܲܝܟܲܠ ܦܲܓܼܪܵܐ ܕܲܓܼܒܼܵܐ ܠܚܘܼܒܹܿܗ . 459 : ܚܕܼܵܐ ܬܵܘܕܝܼܬܼܵܐ ܡܩܲܪܒܼܝܼܢ ܐܢܵܫ̈ܐ ܘܪ̈ܘܼܚܢ̈ܝܐ 460 ܠܟܲܣܝܵܐ ܒܓܸܿܠܝܵܐ ܐܵܦ ܠܹܗ ܠܓܲܠܝܐ ܒܥܸܠܲܬܼ ܟܲܣܝܵܐ ܀ 461 : ܒܚܲܕܼ ܗ̄ܘ݂ ܚܘܼܒܵܐ ܐܲܣܝܼܪ ܟܠܵܐ ܨܝܕ ܗܵܘ̇ ܕܲܓܼܠܹܐ 462 ܘܗܘ̤ ܒܐܝܼܬܼܘܼܬܼܵܐ ܚܕܼܵܐ ܡܵܪܘܼܬܼܵܐ ܘܚܲܕܼ ܫܘܼܠܛܵܢܵܐ . 463 : ܥܲܠ ܟܠ ܘܲܒܼܟܼܠ ܡܲܣܥܸܟ ܬܲܡܲܢ ܟܲܣܝܵܐ ܒܓܠܝܵܐ 464 ܘܲܒܼܓܲܠܝܘܼܬܹܗ ܕܵܐܹܢ ܟܠܵܐ ܐܲܝܟ ܫܘܼܘܕܵܝܹܗ ܀ pb. f.73r 465 : ܐܵܦ ܥܲܠ ܗܕܹܵܐ ܓܒ̣ܝܵܗܝ ܡ̣ܢ ܟܠܵܐ ܘܫܲܥܒܸܿܕܼ ܠܹܗ̇ ܟܠ 466 ܕܢܗܘܘܢ ܚܵܙܹ̇ܝܢ ܡܸܬܿܬܿܕܝܼܵܢܵܢܹ̈ܐ ܠܐܲܝܢܵܐ ܕܕܼܵ ܐܸܢ . 467 : ܣܢܝܼܩܝܼܢ ܗ̄ܘ̣ܵܘ ܓܹܝܪ ܒܢܲܝ̈ ܡܲܠܟܿܘܿܬܐ ܘܲܒܼܢܲܝ̈ ܚܸܫܟܵܐ 468 ܕܢܸܚܙܘܢ ܡܲܢܘ ܡܦܲܠܸܓܼ ܕܲܫܢܹ̈ܐ ܘܡܲܣܪܲܝ ܢܸܓܼܕܹ̈ܐ ܀ 469 : ܒܵܥܹܝ̇ܢ ܗ̄ܘ̣ܵܘ ܬܘܼܒܼ ܕܢܸܚܙܘܢ ܡܸܕܹܡ ܟܡܵܐ ܐܸܢ ܟܣܝܵܐ ܗ̄ܘ̣ 470 ܘܲܕܼܠܵܐ ܡܵܨܝܵܐ ܒܲܝܵܐ ܐܸܢܘܿܢ ܠܦܘܼܬܼ ܪܸܓܲܬܼܗܘܢ . 471 : ܚܲܟܿܝܼܡܵܐܝܼܬܼ ܣܥܲܪ ܟܠ ܕܲܣܥܲܪ ܗܵܘ̇ ܡܲܬܼܩܸܢ ܟܠ 472 ܘܠܵܐ ܡܸܬܼܡܲܠܠܵܐ ܚܸܟܼܡܲܬܼ ܚܘܼܒܹܿܗ ܕܲܟܼܡܵܐ ܗ̄ܝ̣ ܘܐܝܟܲܢ ܀ 473 : ܬܡܝܼܗ ܬܘܼܩܵܢܹܗ ܘܪܲܒܿ ܚܘܼܕܵܬܹܗ ܘܲܓܼܡܝܼܪ ܚܘܼܒܹܗ 474 ܘܲܟܼܡܵܐ ܕܢܵܘܪܸܒܼ ܒܨܝܼܪ ܠܫܵܢܲܢ ܡ̣ܢ ܪܲܒܿܘܼܬܹܗ . 475 : ܚܘܼܒܹܿܗ ܚܵܘܝܼ ܒܗܵܝ̇ ܕܲܒܼܪܵܐ ܟܠ ܘܲܡܚܲܕܸܬܼ ܟܠ 476 ܘܲܡܫܵܘܬܸܦ ܟܠ ܒܥܸܢܝܵܢ ܚܘܼܒܵܐ ܕܐܲܠܵܗܘܼܬܹܗ ܀ 477 : ܠܲܚܠܘܿܠ ܚܘܼܒܹܿܗ ܡܙܲܡܸܢ ܩ̇ܪܐ ܠܲܒܼܢܲܝ̈ ܒܲܝܬܹܗ 478 ܘܲܡܚܲܕܹܐ ܠܗܘܿܢ ܒܗܵܝ̇ ܡܲܠܟܿܘܼܬܼܵܐ ܕܬܼܘܼܩܵܢ ܪܵܘܡܵܐ . 479 : ܒܐܲܬܼܪܵܐ ܕܲܠܥܸܠ ܡܦܲܠܸܓܼ ܥܘܼܬܼܪܵܐ ܕܒܲܣܝܼܡܘܼܬܹܗ 480 ܘܝܵܬ̣ܒܼ̇ ܝܵܗܸ̇ܒܼ ܫܛܵܪ ܚܹܐܪܘܼܬܼܵܐ ܠܲܥܒܼܵܕ ܐܝܼܕܼܵܘ̈ܗܝ ܀ 481 : ܥܘܼܬܼܪܵܐ ܕܚܲܝܹ̈ܐ ܠܵܐ ܡܝܘ̈ܬܐ ܩܢ̇ܝܢ ܐܢܫ̈ܐ 482 ܘܲܕܼܠܵܐ ܥܲܡܠܵܐ ܡܕܲܝܪܝܼܢ ܒܐܲܬܼܪܵܐ ܕܪܵܡ ܡ̣ܢ ܚܲܫܹ̈ܐ ܀ 483 : ܒܲܠܡܹܐܝܢ ܫܲܝܢܵܐ ܢܵܚ̇ܝܼܢ ܐܸܠܦܹ̈ܐ ܕܗܲܕܵܡܲܝ̈ܗܘܿܢ 484 ܘܠܵܐ ܬܘܼܒܼ ܫܵܚ̇ܩܝܼܢ ܓܲܠܠܹ̈ܐ ܕܚܲܫܹ̈ܐ ܠܪܸ̈ܥܝܵܢܲܝܗܘܿܢ ܀ 485 : ܒܚܹܝܠ ܛܲܝܒܿܘܼܬܼܵܐ ܩܢ̇ܝܢ ܚܝܠܐ ܠܡܸܙܡܲܪ ܫܘܼܒܼܚܵܐ 486 ܠܗܵܘ̇ ܕܲܒܼܚܘܼܒܹܿܗ ܫܵܘܬܸܿܦ ܐܸܢܘܿܢ ܠܲܫܒܼܝܼܚ̈ܵܬܹܗ . 487 : ܬܡ̇ܢ ܫܵܠܡܵܐ ܗܵܝ̇ ܕܟܬܼܝܒܼܵܐ ܥܲܠ ܒܲܪܢܵܫܵܐ 488 ܕܨܲܠܡܵܐ ܗ̄ܘ̣ ܓܲܠܝܵܐ ܕܡܲܟܪܸܙ ܟܲܣܝܵܐ ܒܝܲܕܼ ܓܲܠܝܘܼܬܹܗ ܀ 489 : ܬܲܡ̇ܢ ܚܵܙܹܝ̇ܢ ܐ̄ܢܵܫ̈ܐ ܒܐܲܪܥܵܐ ܠܲܟܼܣܹܐ ܡ̣ܢ ܟܠ 490 ܘܠܵܐ ܬܘܼܒܼ ܫܵܚ̇ܩܝܼܢ ܠܡܸܒܼܥܵܐ ܒܥ̇ܬܼܵܐ ܕܲܣܬܝܼܪ̈ܵܬܼܵܐ . 491 : ܬܲܡ̇ܢ ܡܲܡܠܸܟ ܥܲܠ ܟܠ ܘܲܒܼܟܼܠ ܚܲܕܼ ܨܒܼܝܵܢܵܐ 492 ܘܠܲܝܬܿ ܕܲܡܥܨܹܐ ܠܦܘܼܬܼ ܦܘܼܪܥܵܢܵܐ ܕܚܘܒܲܬܼ ܚܘܒܐ ܀ 493 : ܬܡ̇ܢ ܗܘܹ̇ܝܢ ܥܝܼܪܹ̈ܐ ܘܐܢܫ̈ܐ ܚܲܕܼ ܒܐܘܝܘܼܬܼܵܐ 494 ܘܒܲܛܸ̇ܠ ܗܪܸܬܼܵܐ ܘܡܵܘܦܹܐ ܚܣܵܡܵܐ ܘܛܵܠܸ̇ܩ ܪܘܼܓܼܙܵܐ . 495 : ܚܘܼܒܵܐ ܘܫܲܝܢܵܐ ܡܲܡܠܸܟ ܥܲܠ ܟܠ ܘܲܡܫܲܥܒܸܿܕ ܟܠ 496 ܘܚܲܕܼ ܨܒܼܝܵܢܵܐ ܡܕܲܒܲܪ ܟܠܵܐ ܐܲܝܟ ܨܸܒܼܝܵܢܹܗ ܀ 497 : ܫܲܒܼܛܵܐ ܕܪܘܼܓܼܙܵܐ ܐܲܚܝܼܕ ܟܲܣܝܵܐ ܒܐܝܼܕܲܝ̈ ܓܲܠܝܵܐ 498 ܘܲܡܕܲܒܲܪܟܿܠ ܠܘܵܬܼ ܟܲܣܝܘܼܬܼܵܐ ܕܒܲܨܠܸܡ ܐ̄ܢܵܫ̈ܐ . 499 : ܠܘܲܥܕܵܐ ܕܐܢܫ̈ܐ ܪܗܛ̇ܝܼܢ ܐܢܵܫ̈ܐ ܘܪ̈ܘܼܚܵܢܵܝܹܐ 500 ܘܡܵܐ ܕܐܸܬܼܩܸܿܪܲܒܼܘ ܠܲܬܼܪܲܥ ܐܢܫܐ ܦܪܲܥ̣ܘ ܬܵܘܕܝܼܬܼܵܐ ܀ 501 : ܐܲܝܟ ܕܲܒܼܨܲܠܡܵܐ ܡܸܬܼܒܲܩܝܢ ܒܹܗ ܒܲܨܠܸܡ ܐܢܵܫܵܐ 502 ܘܲܒܼܓܲܠܝܘܼܬܹܗ ܚܵܙܹ̇ܝܢ ܚܲܝܠܵܐ ܕܚܹܝܠ ܐܝܼܬܼܘܼܬܼܵܐ . 503 : ܠܵܘ ܠܐܝܼܬܼܘܼܬܼܵܐ ܚܵܙܝܐ ܥܲܝܢܵܐ ܕܲܡܠܝܼܠܘܼܬܼܵܐ 504 ܐܸܠܵܐ ܠܨܲܠܡܵܐ ܡܸܬܼܚܲܙܝܵܢܵܐ ܕܕܼܵܡ̇ܐ ܠܟܲܣܝܵܐ ܀ 505 : ܕܕܼܵܡܹ̇ܐ ܐ̣ܡܪܹ̇ܬܼ ܒܪܲܒܿܘܼܬܼ ܕܲܪܓܼܐ ܠܵܘ ܒܲܟܼܝܵܢܵܐ 506 ܕܠܲܝܬܿ ܒܲܥܒܼܝܼܪܹ̈ܐ ܕܕܼܵܡܹ̇ܐ ܟܝܵܢܹܗ ܠܲܟܼܝܵܢ ܟܲܣܝܵܐ . 507 : ܒܚܘܼܒܵܐ ܐܲܫܘܝ ܠܲܥܒܼܵܕܼ ܐܝܼܕܼܵܘ̈ܗܝ ܕܢܸܬܿܕܲܡܹܐ ܠܹܗ 508 ܘܲܒܼܛܲܝܒܿܘܼܬܼܵܐ ܩܪ̣ܵܐ ܘܐܲܩܝܼܡܹܗ ܒܕܲܪܓܼܵܐ ܕܲܫܡܹܗ ܀ 509 : ܦܘܼܪܣܵܐ ܗ̄ܘ̣ ܗܵܢܵܐ ܐܲܠܵܗܵܝܵܐ ܕܠܵܐ ܡܸܬܼܦܲܫܲܩ 510 ܕܐܲܝܟܲܢ ܝܲܩܲܪ ܕܝܼܠܹܗ ܒܕܼܝܠܹܗ ܚܲܟܿܝܡܵܐܝܼܬܼ . 511 : ܫܟܼ̇ܚܬܼܵܐ ܗ̄ܝ̣ ܗܕܹܐ ܕܗܵܘ̇ ܨܸܒܼܝܵܢܵܐ ܕܫܲܠܝܼܛ ܥܲܠ ܟܠ 512 ܘܲܨܢܝܼܥܵܐܝܼܬܼ ܐܲܣܪܹܗ ܠܥܵܠܡܵܐ ܒܐܲܠܵܗܘܼܬܹܗ ܀ 513 : ܠܹܗ ܬܸܫܒܿܘܿܚܬܼܵܐ ܥܲܠ ܚܸܟܡ̈ܬܹܗ ܕܠܵܐ ܡܸܬܿܕܲܪ̈ܟܵܢ 514 ܕܐܲܬܼܩܸܢ ܟܠܵܐ ܘܲܡܚܲܕܼܬܼ ܟܠ ܒܚܘܼܒܵܐ ܘܪ̈ܲܚܡܹܐ ܀ ܡܐܡܪܐ ܕܥܠ ܥܢܝܕ̈ܐ ܘܥܠ ܚܝܬ ܡܝ̈ܬܐ ܡܐܡܪܐ ܕܥܠ ܥܢܝܕ̈ܐ ܘܥܠ ܚܝܬ ܡܝ̈ܬܐ